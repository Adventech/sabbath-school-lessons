---
title:  Сега спасени от Бога
date:   20/07/2023
---

`Прочетете отново Ефесяни 2:1-10, като се фокусирате върху заключението на Павел в стихове 8-10. Кои точки изтъква той в заключение на пасажа?`

В Ефесяни 2:1-3 Павел потвърждава, че спасението на вярващите в Ефес няма да се случи поради тяхното добро поведение или привлекателни качества. Когато историята започва, те са духовно мъртви. В тях няма искрица живот или стойност (Ефесяни 2:1). Изцяло са победени от греха (Ефесяни 2:1). Не проявяват лична инициатива, а са водени от самия Сатана и от собствените си долни страсти и умствени заблуди (Ефесяни 2:2,3).

Без да го осъзнават, те са в много по-лошо положение, отколкото просто да бъдат без духовен живот или добродетел. Заедно с цялото човечество, те са врагове на истинския Бог и се отправят към деня на съда и божествената присъда. Те са „чада на гнева, както и другите“ (Ефесяни 2:3).

Вместо да се корени в собствените им качества, тяхното спасение е вкоренено в Божията необятна любов – любов, която не може да бъде обяснена въз основа на каквато и да било стойност на обекта на тази любов. С милост и любов Бог действа в тяхната полза в Христос Исус (Ефесяни 2:4), като ги възкресява от духовна смърт. Благодарение на Божията намеса те преживяват невероятно пътешествие, следващо пътя на самия Исус. От изключителната дълбочина на пълна духовна смърт и изнурително робство те са възкресени и пренесени в „небесните места“ и сядат с Христос на космическия трон (Ефесяни 2:5,6). Тази светкавична божествена намеса обаче не е моментно явление. Тя е истински устойчива, трайна до вечни векове, защото Бог възнамерява да изявява благодатта Си към тях в Христос Исус през цялата вечност (Ефесяни 2:7).

В своето заключение на Ефесяни 2:1-10, стихове 8-10, Павел се връща назад към тази основа с желанието да гарантира, че неговата гледна точка остава валидна: спасението на вярващите е Божие, а не човешко дело. То не произхожда от нас, а от Божия дар. Никое човешко същество не може да се похвали, че го е предизвикало (Ефесяни 2:8,9). Стоейки в Божията благодат, ние, вярващите, сме експонати само и единствено на Неговата благодат. Ние сме Негови шедьоври, създадени от Бога „в Христос Исус“ (Ефесяни 2:10).

`Защо за нас е толкова важно да разберем, че спасението ни е от Бога и не се корени в нашата собствена стойност или усилия?`