---
title:  Някога мъртви и измамени от Сатана
date:   16/07/2023
---

`Прочетете Ефесяни 2:1-10. Коя е основната идея, която Павел ни предава тук за извършеното от Исус за нас?`

Павел вече е описал спасението, дадено на християните (Ефесяни 1:3-14,15-23) и е разказал накратко историята на вярващите в Ефес (Ефесяни 1:13). В Ефесяни 2:1-10 сега ще разкаже историята за тяхното обръщане по-подробно, с по-личен привкус. Той противопоставя собственото им предишно, греховно съществуване (Ефесяни 2:1-3) спрямо благословенията на Божието спасение, което описва като участие във възкресението, възнесението и възвисяването на Христос (Ефесяни 2:4-7) и възхвалява основата на това спасение в благодатта и Божието творческо дело (Ефесяни 2:8-10).

Тези три части от пасажа са елегантно и съвсем накратко обобщени във фразите от Ефесяни 2:5: (1) „бяхме мъртви чрез престъпленията“; (2) [Бог] ни „съживи заедно с Христос“; (3) „по благодат сте спасени“.

В Ефесяни 2:1,2 Павел подчертава тъжната реалност на битието на своите читатели преди тяхното обръщане, като отбелязва, че са били духовно мъртви, практикували са престъпления и грехове като свой обичаен начин на живот (Ефесяни 2:1) и са били владени от Сатана (Ефесяни 2:2). Тъй като пише на живи хора, апостолът ги нарича някога „мъртви“ в метафоричен смисъл (срв. Ефесяни 5:14). Въпреки това тяхното тежко положение е било съвсем реално и ужасно, тъй като някога са били отделени от Бога, Източника на живота (срв. Колосяни 2:13; Римляни 5:17; Римляни 6:23).

Размишлявайки върху отминалия живот на своите слушатели, Павел посочва две външни сили, които са били доминиращи в него. Първата е „вървежът на този свят“ (Ефесяни 2:2) – обичаите и поведението в голямото общество на Ефес, които деформират човешкия живот в бунт срещу Бога.

Сатана е описан по два начина като втората външна сила, властвала над предишното им съществуване. Той е „князът на въздушната власт“ (Ефесяни 2:2), а „въздухът“ (или „небесните места“) е посочен като местоположението на свръхестествените сили, включително и на злите (срв. Ефесяни 1:3; 3:10; 6:12). Освен това той е активен на земята, тъй като е „духът, който сега действа в синовете на непокорството“ (Ефесяни 2:2).

`Какво ни учат тези стихове за реалността на великата борба? Същевременно как бихме могли да извлечем утеха и надежда от осъзнаването, че Исус е победил и че още днес можем да споделим Неговата победа?`