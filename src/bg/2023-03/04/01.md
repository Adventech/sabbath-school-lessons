---
title:  Как ни спасява Бог
date:   15/07/2023
---

### За изучаване през седмицата
Ефесяни 2:1-10; Ефесяни 5:14; Римляни 5:17; Ефесяни 5:6; 2 Тимотей 1:7.

> <p>Стих за запаметяване</p>
> „Бог обаче, Който е богат с милост, поради голямата любов, с която ни възлюби, даже когато бяхме мъртви чрез престъпленията си, ни съживи заедно с Христос (по благодат сте спасени)“ (Ефесяни 2:4,5).

На 14 октомври 1987 г. осемнадесетмесечната Джесика Маклюр си играела в задния двор на леля си, когато паднала от 7 метра в изоставен кладенец. Нейното критично състояние привлече медиите от цял свят в Мидланд, Тексас. Публиката пред екраните гледаше как „Бебето Джесика“ спи, плаче, пее и вика майка си. Хората наблюдаваха как аварийните работници насочваха чист въздух в кладенеца.

Накрая, петдесет и осем часа след падането на Джесика, публиката по целия свят наблюдаваше как Джесика бе освободена от 20-сантиметровата тръба на кладенеца, който я беше приклещил в продължение на повече от два дни. Снимката на фотографа Скот Шоу, носител на наградата „Пулицър“, улови момента: спасителното въже разполовява разтревожените лица на спасителите на Джесика, гледащи надолу към вързаното вързопче в самото сърце на тази драма – бебето Джесика.

Няма нищо по-завладяващо от една добра история за спасяване и в Ефесяни 2:1-10 Павел ни помага лично да погледнем отблизо най-великата, най-мащабната спасителна мисия на всички времена – Божиите усилия да изкупи човечеството. Драматизмът на историята се засилва от съзнанието, че не сме просто зрители на нечие друго спасяване, а свидетели на своето собствено спасение.