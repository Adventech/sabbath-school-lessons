---
title:  Сега възкресени, възнесени и възвисени с Христос
date:   18/07/2023
---

„Бог обаче, Който е богат с милост, поради голямата любов, с която ни възлюби“ (Ефесяни 2:4). Тук с две силни думи: „Бог обаче“, Павел се обръща от скръбното описание на предишния живот на своите слушатели (Ефесяни 2:1-3) към новите, изпълнени с надежда реалности, които бележат живота им като вярващи (Ефесяни 2:4-10).

`В какъв смисъл вярващите участват във възкресението, възнесението и възвисяването на Христос? Кога се случва това участие? Ефесяни 2:6,7`

Отбелязахме, че „Ефесяни“ е пропито с Христос писмо, подчертаващо солидарността на вярващите със Спасителя. В Ефесяни 2:5,6 Павел доразвива тази тема, като използва три обединяващи глагола, за да разкрие зашеметяващата истина, че благодарение на наченатите от Бога действия самите вярващи участват във важните събития от историята на спасението, фокусирани именно върху Месия, Исус.
Вярващите са: (1) съвъзкресени с Христос; (2) съиздигнати с Христос (което Павел вероятно използва, за да посочи участието на вярващите във възнесението на Христос на небето); (3) съседнали с Христос „в небесните места“, което означава, че вярващите участват в „сядането“ на Христос на трона на всемира. Те са съвъзвишени с Исус.

За да оценим силата на аргумента на Павел, трябва да погледнем назад към Ефесяни 1:19-23 и да си припомним, че в Своята смърт, възкресение, възнесение и възвисяване Христос печели победа над всички зли и духовни сили – същите онези, които някога са властвали в живота на вярващите. При възкресението, възнесението и възвисяването на Исус тези сили – макар и все още активни и заплашващи човешкото съществуване – са напълно подтиснати. Космосът се е преобърнал. Реалността вече е променена. Вярващите не са просто зрители на тези събития, но са лично и тясно въвлечени в тях. Фактът, че сме съвъзкресени, съвъзнесени и съвъзвишени с Исус, отваря за нас цяла нова палитра от възможности. Имаме правото да се отвърнем от властваното от демони съществуване към живот на духовно изобилие и сила в Христос (2 Тимотей 1:7).

`„Защото Бог ни е дал дух не на страх, а на сила, любов и себевладение“ (2 Тимотей 1:7). Как стиховете, които разгледахме днес, ни помагат да разберем какво пише тук Павел?`