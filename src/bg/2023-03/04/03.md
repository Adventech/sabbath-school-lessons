---
title:  Някога заблудени от собствените си желания
date:   17/07/2023
---

> <p></p>
> „Между които и ние всички сме живели някога в нашите плътски страсти, като сме изпълнявали волята на плътта и на помислите и по естество сме били чеда на гнева, както и другите“ (Ефесяни 2:3).

Освен Божията намеса, човешкото съществуване е доминирано не само от външните сили, споменати в Ефесяни 2:2, но и от вътрешни: „нашите плътски страсти, като сме изпълнявали волята на плътта и на помислите“ (Ефесяни 2:3; срв. Яков 1:14,15; 1 Петър 1:14).

`Какво има предвид Павел, като заявява, че неговите слушатели някога „по естество сме били чеда на гнева, както и другите“ (Ефесяни 2:3)? Сравнете Ефесяни 2:3 и Ефесяни 5:6.`

Сегашната реалност на един изгубен живот е достатъчно тревожна, но нейните последици за последното време са още по-плашещи. Човешките същества, бидейки „по естество (…) чеда на гнева, както и другите“ (Ефесяни 2:3), са изправени пред заплахата за Божия съд в края на времето.

Изразът „по естество (…) чеда на гнева“ посочва и друга плашеща реалност. Въпреки че все още сме носители на Божия образ, ние сме разбрали, че вътре дълбоко в нас нещо се е объркало. Следователно живеенето на християнски живот не е просто въпрос на преодоляване на един или два лоши навика или преодоляване на каквито и да било „престъпления и грехове“ (Ефесяни 2:1), които в момента ни заплашват. Ние не се борим просто с греховете, а с греха. Склонни сме към бунт против Бога и към самоунищожение. Хората по естество са в капана на саморазрушително, греховно поведение, следвайки диктата на Сатана (Ефесяни 2:2) и на нашите собствени вродени, греховни желания (Ефесяни 2:3). Някога и вярващите са били „по естество (…) чеда на гнева“.

Важно е да се отбележи, че Павел използва минало време – ние „по естество сме били чеда на гнева“ (Ефесяни 2:3). Това не означава, че вродената склонност към злото вече не е реалност за вярващите. Павел посвещава значителна част от писмото си, Ефесяни 4:17-5:21, на предупреждението, че грешните действия, вкоренени в грешното естество, остават заплаха за християните. Това обаче означава, че този „стар човек“ вече не трябва да доминира над вярващия, който чрез силата на Христос може да „съблече (…) стария човек“ и „да се облечете в новия човек, създаден по образа на Бога в правда и святост на истината“ (Ефесяни 4:22-24).

`Кой ли не е изпитвал колко покварена е собствената ни природа дори след като сме се предали на Исус? Какво следва да ни научи това за важността да се държим за Него във всеки един момент от живота си?`