---
title:  Сега завинаги благословени от благодатта
date:   19/07/2023
---

`Сравнете Божия промисъл за спасението в Ефесяни 1:3,4 с вечните резултати от този план, описани в Ефесяни 2:7. Кои са съществените елементи и цели на Божия „спасителен план“?`

Церемониите по дипломиране са прекрасни празненства, независимо дали става дума за детската градина, или за докторска степен. Дипломирането бележи важно постижение – преминаването към различен етап от живота или кариерата. За нас като вярващи е важно да разберем една дълбока истина на евангелието: никога няма да се дипломираме от благодатта. Никога не се празнува получаването на докторска степен по благодат или дипломирането от нуждата ни от нея.

Павел потвърждава тази истина в Ефесяни 2:7, като набляга върху нея с обширна хронология. Бог е действал в миналото в Христос, за да ни изкупи, така че отъждествявайки се с Неговия Син, Исус Христос, ние понастоящем сме съучастници в Неговото възкресение, възнесение и възвисяване (Ефесяни 2:4-6). Божият план обаче не приключва с изпълненото с благодат минало и окъпаното в милост настояще. Небесният план, вкоренен в божествените съвети от незапомнени времена (Ефесяни 1:4), се простира завинаги към бъдещето. То включва всички „векове, които ще дойдат“ (Ефесяни 2:7). Неговият план за вечно бъдеще се основава на същия принцип като действията Му в миналото и настоящето – принципът на благодатта. „През вековете, които ще дойдат“, Бог очаква с нетърпение да покаже „изобилното богатство на Своята благодат чрез добрината Си към нас в Христос Исус“ (Ефесяни 2:7).

Павел мисли за Божията благодат като за съкровище или богатство с неизмерима стойност (срв. Ефесяни 1:7; 3:8), от което вярващите могат да черпят, за да посрещнат всяка нужда. Тази велика Божия щедрост към нас се превръща в красноречиво, неостаряващо и космическо проявление на Неговата благодат.
„С идването си да обитава между нас Исус трябваше да разкрие Бога и на хора, и на ангели. Той бе Словото Божие – Божията мисъл, достъпна за нашите сетива. В молитвата за учениците Си Той каза: „Изявих им Твоето име“ – „милостив и изпълнен с благодат, дълготърпелив и изобилстващ с доброта и истина“ – „за да бъде любовта, с която Ме възлюби, в тях и Аз в тях“. Но това откровение не бе дадено само за децата Му, родени тук на земята. Нашият малък свят е учебникът за вселената. Божията чудна, благодатна цел, тайната на изкупи­телната любов, е темата, в която „ангели желаят да погледнат“ и тя ще бъде за тях предмет на изучаване през безкрайни векове. И изкупените, и непадналите същества ще намерят в кръста на Христос своята наука и песен. Ще се разкрие, че славата, грееща от лицето на Исус, е славата на саможертвената любов“ (Уайт, Е. Копнежът на вековете. Стр. 19, 20 – англ. изд.).