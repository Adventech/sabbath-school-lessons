---
title:  Оформен от Христос живот и реч, вдъхновена от Духа
date:   12/08/2023
---

### За изучаване през седмицата
Ефесяни 4:17-32; Колосяни 3:1-17; Захария 3:3-5; Захария 8:16; Исая 63:10; Римляни 8:16,26,27.

> <p>Стих за запаметяване</p>
> „Да съблечете, според предишното си поведение, стария човек, който тлее по измамните страсти, да се обновите в духа на своя ум и да се облечете в новия човек, създаден по образа на Бога в правда и святост на истината“ (Ефесяни 4:22-24).

В продължение на години Хосе Антонио живеел по улиците на Палма, Испания, като бездомник. С посивяла, чорлава коса и брада Хосе изглеждал по-възрастен от своите 57 години. Един ден Салва Гарсия, собственик на фризьорски салон, се обърнал към Хосе и му предложил пълна промяна.

След като Хосе седнал на стола в салона, един трудолюбив екип подстригал, боядисал и оформил заплетените кичури коса и брада. След това Хосе получил стилни нови дрехи. Тогава настъпило откритието! Докато Хосе стоял пред огледалото, очите му се насълзили. „Това аз ли съм? Толкова съм различен; никой няма да ме познае!“ По-късно щял да добави: „Това не беше просто промяна на външния вид. То промени живота ми“.

В Ефесяни 4:17-32 Павел твърди, че вярващите са преживели пълна промяна. Те са съблекли старото си „аз“ и са прегърнали новата си идентичност. Донякъде като при Хосе обаче, това не е просто външна промяна. То включва „да се обновите в духа на своя ум“ (Ефесяни 4:23), внасяйки в живота си „правда и святост на истината“ (Ефесяни 4:24). Ето каква е върховната промяна.