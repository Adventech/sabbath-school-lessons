---
title:  Драматична промяна на облеклото
date:   14/08/2023
---

`Преразказвайки пред публиката си историята на своето обръщане, коя съществена основна идея се опитва да предаде Павел? Ефесяни 4:20-24`

След като описва тяхното предишно езическо битие (Ефесяни 4:17-19), Павел не казва: „Това не е начинът, по който научихте за Христос“. Вместо това той възкликва: „Но вие не сте познали така Христос!“ (Ефесяни 4:20). Отбелязвайки, че адресатите са „чули“ [Христос] и са били научени „от Него“ (Ефесяни 4:21) или „в Него“, Павел допълнително се застъпва за възприемането на христоподобен живот с фразата „както е истината в Исус“ (Ефесяни 4:21). За апостола идването във вярата се концентрира в лична връзка с Христос, толкова ярка и реална, че може да се опише като „познаване на Христос“. Ние признаваме, че възкръсналият и въздигнат Исус е жив и присъства с нас. Оформени сме от Неговите учения и пример и проявяваме лоялност към Него като наш жив Господ. Отваряме живота си за Неговото активно ръководство и водителство чрез Духа и Словото.

Павел ни казва, че възприемането на христоподобен живот изисква три процеса, които той изразява чрез образността на облеклото: (1) да „съблечем“ или да се отвърнем от стария начин на живот (Ефесяни 4:22); (2) да преживеем вътрешно обновление (Ефесяни 4:23); и (3) да „облечем“ новия богоподобен модел на живот (Ефесяни 4:24). Метафората на Павел отразява употребата на дрехите в Стария Завет като символ както на греховността (напр. Псалми 73:6; Захария 3:3,4; Малахия 2:16), така и на спасението (напр. Исая 61:10; Йезекиил 16:8; Захария 3:4,5).

В древни времена мъжете са носели туника с дължина до коляното като долна дреха и наметало или мантия, за да се предпазват от слънцето. По същия начин жените носели туника и роба. Културите, отразени в Библията, отразяват с какви средства за препитание са разполагали хората. Дрехите са били ценни и скъпи и са се съхранявали дълго време. Би било необичайно да притежавате повече от един комплект дрехи. Качеството и стилът на тези облекла са признак за идентичност и са белег за статута на носещия ги. Смяната на дрехите, размяната на един комплект дрехи с друг, е необичайно и важно събитие (а не тривиална случка, както е в много култури днес). Павел си представя, че промяната в живота е толкова забележима, колкото би била замяната на едно облекло с друго в онзи контекст от I век.

`Каква е разликата, съществената разлика, между научаването за Христос и научаването да познаваме Христос?`