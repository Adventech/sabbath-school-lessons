---
title:  Обединяващо и съграждащо единството говорене
date:   15/08/2023
---

`Кой от съветите на Павел по отношение използването на речта сред вярващите е най-важен за вас в този момент? Защо? Ефесяни 4:25-29`

В Ефесяни 4:25-32 Павел многократно използва интересна структура, илюстрирана от Ефесяни 4:25: отрицателна заповед („като отхвърлите лъжата“); последвана от положителна заповед („говорете всеки с ближния си истината“); и след това обосновка („защото сме части един на друг“, което, изглежда, означава „защото сме членове на едно тяло и така свързани помежду си като части от това едно тяло“). Увещанието на Павел да „говорим истината“ не е покана да се конфронтираме с други членове на църквата чрез нетактично рецитиране на факти. Павел се позовава на текста от Захария 8:16, който увещава истината да се говори като начин за насърчаване на мира.

Тъй като в Ефесяни 4:31 апостолът осъжда гнева и гневната реч, думите му от Ефесяни 4:26 не дават разрешение да изливате гнева си в събранието. По-скоро Павел признава възможността за гневене, като същевременно ограничава изразяването му със смисъла: „Ако се разгневите, не допускайте той да дава плод в пълноценен грях“.

Като че ли Павел прекъсва темата на речта си с отрицателна заповед за крадците: „Който е крал, да не краде вече“ (Ефесяни 4:28). Естествено, крадецът „по-добре да се труди, като върши с ръцете си нещо полезно“ (Ефесяни 4:28; вж. също 1 Коринтяни 4:12; 1 Солунци 4:11) въз основа на обосновката, „за да има да отделя и на този, който има нужда“ (Ефесяни 4:28). Може би Павел тук включва съвета към крадците поради връзката между кражбата и измамната реч, както е илюстрирано от историята на Анания и Сапфира в Деяния 5:1-11. Вярата на Павел в преобразяващата сила на Христос е толкова силна, че той си представя как крадците стават благодетели!

След това заповядва: „Никаква гнила дума да не излиза от устата ви“ (Ефесяни 4:29), с което описва разрушителното слово, проправящо своя привидно неудържим път към устните, за да върши пагубното си дело. Павел категорично си представя как всеки негативен израз от устата ни не просто бива спиран, но и заменян с твърдение, отговарящо на три критерия: (1) „добро“, (2) „за назидание според нуждата“ и (3) дава „благодат на тези, които слушат“ (Ефесяни 4:29). Само ако всичките ни думи можеха да бъдат такива!