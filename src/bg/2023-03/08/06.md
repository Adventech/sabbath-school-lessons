---
title:  Благост (а не огорчение)
date:   17/08/2023
---

Позовавайки се на „деня на изкуплението“ (Ефесяни 4:30), Павел току-що е поканил своите читатели да обмислят как използват говора си в контекста на второто идване на Христос. Следователно Ефесяни 4:31,32 може да се разбира като вглеждане в употребата на езика, докато се приближаваме към това грандиозно събитие.

`В светлината на завръщането на Христос какви нагласи и поведение, свързани с речта, трябва да бъдат отхвърлени? Какви нагласи и поведение трябва да бъдат възприети? Ефесяни 4:31,32`

В последното увещание от Ефесяни 4:17-32 Павел отново дава отрицателна заповед, като тази заповед идентифицира шест порока, които трябва да „се махнат от вас“ (Ефесяни 4:31); положителна заповед да бъдем благи, милосърдни и прощаващи (Ефесяни 4:32) и обосновка. Вярващите трябва да си прощават един на друг, „както и Бог в Христос е простил на вас“ (Ефесяни 4:32). Списъкът от шест порока започва и завършва с общи, всеобхватни термини, „всякакво огорчение“ и „всякаква злоба“. Между тях са наместени четири допълнителни термина: „ярост“, „гняв“, „вик“ и „хула“ (Ефесяни 4:31).

Последният е превод на гръцката дума за богохулство, която английският е заел като технически термин за унизителна реч срещу Бога. Гръцкият термин обаче определя речта, която обезславя Бога или други хора, като „клевета“ или „злословие“. В списъка нагласите (огорчение, ярост, гняв), изглежда, преминават в гневна реч (вик, хула). По същество Павел „обезоръжава“ християнската реч. Нагласите, които водят до гневна реч, и реторичните стратегии, които я използват, трябва да бъдат премахнати от арсенала на християнина. Християнската общност ще процъфтява и единството на църквата ще нараства (срв. Ефесяни 4:1-16) само там, където тези неща са оставени настрана.

Но злата реч трябва да бъде не толкова потискана, колкото заменена. Нашите разговори и постъпки сред семейството на Христос – а и извън него – не бива да стъпват върху гняв, а трябва да бъдат мотивирани от доброта, нежност и прошка, основани на най-високия стандарт от всички – опрощението, осигурено от Бога на нас в Христос (Ефесяни 4:32). Павел представя „вертикалното опрощение“ (предложено ни от Бога) като модел за „хоризонталното опрощение“ (това, което предлагаме един на друг; срв. Колосяни 3:13; Матей 6:12,14,15).

`Помислете за силата на думите си. Как бихте могли да ги използвате, за да бъдат издигащи, насърчаващи и изграждащи вярата?`