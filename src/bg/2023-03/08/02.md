---
title:  Водещата надолу спирала на греха
date:   13/08/2023
---

`Сравнете Ефесяни 4:17-32 с Колосяни 3:1-17. Как Павел увещава вярващите да живеят по начин, насърчаващ единството на църквата?`

В предишната част, Ефесяни 4:1-16, темата на Павел е единството на църквата. Когато сравняваме Ефесяни 4:1 с Ефесяни 4:17, забелязваме колко сходни са тези две увещания как да ходим или да живеем. Подобна прилика предполага, че Павел разглежда една и съща тема – единството и начина на живот, който поддържа това единство – но от нова и на пръв поглед по-негативна гледна точка.

В Ефесяни 4:17-24 апостолът противопоставя езическия начин на живот, който той смята за подкопаващ единството (Ефесяни 4:17-19), с истинските християнски модели на живот, които го подхранват (Ефесяни 4:20-24). Докато четем острата критика на Павел към покварения начин на живот на езичниците, трябва да си припомним неговото убеждение, че езичниците са изкупени от Бога чрез Христос и им се предлага пълно партньорство в Божия народ (Ефесяни 2:11-22; 3:1-13). След това в Ефесяни 4:17-19 той предлага ограничено и отрицателно описание на „езичниците по плът“ (Ефесяни 2:11).

Павел не е загрижен само за конкретни грехове или поведение, проявявано от езичниците. Той е загрижен за модела на поведение, който показва една низходяща крива на живот в хватката на греха. В основата на Ефесяни 4:17-19 е описанието на една безчувствена духовност: „по своя суетен ум, помрачени в разума и отстранени от Божия живот“ (Ефесяни 4:17,18). Тази закоравяла духовност е източникът на помраченото разбиране, подчертано в началото на пасажа („поради невежеството, което е в тях, и поради закоравяването на сърцето им, които, изгубили всякакво чувство, са се предали на сладострастие, да вършат ненаситно всякаква нечистота“ – Ефесяни 4:18,19) и покварената сексуална практика, подчертана в самия край („са се предали на сладострастие, да вършат ненаситно всякаква нечистота“, Ефесяни 4:19). Отчуждени от Бога, те не знаят как да живеят и отделени от Неговата спасителна благодат, продължават в низходяща спирала на грях и поквара.

`Каква е вашата лична опитност със силата на греха продължително да тегли човек надолу към още по-голям грях?`