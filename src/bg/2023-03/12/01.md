---
title:  Призив за устояване
date:   09/09/2023
---

### За изучаване през седмицата
Ефесяни 6:10-20; Второзаконие 20:2-4; Римляни 13:11-14; 1 Солунци 5:6-8; 1 Коринтяни 15:23,24.

> <p>Стих за запаметяване</p>
> „Най-после, заяквайте в Господа и в силата на Неговото могъщество. Облечете се в Божието всеоръжие, за да можете да устоите срещу хитростите на дявола“ (Ефесяни 6:10,11).

Препъвайки се и с премрежен поглед слугата излиза от жилището си и вижда тревожна гледка – голяма, добре въоръжена вражеска армия с „войски, коне и колесници навсякъде“. Заеквайки, той предава на пророк Елисей новината заедно с напрегнатия си въпрос: „О, господине, какво ще правим сега?“ .

Елисей отговаря: „Не се страхувай! (...) Защото на наша страна има повече, отколкото на тяхна!“ – а по лицето на слугата си личи, че този отговор не стига до съзнанието му. Елисей го дърпва към себе си и се моли за него: „Господи, отвори му очите и нека види!“. Молитвата на пророка получава незабавен отговор. Слугата отново пристъпва към укрепленията, но този път завесата между видимото и невидимото се вдига. Сега той вижда не една армия, а две. „Господ отваря очите на младия мъж и когато той поглежда нагоре, вижда, че хълмистият склон около Елисей е покрит с огнени коне и колесници“ (4 Царе 6:15-17; нов жив превод на англ. ез.).

При съставянето на Ефесяни 6:10-20 Павел се моли за подобрено виждане за вярващите, така че да могат да съзрат пълната реалност на великата борба и да черпят надежда от това, което тя им разкрива.