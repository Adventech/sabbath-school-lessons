---
title:  Борба против злите сили
date:   14/09/2023
---

`Според вашата преценка каква цел преследва Павел с изброяването на множеството титли на злите духовни сили, описани в Ефесяни 1:21; Ефесяни 3:10 и Ефесяни 6:10-20?`

Павел описва „нашата борба“ (Ефесяни 6:12), използвайки гръцката дума за съперничество между борци (palé). Тъй като борбата е считана за прекрасна подготовка за битка, тя е подходящо описание за оръжейния и ръкопашния бой, настъпващ при сблъсък на армиите. Павел набляга върху реалността на близкия бой на вярващите със злите сили.

Ето какви титли им дава той:

| Ефесяни 1:21 | Ефесяни 3:10 | Ефесяни 6:12 |
| --- | --- | --- |
| Всяко началство | Началствата | Началствата |
| (Всяка) власт | Властите | Властите |
| (Всяка) сила | | Световните управители на тази тъмнота |
| (Всяко) господство | | Злите духове под небето |
| (Всяко) име, с което се наричат | | |

В обширното си описание („всяко име, с което се наричат“, Ефесяни 1:21; „духовните сили на нечестието в небесните места“, Ефесяни 6:12) Павел наистина потвърждава, че всички зли и свръхестествени сили са подчинени на Христос (Ефесяни 1:21). Но няма битка, в която би била добра стратегията да се подценяват силите на противниковата страна. Павел предупреждава, че ние не се изправяме само срещу човешки врагове, но и срещу „световните управители на тази тъмнота“ (Ефесяни 6:12), водени от хитър генерал, дявола (Ефесяни 6:11). Все пак, въпреки че трябва да сме нащрек срещу нашите могъщи противници, не бива да се боим от тях. Бог ни придружава в битката (Ефесяни 6:10) и ни е снабдил с най-доброто оръжие, Своето собствено въоръжение, „Божието всеоръжие“ (Ефесяни 6:11; срв. Исая 59:15-17). Той е предоставил на наше разположение Своята истина, правда, мир, вяра, спасение и Светия Дух (Ефесяни 6:13-17). Тъй като Бог върви пред нас и сме облечени от главата до петите в доспехите, които Той ни е предоставил, няма да се провалим (Римляни 16:20; 1 Коринтяни 15:23,24; 2 Солунци 2:8).

`На какво следва да ни научи реалността на тези свръхестествени зли сили – сами ние сме напълно безпомощни срещу тях – по отношение на това защо трябва да се хванем за Господ Исус, Който не само е по-велик от тези сили, но и вече ги е победил?`