---
title:  Устояване на древното бойно поле
date:   13/09/2023
---

`Прочетете Ефесяни 6:10-20, като обръщате внимание на всеки случай, когато Павел употребява някаква форма на глагола устоявам. Защо тази идея е толкова важна за него?`

Трябва да разбираме военната метафора на Павел в контекста на древното бойно поле. Какво означава да „устоите“ (Ефесяни 6:11,13,14)? Глаголът предполага ли само отбранителна поза? Бойните речи, включени в писанията на Тукидид, един от великите класически автори на военната литература, подчертават три последователни действия, които трябва да се извършат, ако дадена страна иска да победи: (1) войниците трябва да се „приближат до врага“, което означава, че трябва да маршируват, за да посрещнат враговете си; (2) след това те трябва да атакуват и да „застанат твърдо“ или „да отстоят позицията си“, биейки се в ръкопашен бой със своите противници; (3) И накрая, трябва да „отблъснат врага“ (вж. Thucydides, The Peloponnesian War [New York: E. P. Dutton, 1910], 4.10.1-5).

Ключовият момент от една древна битка настъпвал с второто от тези три действия, когато двете противоположни фаланги се сблъскат в „ужасна какофония от строшени бронз, дърво и плът“, която древният автор Ксенофонт нарича тази „ужасна катастрофа“ (Victor Davis Hanson, The Western Way of War (New York: Oxford University Press, 1989), pp. 152, 153). Устояването, удържането на позициите в този стратегически момент е голямото предизвикателство за древната битка. В близкия бой, който ще последва, всяка страна ще търси импулс за „пробив“.

Призивът на Павел към въоръжаване отразява битката, в която войниците са „струпани заедно, нанасяйки и получавайки стотици удари от близко разстояние“ (Victor Davis Hanson, The Western Way of War, p. 152). Това се потвърждава от описанието на Павел за битката на църквата срещу нейните врагове като противоборство (Ефесяни 6:12; вж. частта за четвъртък) и в използването на интензивна форма на глагола „да стоя“ в стих 13: „за да можете да устоите в злия ден“ (курсивът е на автора).

Тук не става дума за някакво отпуснато положение! Следователно „да устоите“ означава да бъдете енергично ангажирани в битката, използвайки всяко оръжие в близък бой – идея, съвсем ясно изтъкната от военната образност в по-ранното увещание на Павел: да „стоите твърдо в един дух и се подвизавате единодушно за вярата на благовестието“ (Филипяни 1:27).

`Прочетете Евреи 12:4. Как този стих помага да се представи накратко какво означава да устояваме в Господа? Какъв е колективният характер на това устояване?`