---
title:  Великата борба в писмата на Павел
date:   12/09/2023
---

`Прочетете Римляни 13:11-14; 1 Солунци 5:6-8 и 2 Коринтяни 10:3-6. Как тези стихове биха могли да се сравнят с Ефесяни 6:10-20? Как смятате, защо Павел използва такава образност?`

В писмата си апостолът често използва военен език и образност, като приканва вярващите да подражават на уставно войнишко поведение. Въпреки че Ефесяни 6:10-20 представлява най-продължителна и най-концентрирана употреба на този стил, военният език разкрива един от основните начини за разбиране на евангелската история. След като на кръста e победил „началствата и властите“ (Колосяни 2:15), прославеният Христос сега изработва резултатите от тази победа от Своята позиция на възвишен Господ на силите (Филипяни 2:9-11). Събирайки Своите последователи като бойци в космическата война, Христос води армиите на светлината към великия ден на победата (1 Коринтяни 15:54-58; 2 Солунци 2:8; Римляни 16:20). Благодарение на сбора от употребите на военна символика от страна на Павел, виждаме, че той разбира конфликта между доброто и злото като „дълготрайна космическа война: битки на приливи и отливи между две армии, които се изправят една срещу друга през вековете, докато едната не спечели последната конфронтация“ (Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p.).

Любимата тема на Павел за космическата война също е част от тъканта на „Ефесяни“. В своя призив за въоръжаване (Ефесяни 6:10-20) апостолът обединява елементите от космическия конфликт, които вече е използвал: Божието овластяване на вярващите с огромна „сила“ (Ефесяни 1:18-20; 3:16,20); Христовата победа и възвисяване над властите (Ефесяни 1:20-23); вярващите като възкресена армия от някога мъртви, но сега упълномощени чрез своята идентичност с прославения Христос и способни да се борят срещу своя бивш, мрачен господар (Ефесяни 2:1-10); ролята на църквата в разкриването на силите за тяхната предстояща гибел (Ефесяни 3:10); използването на Псалми 68:18 за изобразяване на Христос като побеждаващ, божествен Воин (Ефесяни 4:7-11); и призива към вярващите да „облекат“ дрехите на евангелието (вж. Ефесяни 4:20-24). Когато сме призовани да облечем Божието „всеоръжие“, ние сме добре подготвени да разберем централната роля на космическия конфликт, но също така трябва да останем твърди в увереността, че участваме в окончателната победа на Христос.

`Кои са някои от начините, по които вие лично сте изпитали реалността не само на този космически конфликт, но и на победата, която можем да изискваме за себе си в Исус? Защо разбирането на Неговата победа за нас е толкова основополагащо за нашата надежда и опитност?`