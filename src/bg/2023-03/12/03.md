---
title:  Намиране на сила в Христос
date:   11/09/2023
---

Павел завършва писмото си със силен призив за битка, който обединява теми и идеи, важни за писмото като цяло. Той започва с обявяването на кулминационния мотив от възгласа на бойния вик, който един командир би издал: „Най-после, заяквайте в Господа и в силата на Неговото могъщество“ (Ефесяни 6:10). Останалата част от пасажа, Ефесяни 6:11-20, илюстрира и доразвива тази голяма тема.

`Прочетете отново Ефесяни 6:10-20. Как виждате реалността на великата борба, включваща буквални свръхестествени сили, като централна за мисълта на Павел? Защо неотклонното вглеждане в тази решаваща истина е толкова важно в нашето ежедневно ходене с Бога?`

С фразата „в Господа и в силата на Неговото могъщество“ (Ефесяни 6:10) Павел посочва Христос като Източника на силата на вярващите, тъй като „Господ“ представлява Христос, както последователно е употребено това име в „Ефесяни“ (Ефесяни 2:21; 4:1,17; 5:8; 6:1,21). „Силата на църквата се крие във всемогъществото на нейния възкръснал Господ, Капитанът в нейното воюване“ (G. G. Findlay, The Epistle to the Ephesians (New York: Ray Long & Richard R. Smith, 1931), p. 398).

В Ефесяни 6:10 Павел използва повторение, като употребява синонимите сила и могъщество, за да подчертае своята гледна точка: силата, която трябва да бъде проявена от църквата, не е присъща на вярващите, а им е подарена. Идва от Господа, от Христос. Тук апостолът обобщава една от важните теми на писмото – Божията сила, споделена с вярващите (Ефесяни 1:19-22; 2:4-6; 3:16,17). Силата за всеки настоящ и бъдещ конфликт се намира в солидарността на вярващите с възкръсналия и прославен Христос.

Въпреки че първоначалната заповед обявява Христос като активен в осигуряването на сила за вярващите (Ефесяни 6:10), и трите лица на Божеството са ангажирани в тяхното укрепване за духовна битка срещу злото. Бог (Отец) предоставя Своите собствени оръжия като „Божието всеоръжие“ (Ефесяни 6:11,13; срв. Исая 59:17). По-рано Павел е посочил Духа като активен участник в укрепването на вярващите, като се моли Бог да „даде (…) да се утвърдите здраво чрез Неговия Дух във вътрешния човек“ (Ефесяни 3:16). Тук Духът е този, който дава меча, „мечът на Духа, който е Божието слово“ (Ефесяни 6:17). Също така вярващите трябва да се молят „в Духа по всяко време “ (Ефесяни 6:18). Павел желае слушателите му да разберат, че триединният Бог е напълно ангажиран да ги подготви за борба срещу тези зли сили.