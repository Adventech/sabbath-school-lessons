---
title:  Бойна реч
date:   10/09/2023
---

`Разгледайте звънтящото на оръжие заключение на писмото на Павел, Ефесяни 6:10-20. Какво означава бойният вик на апостола за нас днес, като воюващи рамо до рамо с него във великата борба?`

Павел завършва „Ефесяни“ с призив за битка, призовавайки вярващите да заемат позиция във войната на църквата срещу злото (Ефесяни 6:10-20). Той започва с всеобхватното увещание „заяквайте в Господа“ (Ефесяни 6:10), което се повтаря като призив „облечете се в Божието всеоръжие“ (Ефесяни 6:11). Апостолът подкрепя този призив, като уточнява целта (за да може да устоите срещу хитростите на дявола, Ефесяни 6:11) и като предлага обосновка: битката е срещу могъщите духовни сили на злото (Ефесяни 6:12). След това съвсем подробно апостолът повтаря призива за въоръжаване. Вярващите трябва да „вземат Божието всеоръжие“, за да устоят твърди в битката (Ефесяни 6:13), като си сложат пояс, бронен нагръдник, обувки, щит, шлем и меч (Ефесяни 6:14-17). Павел кани вярващите, вече напълно въоръжени и готови да влязат в битката, да направят това, което войниците на древното бойно поле биха могли да сторят – а именно да се молят (Ефесяни 6:18-20).

Чрез повторение на наставленията за битка или на речи преди започването на въоръжен конфликт от Стария Завет Павел говори за мисията на църквата с терминологията на военни сблъсъци и оръжия. Апостолът изтъква това в първата си всеобхватна заповед: „Заяквайте в Господа и в силата на Неговото могъщество“ (Ефесяни 6:10).

Наставления за война от Стария Завет (вж. например Второзаконие 20:2-4; Съдии 7:15-18; 2 Летописи 20:13-20; 2 Летописи 32:6-8; Неемия 4:14,19,20) подчертават разбирането, че успехът на Израил в битка не зависи от превъзходството на собствените му оръжия или армия, нито от численото превъзходство над неговите врагове. По-скоро победата е резултат от зависимостта от присъствието и силата на Бога. Ключът към успеха не е увереността в самите тях, а непоколебимото доверие в Божията сила и в това, че Той ще обезпечи техния успех. Павел смело използва тези теми, за да насърчи вярващите да бъдат: (1) активни в преследването на мисията на църквата; (2) внимателни към невидимите измерения, които влияят върху техния живот и свидетелство; (3) осведомени относно божественото обезпечаване на техния успех; и (4) винаги нащрек за значението на единството и сътрудничеството между вярващите.

`Какво трябва да научим от предупреждението на Павел, че се борим не срещу плът и кръв, а срещу свръхестествени врагове, относно единствената ни надежда за победа?`