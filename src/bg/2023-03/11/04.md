---
title:  Робството в Писанието и в историята
date:   05/09/2023
---

`Прочетете съвета към робите и робовладелците в следните пасажи: Ефесяни 6:5-9; Колосяни 3:22-4:1; 1 Коринтяни 7:20-24; 1 Тимотей 6:1,2; 1 Петър 2:18-25. Как бихте обобщили този съвет?`

Изумително е да чуем как Павел се обръща към християнските робовладелци и да си представим християнските роби и техния християнски робовладелец, седнали заедно в домашните църкви на Ефес. Робството в гръко-римския свят вероятно се е различавало от по-късната версия в Новия свят в много отношения. То не се фокусира върху една етническа група. На градските домашни роби понякога се предлагат възможности за образование и те могат да работят като архитекти, лекари и философи. Понякога след ограничен период на служба за тези домашни роби идва свободата, въпреки че повечето роби никога не я получават. В опит да признаят подобни различия, редица съвременни версии на Библията превеждат гръцкия термин doulos („роб“) в Ефесяни 6:5-8 като „крепостник“.

Въпреки това споменатите характеристики се практикуват неравномерно, като робите в селските райони редовно полагат тежък труд. Без значение къде служат, те са подчинени на почти неограничената власт и авторитет на робовладелеца, който притежава тях, техните съпруги и деца. Възгласът на бившия роб Публилий Сир е просто оглушителен: „Прекрасно е да умреш, вместо да бъдеш унижаван като роб“. Като се има предвид пълният набор от тези реалности, преводът на doulos като „роб“ е за предпочитане, особено след като тези роби са живеели в пълна зависимост от своите господари (Ефесяни 6:9).

Робството е всеприсъстващо в света на Павел. Той говори за него не като социален реформатор, а като пастор, който съветва вярващите как да се справят с настоящите реалности и споделя един нов възглед, фокусиран върху преобразяването на отделния вярващ, който по-късно може да има по-широки последици за обществото като цяло: „Неговият възглед не е за освобождаването на робите в Римската империя. По-скоро касае нещо различно от нормативно освобождаване, тоест ново творение, основано върху братско-сестренските отношения, общение на базата на осиновяването като Божии деца (...) За Павел социалната революция трябва да се случи в църквата, в тялото Христово, на местно ниво и в християнската домашна църква и домакинство“ (Scot McKnight, The Letter to Philemon (Grand Rapids, MI: Eerdmans Publishing Company, 2017), p. 10, 11).

`Едно от големите петна върху християнската история се дължи на това как някои използват тези библейски пасажи за робството, за да оправдаят практикуването му. Каква плашеща вест е това относно вниманието, с което трябва да боравим с Божието Слово?`