---
title:  Съвет към децата
date:   03/09/2023
---

`Какъв съвет дава Павел на децата и как подкрепя този съвет чрез Стария Завет? Ефесяни 6:1-3 (вж. също Матей 18:1-5,10; Марк 10:13-16)`

За да оценим напълно съвета на Павел към децата, трябва да си представим как текстът се е четял в домашните църкви на процъфтяващия метрополис Ефес. Думата „деца“ (на гръцки ta tekna) би могла да се отнася за широк диапазон от възрасти, тъй като децата са оставали под властта на бащата, докато родителят навърши 60 години (в гръцката традиция) или до смъртта му (в римската). Тези деца обаче са били достатъчно млади, за да бъдат поставени под родителско наставничество (Ефесяни 6:4), но са били достатъчно големи, за да бъдат самите те ученици със собствено мнение.

Чуваме Павел да призовава децата, които се покланят в християнските събрания, да се подчиняват и да почитат родителите си „в Господа“, тоест в Христос (срв. Ефесяни 5:22; 6:4,5,7-9). Тук сме поканени да уважаваме децата като ученици на Христос и да ги включваме като активни участници в богослужението. Това прави пасажа основополагащ за родителството и за служението на децата.

Заповедта на Павел за покоряване не е ултимативна. Когато нарежданията на родителите „са противни на Христовите изисквания, тогава колкото и мъчително да е, ще трябва да се покоряват на Бога и да носят последиците заедно с Него“ (Уайт, Е. Адвентен дом. Стр. 293 – англ. изд.).

Павел завършва своето увещание към децата с цитат на петата заповед, свидетелствайки за високата стойност, която той придава на Десетте заповеди като източник на напътствие за вярващите християни (очевидна характеристика на Ефесяни 4:1-6:9; особено на Ефесяни 4:25,28; 5:3-14). Той започва цитата („Почитай баща си и майка си“ – Ефесяни 6:2), прекъсва го с редакционен коментар („което е първата заповед с обещание“ – Ефесяни 6:2) и след това завършва цитата („за да ти бъде добре и да живееш много години на земята“ – Ефесяни 6:3). Петата заповед свидетелства, че почитането на родителите е част от Божия план за благополучието на човешките същества. Уважението към родителите, колкото и несъвършени да са те, ще спомогне за поддържане на здраве и благополучие.

`Как тези стихове подчертават колко важни са семейните взаимоотношения?`