---
title:  Разширено изучаване
date:   08/09/2023
---

Уважението на Павел към децата като братя по вяра (Ефесяни 6:1-3) засилва нашата загриженост за начините, по които светът днес се отнася към децата. Неговото слово към бащите (Ефесяни 6:4) ни приканва да разгледаме родителските отговорности. Прилагането на съвета на Павел към робите (Ефесяни 6:5-8) и особено на неговия съвет към робовладелците (Ефесяни 6:9) е по-голямо предизвикателство, тъй като социалната среда е далечна за много от нас и тъй като знаем, че робството, под каквато и да било форма, е една от най-големите морални злини. И все пак, имайки предвид, че тези думи са боговдъхновени и са част от Писанието, трябва да помислим как да ги приложим днес. Заедно с вярващите от Ефес през първи век имаме привилегията и отговорността да приложим ценностите на евангелието в своите взаимоотношения. Въпросите за разискване по-долу са предназначени да насърчат това важно дело.

**Въпроси за разискване**:

`1. Какво означава за адвентистите, че любовта към децата е определена като доказателство за „народ, приготвен за Господа“? Лука 1:17 (цит. Малахия 4:6).`

`2. Явното уважение на Павел към децата предполага един изпитателен въпрос: Каква е нашата отговорност да разширим грижата на Христос към деца, които са преживели насилие, сексуално малтретиране и срам в началото на живота си? С оглед на изследванията за дълбокото въздействие на неблагоприятните преживявания в детството (или ACEs; вж. https://www.cdc.gov/violenceprevention/), каква е нашата отговорност към тях?`

`3. Като продължение на загрижеността на Павел към децата и самата грижа на Исус за тях, какви отговорности има църквата да възпитава и защитава децата, които са ѝ поверени? Какви системи и процедури трябва да бъдат задействани, за да се случи това?`

`4. Съветът на Павел към робите и господарите в Ефесяни 6:5-9 често се прилага към взаимоотношенията между служители и работодатели. По какъв начин това може да е удачно? Какви опасности крие то?`

`5. Робството остава болезнена реалност в света, като повече от 40 милиона души са поробени (според „Глобалния индекс на робството“, http://www.globalslaveryindex.org/). Като свободни хора, чиито духовни предшественици са били твърдо ангажирани с премахването на робството, какви са нашите отговорности към тези поробени Божии синове и дъщери, докато пеем за Христос: „Той ще скъса окови, защото робът е наш брат и в Негово име всяко потисничество ще се заличи“ (част от оригинала на песента „О, свята нощ“)?`

Тази събота, 09.09.2023 г., ще се молим за църкви „Ловеч“ с групата в гр. Тетевен и „Лом“.