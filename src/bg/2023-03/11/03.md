---
title:  Съвет към родителите
date:   04/09/2023
---

`Сравнете Ефесяни 6:4 с Колосяни 3:21. Каква мотивация дава стихът в „Колосяни“, за да не дразним децата си?`

„Сирах“, еврейски документ, достъпен по времето на Павел, съветва бащите относно отношението им към техните синове: „Който обича сина си, нека по-често го наказва (...) Гали дете, и то ще те уплаши; играй с него и то ще те натъжи. (...) Учи сина си и труди се над него, за да нямаш огорчения от неприличните му постъпки“ (Сирах 30:1,9,13 – синодален превод).

Съветът на Павел носи съвсем различен тон. Той първо отправя отрицателна заповед към бащите: „Не дразнете децата си“, последвана от положителна, „а ги възпитавайте в учение и наставление Господне“ (Ефесяни 6:4). По времето на Павел бащите притежават пълна законна власт над децата си, които се смятат за тяхна собственост. Бащите имат право да налагат жестоко наказание, дори смърт, на децата си. Наистина в някои отношения властта на бащата над децата надвишава властта на господаря над неговите роби. Павел не одобрява такава власт, но смело обяснява и променя семейните отношения. В контекста на върховната вярност към Христос Павел подканва християнските бащи да преосмислят употребата на сила, тъй като децата, които са подтикнати да се гневят, няма да бъдат в добра позиция да приемат „учение и наставление Господне“ (Ефесяни 6:4) .

„Бащи и майки, в дома вие трябва да представлявате Божието присъствие. Трябва да изисквате покорство не с буря от думи, а по мил, любящ начин (...)

Дръжте се любезно у дома. Въздържайте се от всяка дума, която би пробудила нечестив нрав. „Бащи, не предизвиквайте гнева на децата си“ – е божествена заповед (...)

В Божието Слово не се дава разрешение за родителска жестокост или потисничество, или за синовно непокорство. Божият закон, в домашния живот и в ръководенето на нациите, произтича от сърце, изпълнено с безкрайна любов“ (Уайт, Е. Детско водителство. Стр. 259 – англ. изд.).

`Въпреки че контекстът на урока ни е посветен на родителите и децата, какви принципи могат да бъдат заимствани от тези текстове, за да повлияят на отношенията ни с всички останали хора?`