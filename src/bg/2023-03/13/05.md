---
title:  Щит, шлем и меч
date:   20/09/2023
---

`Кога и как вярващите като бойци във великата борба трябва да използват щита, шлема и меча? Ефесяни 6:16,17`

Щитът на Павел представлява голям, правоъгълен щит на римски легионер. Изработен от дърво и покрит с кожа, ръбовете му са извити навътре, за да предпазва от странични атаки. Когато се накиснат във вода, щитовете могат „да угасят (…) огнени стрели“, т.е. стрели, потопени в смола и след това запалени. Описанието на Павел за „щита на вярата“ отразява старозаветната употреба на щита като символ на Бога, Който защитава Своя народ (Битие 15:1; Псалми 3:3). Да се вземе „щита на вярата“ (Ефесяни 6:16) означава да се влезе в космическата битка с увереност в Бога, Който се бие на страната на вярващите (Ефесяни 6:10), осигурява най-доброто оръжие (Ефесяни 6:11,13) и обезпечава победата.

Същевременно римският боен шлем е изработен от желязо или бронз. Към полусферата, предпазваща главата, е добавена задна плоча за защита на врата, предпазители за ушите, изпъкнала ивица за веждите и подвижни плочки за защита на бузите. Като се има предвид ключовата защита, осигурявана от шлема, „шлемът на спасението“ (Ефесяни 6:17) символизира настоящото спасение, което вярващите преживяват в солидарност с възкръсналия, възнесен и прославен Христос (Ефесяни 2:6-10). Поставянето на „шлема на спасението“ означава отхвърляне на страха от духовните сили, толкова често срещани във времето, а вместо това доверяване на върховната сила на Христос (срв. Ефесяни 1:15-23; 2:1-10).

Последният елемент от всеоръжието е „мечът на Духа, който е Божието слово“ (Ефесяни 6:17), като тук се има предвид меч с две остриета на римския легионер. Обичайната бойна тактика е да се хвърлят две копия (които не са споменати от Павел) и след това да се изважда мечът и да се напада, като късият меч се използва с пронизващо движение. Мечът на вярващите е „мечът на Духа“, тъй като се дава от Духа – оръжие, отъждествено с „Божието слово“. Павел пристъпва напред като генерал и издава призив „на оръжие“, предавайки обещанията за надежда и победа от божествения Главнокомандващ. Именно тези обещания, дадени в Ефесяни 6:10-20, съставляват „Божието слово“ като водещо оръжие в битката срещу злото. В такъв случай „Божието слово“ е свързано с необятните обещания на евангелието, които откриваме в Библията.

`Дори да не си падаме толкова много по военната образност, на какво следва да ни научат тези образи относно колко буквална е всъщност великата борба и колко сериозно трябва да я приемаме?`