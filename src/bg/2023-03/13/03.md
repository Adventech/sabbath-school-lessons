---
title:  Поясът и нагръдникът
date:   18/09/2023
---

`Как според представата на Павел вярващите започват подготовката си за битка срещу злото? Ефесяни 6:14; вж. също 1 Петър 4:1; 1 Петър 5:8; Римляни 8:37-39.`

Предупреждението на Павел за напрегната битка (Ефесяни 6:13) подготвя читателите за последния му призив да устоят (четвъртият подред, срв. Ефесяни 6:11,13) и представлява подробен призив за въоръжаване (Ефесяни 6:14-17). Павел описва действието по „препасване на кръста“ (срв. Исая 11:5). Древните, широки дрехи трябвало да бъдат завързвани около кръста преди работа или битка (срв. Лука 12:35,37; 17:8). Павел си представя вярващия, облечен в броня като римски легионер, започвайки с кожения военен колан с неговите декоративни пластини и катарама. От колана висят множество кожени каишки, покрити с метални дискове, като заедно образуват „престилка“, носена като белег за ясно разпознаваем ранг. Той изпълнява основната си функция по връзване на дрехите и задържане на другите части на облеклото на мястото им.

Истината не принадлежи на вярващите; тя е дар от Бога (срв. спасението в Ефесяни 2:8). Но тя не бива да остане абстрактен, отчужден актив без никакво преобразяващо въздействие върху живота им. Те трябва да се „облекат“ с Божията истина, да преживеят и използват този божествен дар. Не толкова притежават Божията истина, колкото Божията истина ги притежава и защитава.

След това Павел призовава вярващите да облекат „правдата за бронен нагръдник“ (срв. 1 Солунци 5:8). Подобно на колана на истината, това също има божествен произход, като е част от бронята на Яхве в Неговата роля на божествен Воин (Исая 59:17). Доспехите, използвани от войниците по времето на Павел, се състоят от ризница (малки, преплетени железни халки), броня (малки, припокриващи се пластини от бронз или желязо) или ивици от припокриващи се железни ленти, закрепени заедно. Тази броня или нагръдник защитава жизненоважните органи от пронизвания и удари на врага. По аналогичен начин вярващите трябва да изпитат духовната защита, предлагана от Божия защитен дар на праведността. В „Ефесяни“ Павел прави асоциация между правдата и светостта, добротата и истината (Ефесяни 4:24; 5:9), възприемайки ги като качеството да се отнасяме към другите справедливо и с добро, особено към членовете на църквата.

`По какъв начин сте изпитали възгледа, че доброто, светостта и истината могат да бъдат защита?`