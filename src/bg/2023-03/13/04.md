---
title:  Обувките – църквата като армия на мира
date:   19/09/2023
---

Римски войник, подготвящ се за битка, би обул чифт здрави военни сандали. Многослойната подметка включва грапави кабари, помагащи на войника да задържи позицията си и да „устои“ (Ефесяни 6:11,13,14). Павел обяснява тези военни обувки с езика на Исая 52:7, където се възхвалява моментът, когато пратеник донася новината, че битката на Яхве в полза на Неговия народ е спечелена (Исая 52:8-10) и сега се възцарява мир: „Колко са прекрасни върху планините краката на онзи, който благовества, който проповядва мир!“ (Исая 52:7).

`Прегледайте осемте случая, когато Павел изтъква мира в „Ефесяни“. Защо използва детайлна военна метафора, след като е толкова заинтригуван от мира? Ефесяни 1:2; 2:14,15,17; Ефесяни 4:3; 6:15,23`

Павел славослови мира като дело на Христос, „нашия мир“, Този, Който проповядва „мир на вас, които бяхте далеч, и мир на тези, които бяха близо“ (Ефесяни 2:14-17), привличайки евреи и езичници заедно в „един нов човек“ (Ефесяни 2:15). Като поддържат жива евангелската история за Христовото спасение и Неговото творческо дело на мир, като празнуват Неговата победа в миналото и гледат към победоносния вик в бъдещето, вярващите обуват краката си и са готови за битка. Подобно на пратеника от Исая 52:7, вярващите са пратеници, прогласяващи победата на Христос и Неговия мир.

Но Павел не иска да разбираме неговия призив за въоръжаване като призив да грабнем бойни оръжия срещу нашите врагове. Ето защо той описва вярващите като проповядващи „евангелието на мира“ (Ефесяни 6:15). Също така не желае вярващите да бъдат войнствени в отношенията си с другите, тъй като набляга върху единството, назидателната реч и нежното сърце (вж. по-специално Ефесяни 4:25-5:2). Църквата трябва да „воюва за мир“ с помощта на евангелския арсенал от християнски добродетели (смирение, търпение, прошка и т.н.) и практики (молитва, поклонение). Такива действия са стратегически, като насочват към Божия велик план за обединяване на всички неща в Христос (Ефесяни 1:9,10).

`Как следният текст ни помага да разберем какво трябва да означава военният образ на Павел в живота ни като вярващи? „Бог ни призовава да облечем всеоръжието. Ние не искаме оръжието на Саул, а цялото Божие всеоръжие. Тогава можем да продължим напред към делото със сърца, изпълнени с Христовата нежност, състрадание и любов“ (Уайт, Е. Аустрелиън Юниън Конферънс Рекърд, 28 юли 1899 г.).`