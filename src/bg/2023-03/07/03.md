---
title:  Заедно като едно в Единния
date:   07/08/2023
---

`Кои седем „единствени неща“ цитира Павел в подкрепа на темата си за единството на църквата? Какъв възглед се опитва да изтъкне с този списък? Ефесяни 4:4-6`

Списъкът на Павел от седем „единствени неща“ носи поетичен привкус и може да е отглас от някой насърчителен химн в Ефес. Изброяването започва със споменаване на две „едни“ заедно: „Има едно тяло“ (отнасяйки се до църквата като тялото на Христос – Ефесяни 4:12,16; 1:23; 5:23,29,30) и „един Дух“ (Ефесяни 4:4). Третото е „една надежда на званието ни“ (Ефесяни 4:4; срв. 4:1).

След това списъкът предлага още три елемента, „един Господ“ (препратка към Христос), „една вяра“ (което означава съдържанието на това, в което вярват християните, Ефесяни 4:13; Колосяни 1:23; 2:7; Галатяни 1:23; 1 Тимотей 4:1,6) и „едно кръщение“ (срв. Ефесяни 5:26), преди да приключи с разширеното описание на Бога като „един Бог и Отец на всички, който е над всички, чрез всички и във всички“ (Ефесяни 4:6).

Какво съобщава Павел чрез това поетично описание на Бог-Отец? По силата на това, че е „Отец на всички“, Бог е Създателят. Останалата част от изречението описва как след създаването на света Той се отнася към „всички неща“, към всичко, направено от Него. Павел не се занимава с ересите на пантеизма (отъждествяване на природата с Бога) или панентеизма (твърдението, че светът е включен в Божието Същество, въпреки че не изчерпва това Същество). Той по-скоро прогласява трансцендентността („който е над всичко“), активното управление („който е (...) чрез всичко“) и иманентността („който е... във всичко“) на Бога.

Обърнете специално внимание на две идеи за единството на църквата (Ефесяни 4:1-6). Първо, единството е духовен факт, вкоренен в тези седем „единствени неща“; реалност, която трябва да се прогласява с радост (Ефесяни 4:4-6). Второ, това единство изисква нашата ревност, за да го подхранваме и развиваме (Ефесяни 4:3). Често ще има причина да плачем за грешките си при осъществяването на това единство. Но каквито и да са нашите недостатъци, трябва да се радваме на делото на „Бога в Христос“ за обединяването на църквата, като се радваме на теологичната реалност на „единството на Духа“ (Ефесяни 4:3). По този начин ще получим сила да се върнем към тежката работа по напредъка на това единство, но с подновеното убеждение, че по този начин осъществяваме собственото Божие дело.

`Прочетете отново Ефесяни 4:4-6. Какво усещате? Как би трябвало да ви накара да се почувствате този пасаж, като знаете какво казва за нашето единство във и със Бога чрез Христос?`