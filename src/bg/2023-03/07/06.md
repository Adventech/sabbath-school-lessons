---
title:  Израстване в Христос
date:   10/08/2023
---

`Каква опасност заплашва христоподобната зрялост на църквата? Ефесяни 4:14`

Павел наследява среда, до голяма степен сходна с нашата, в която на вярващите се натрапват различни идеи, като „всеки вятър на учение“ и „измамни хитрости“. Той използва три комплекта образи, за да опише опасностите от своенравната теология: (1) незрялостта на детството, „за да не бъдем вече деца“; (2) опасност в открито море, „блъскани и завличани от всеки вятър на учение“; (3) да бъде измамен от умни хора, ловки като комарджии. Павел използва фигуративно гръцката дума kubeia („игра на зарове“), за да обозначи „хитрост“ или „измама“.

Апостолът вярва, че разделението е важен белег на заблудата: Това, което подхранва и развива тялото и му помага да се държи целокупно, е добро, докато онова, което го изтощава и разделя, е зло. Като се обърнат от разделящото учение и към това на изпитани и доверени учители (Ефесяни 4:11), те ще напреднат към истинска християнска зрялост и ще играят ефективна роля в тялото Христово (Ефесяни 4:12,13; срв. 4:15,16).

`По какъв начин здравата църква функционира като здраво тяло? Ефесяни 4:15,16`

В Ефесяни 4:1-16 Павел се застъпва за единството на църквата и насърчава получателите на писмото да работят активно за него. Въпреки че единството е теологична сигурност (Ефесяни 4:4-6), то изисква нашата упорита работа (Ефесяни 4:3). Един от начините, по които насърчаваме единството, е като сме активни „части“ на Христовото тяло (Ефесяни 4:7-16). Всеки от нас е част от тялото и трябва да допринася за неговото здраве и израстване (Ефесяни 4:7,16). Всички ние трябва да се възползваме и от работата на апостолите, пророците, благовестителите и пасторите учители (Ефесяни 4:11). Те, също като сухожилията и „всяка става“ (Ефесяни 4:16), имат обединяваща функция, помагайки ни да израстваме заедно в Христос, Който е Главата на тялото (Ефесяни 4:13,15).

`Кои са някои от „ветровете на учението“, които духат в нашата църква днес и как можем да им се противопоставим? Споделете отговора си със своята съботноучилищна група.`