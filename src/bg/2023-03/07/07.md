---
title:  Разширено изучаване
date:   11/08/2023
---

Две бележки спомагат за разширяване на нашето проучване върху Ефесяни 4:7-10:

1\. Превод на Ефесяни 4:9. Някои преводи показват, че слизането се случва преди изкачването (напр. „беше и по-напред слязъл“). Други преводи следват гръцкия текст по-стриктно, оставяйки отворен въпроса за времето на изкачването и слизането (напр. „А това „се възкачи“ какво друго значи, освен че беше и по-напред слязъл в местата, по-долни от земята“), което позволява възгледа, споделен в частта за вторник, че трябва да се следва последователността на разказа от Псалми 68:18, като първо се случва издигането на Христос на небето („възнесението“), последвано от Неговото „слизане“ в Духа.

2\. Плени плен. Цитирайки Псалми 68:18 от гръцкия Стар Завет, наречен Септуагинта (древногръцкият превод на Стария Завет), в Ефесяни 4:8 Павел употребява една фраза, която гласи буквално „той взе пленници в плен“ (това е отразено в някои преводи, например в „лесния за четене“ превод на англ. ез. – „взе пленници със себе си“), но широко потвърдено е, че това означава „той взе като затворници група пленници“. Адвентистите от седмия ден често са разбирали фразата като отнасяща се до действието на Христос да вземе обратно със Себе Си на небето, при Своето възнесение, онези, които са получили специално възкресение по време на Неговото собствено възкресение (Матей 27:51-53). Те представляват „движимия сноп“, първите плодове на изкупените, които Той представя на Отец при завръщането Си в небесните дворове (вж. Адвентен библейски коментар. Т. 6, стр. 1022; Копнежът на вековете. С. 834 – англ. изд., срв. Копнежът на вековете. С. 785,786 – англ. изд.). Като алтернативен вариант в съответствие с Колосяни 2:15 пасажът може да се приеме и като описание на победата на Христос над Неговите врагове – Сатана и злите му ангели – представени като победени пленници.

**Въпроси за разискване**:

`1. Сравнете списъка на „духовните дарби“ от Ефесяни 4:11 със списъците в 1 Коринтяни 12:4-11,27-30; Римляни 12:4-8 и 1 Петър 4:10,11. Какви прилики и разлики откривате?`

`2. В съботноучилищната си група обсъдете някои от „ветровете на учение“, които духат в църквата днес. Обърнете внимание как Павел казва, че тези ветрове не бива да ни завличат. Какви са конкретните начини, по които можем да защитим себе си и другите в църквата от щетите, които тези ветрове биха могли да нанесат?`

`3. Посредством „Посланието към ефесяните“ Павел подчертава темата за „единството“. Но търсим ли единство на всяка цена? С други думи, в кой момент желанието за единство може да стане контрапродуктивно? Обсъдете.`

Тази събота, 12.08.2023 г., ще се молим за църкви „Казанлък“ с групата в Осетеново и „Калофер“.