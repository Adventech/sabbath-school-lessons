---
title:  Превъзвишеният Христос, Дарителят
date:   08/08/2023
---

> <p></p>
> „А на всеки от нас се даде благодат според мярката на това, което Христос ни е дал. Затова казва: „Като се възкачи нависоко, плени плен и даде дарове на човеците.“ (А това „се възкачи“ какво друго значи, освен че беше и по-напред слязъл в местата, по-долни от земята. Този, Който е слязъл, е същият, Който и се въздигна по-горе от всички небеса, за да изпълни всичко.)“ (Ефесяни 4:7-10).

`Какво се случва тук и каква е идеята на Павел в тези стихове?`

Тук Павел цитира Псалми 68:18, където се казва: „Когато се изкачи във висините, ти поведе тълпа от пленници. Получи подаръци от хората, дори от онези, които се разбунтуваха срещу теб“ [от нов жив превод на англ. ез.]. Псалми 68:18 описва Господ, Яхве, като победоносен Пълководец, Който след победата над враговете Си се изкачва на хълма, на който е построена столицата Му, с пленниците от битката в Неговата процесия (вж. Псалми 68:1,2). След това получава данък („получи подаръци“) от Своите победени врагове (посочвайки, че Павел адаптира този образ спрямо възвишения Христос, Който „дава дарове“, въз основа на по-широкия контекст на псалома, вж. Псалми 68:35).
Ако следваме реда на Псалми 68:18, изкачването – възнесението на Христос на небето (Ефесяни 1:21-23) – се случва първо, последвано от слизането, при което възкръсналият, въздигнат Исус дава дарове и изпълва всичко. Това е начинът на Павел да изобрази изливането на Светия Дух на Петдесятница (вж. Деяния, 2 гл.). Тази гледна точка се потвърждава от Ефесяни 4:11,12, където са посочени предоставените от възвишения Исус дарби, като дарове на Духа.

„Христос се възнесе нависоко, като плени пленниците и даде дарове на човеците. Когато след възнесението на Христос Духът слезе според обещанието като бурен, силен вятър, изпълвайки цялото място, където бяха събрани учениците, какъв беше ефектът? Хиляди бяха обърнати във вярата за един ден“ (Уайт, Е. Ще получите сила. Стр. 158 – англ. изд.).

`Колкото и дълбоки да са тези няколко стиха от „Ефесяни“, как можем да се научим да извличаме утеха от това, което те показват, че Христос е сторил и ще стори за нас, особено когато Той изпълва „всичко във всички“ (Ефесяни 1:23)?`