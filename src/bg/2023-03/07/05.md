---
title:  Даровете на превъзвишения Христос
date:   09/08/2023
---

`Стъпвайки върху Псалми 68:18, Павел току-що е описал как възкръсналият, превъзвишен, побеждаващ Исус дава небесни дарове на Своя народ. Какви „дарове“ дава превъзвишеният Исус и с каква цел? Ефесяни 4:11-13`

Павел посочва четири групи „надарени“ хора като част от съкровищницата на възвишения Исус, която Той дава на Своята църква: (1) апостоли; (2) пророци; (3) благовестители; (4) пастири и учители (структурата на гръцката фраза предполага, че те са една и съща група). Христос дава тези дарби за извършването на важна работа: „с цел да се усъвършенстват светиите, за делото на служението, за съзиждането на Христовото тяло“ (Ефесяни 4:12) и „докато всички достигнем в единство на вярата и на познаването на Божия Син, в пълнолетно мъжество, в мярката на ръста на Христовата пълнота“ (Ефесяни 4:13).

Последната точка е от особено значение за ранните адвентисти, които размишляват върху духовните дарби на Елън Уайт. Дали Библията потвърждава действието на дарбата на пророчеството в църквата само по времето на апостолите? Или дарбата продължава до завръщането на Христос? Ранните адвентисти намират своя отговор в Ефесяни 4:13 и го споделят чрез историята за капитана на кораб, който е длъжен да следва инструкциите, дадени му за пътуването. Когато корабът наближи пристанището, капитанът открива, че според инструкциите на борда ще се качи лоцман, за да помогне в управлението на кораба. За да остане верен на първоначалните инструкции, той трябва да позволи на лоцмана да се качи и да се подчини на предложените по-нататъшни указания. „Кой сега обръща внимание на тази първоначална книга с указания? Тези, които отхвърлят лоцмана, или тези, които го приемат, както ги учи самата книга? Вие преценете“ (Uriah Smith, “Do We Discard the Bible by Endorsing the Visions?” Review and Herald, January 13, 1863, p. 52)
Трябва да внимаваме, когато идентифицираме „пастирите“ (или „пастори“), „учителите“ и „благовестителите“, тъй като мислим за тези позиции в своя собствен контекст и време. Доколкото можем да определим, в дните на Павел всички те са били водачи миряни, които са обслужвали домашните църкви в Ефес (срв. 1 Петър 2:9; Деяния 2:46; Деяния 12:12).

`Прочетете Исая 5:4: „Какво повече беше възможно да се направи за лозето Ми, което не му направих?“. Помислете върху този стих в контекста на това, което Бог ни е дал в служението на Елън Уайт. Какво е приложението му?`