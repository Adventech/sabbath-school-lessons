---
title:  Единството на Духа
date:   06/08/2023
---

`Прочетете Ефесяни 4:1-16. Как Павел насърчава вярващите да подхранват църковното единство?`

Апостолът започва втората половина на „Ефесяни“ (глави 4-6) с вълнуващ призив към единство, но в две основни части. Първо, в Ефесяни 4:1-6 той моли вярващите да подхранват „единството на Духа“, като проявяват изграждащи единството добродетели (Ефесяни 4:1-3) – призив, който той подкрепя с поетичен списък от седем „единствени неща“ (Ефесяни 4:4-6). Второ, в Ефесяни 4:7-16 Павел идентифицира победоносния, превъзвишен Исус като Източник на благодатта в хората, водеща до споделянето на евангелието (Ефесяни 4:7-10) и описва как те, заедно с всички членове на църквата, допринасят за здравето, растежа и единството на тялото Христово (Ефесяни 4:11-16).

В началото на главата Павел приканва християните: „да водите живот, достоен за званието, към което бяхте призовани“ (Ефесяни 4:1). Той използва глагола водя в преносен смисъл на да се държа или да живея (вж. Ефесяни 2:2,10; 4:17; 5:2,8,15). Когато говори за тяхното призоваване, Павел има предвид призива към християнска вяра (Ефесяни 1:18; 2:4-6,13). Апостолът приканва вярващите да практикуват включващо поведение, което отразява върховния Божи план (Ефесяни 4:9,10). Той започва този акцент тук с призива си да практикуваме водещи до единство добродетели (Ефесяни 4:1-3), като смирение, кротост и търпение.
Нека разгледаме всеки един термин поотделно.

На друго място Павел обяснява термина „смирение“ в Ефесяни 4:2 („смиреномъдрие“ в синодалния превод), като добавя следното: „нека всеки със смиреномъдрие смята другия по-горен от себе си“ (Филипяни 2:3). Следователно смирението може да се разбира не като отрицателно чувство на самообезценяване (вж. Колосяни 2:18,23), а като положителната добродетел на добра преценка и служене за другите.

„Кротостта“ (Ефесяни 4:2) може да се обясни като „качеството да не се впечатляваш прекалено от чувството за собствена си значимост“ и също така означава „учтивост, вежливост, покорство“ (Frederick Danker, ed., Greek-English Lexicon of the New Testament and Other Early Christian Literature, 3rd ed. (Chicago: University of Chicago Press, 2000), p. 861).

И накрая, „дълготърпението“ е способността да издържаш на провокации или изпитания.

В такъв случай всички тези качества се събират около темата за отвръщане от собствената значимост и вместо това фокусиране върху стойността на другите.

`Смирение, кротост, дълготърпение. Помислете как тези атрибути биха ни помогнали да се обединим като народ. Как да се научим да култивираме тези добродетели?`