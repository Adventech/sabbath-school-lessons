---
title:  Избрани и приети в Христос
date:   02/07/2023
---

Благодарствената бележка обикновено включва описание на получения подарък или подаръци. В Ефесяни 1:3-14 Павел включва дълъг списък с дарове, като благодари на Бога за благословенията на евангелието.

Апостолът прославя Бога за факта, че ни е „благословил в Христа с всяко духовно благословение“ (Ефесяни 1:3). Това, че благословенията са духовни (на гръцки pneumatikos), предполага, че идват чрез Духа (pneuma) – препратка към заключителното благословение на Павел, което ознаменува делото на Светия Дух в живота на вярващите (Ефесяни 1:13,14).

Ефесяни 1:3-6 съдържа вдъхновяващ език за това как Бог гледа на нас в Христос. Преди Сътворението на света Той ни е избрал в Христос и е решил да стоим „святи и без недостатък“ в Неговото присъствие (Ефесяни 1:4; срв. Ефесяни 5:27) като скъпи синове и дъщери по силата както на Сътворението, така и на изкуплението в Христос (Ефесяни 1:5). Още преди Слънцето да изпрати първите си лъчи, Неговата стратегия е била да сме „облагодетелствани във Възлюбения“ (Ефесяни 1:6). Накратко, Божието намерение е да бъдем спасени. Губим спасение само посредством собствените си греховни решения.

`Какво означава фразата „в небесните места“ от „Ефесяни“ (единственото място, където тя се употребява в Новия Завет)? Проучете употребите на този израз. (Вж. Ефесяни 1:3,20; 2:6; 3:10; 6:12; срв. използването на „в небесата“ в Ефесяни 3:15; 4:10; 6:9).`

В „Ефесяни“ изразите „в небесните места“ и „в небесата“ или „в небето“ сочат към небето като обиталище на Бога (Ефесяни 1:3; 6:9), местоположението на духовните сили (Ефесяни 1:10,20,21; 3:10,15; 6:12) и мястото на издигането на Христос отдясно на Отец (Ефесяни 1:20). Вярващите получават достъп до тези „небесни места“ в настоящето като сферата, където се предлагат духовни благословения чрез Христос (Ефесяни 1:3; 2:6). Въпреки че „небесните места“ са се превърнали в място за благословение на вярващите, те все още са място на конфликт от зли сили, оспорващи господството на Христос (Ефесяни 3:10; 6:12).

`Разгледайте Ефесяни 1:4, където се казва, че сме били избрани в Него, Христос, „преди създаването на света“. Какво означава това? Как то ни разкрива Божията любов към нас и желанието Му да бъдем спасени?`