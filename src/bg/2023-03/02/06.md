---
title:  'Светият Дух: печат и залог'
date:   06/07/2023
---

`В Ефесяни 1:13,14 Павел накратко описва историята за обръщането на своите читатели. Кои са етапите в тази история?`

Като подчертава значението на Светия Дух за живота на вярващите, Павел използва два образа, или метафори, за Духа. Първо представя Светия Дух като „печат“, идентифицирайки запечатващото Му присъствие, което се проявява по време на обръщането. В древни времена печатите са били използвани за най-разнообразни функции: за удостоверяване на копия на закони и споразумения, за потвърждаване на качеството или количеството на съдържанието на сандък (напр. Йезекиил 28:12) или за свидетелство за сделки (напр. Йеремия 32:10-14,44), договори, писма (напр. 3 Царе 21:8), завещания и осиновявания. Поставен върху предмет, печатът оповестява собствеността и защитата. Присъствието на Светия Дух в живота им бележи вярващите като принадлежащи на Бога и предава Божието обещание да ги защити (срв. Ефесяни 4:30). Те са били „запечатани с обещания Свети Дух“ (Ефесяни 1:13).

„Павел ясно заявява, че от момента, в който човек предаде живота си на Исус и повярва в Него, Светият Дух подпечатва (гр. глагол: sphragizō) този вярващ в Христос за деня на изкуплението. Прекрасна, освобождаваща и успокояваща истина! Божият Дух бележи Христовите последователи с печата на спасението още когато те повярват за първи път“ (Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), p. 95).

Вторият образ, който Павел използва за Светия Дух, е този на „залога“. Светият Дух е залогът за нашето наследство, гаранция за онзи момент, в който наследството трябва да бъде дадено изцяло (срв. 2 Коринтяни 1:22; 5:5).

Думата, преведена като „залог“ (arrabōn), е еврейска заемка, широко разпространена в обикновения гръцки или в гръцкия диалект „койне“ от времето на Новия Завет, за да се обозначи „първата вноска“, „депозитът“ или „авансовото плащане“, според което платецът трябва да извърши допълнителни плащания.

Обърнете внимание, че вярващите не плащат тази първоначална вноска, а я получават от Бога. Оцененото присъствие на Светия Дух в живота на вярващите, казва Павел, е първата вноска от пълното наследство на спасението и изкуплението, което ще дойде със завръщането на Христос. Нашата работа е да приемем с благодарно и покорно сърце това, което ни е било предложено в Исус.