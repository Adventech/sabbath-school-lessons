---
title:  Божият велик христоцентричен план
date:   04/07/2023
---

`Какъв е Божият план, „когато се изпълнят времената“ и докъде се простира той? Ефесяни 1:9,10`

Павел използва три етикета за Божия план. Това е (1) „тайната на волята Си“, (2) „благоволението Си“ и (3) „в нареждане изпълнението на времената“ (синодален превод). Какъв е върховният, окончателен план на Бога? Да обедини всичко, навсякъде, в Исус.

Терминът, който Павел употребява, за да опише този план, е много живописен (на гръцки anakephalaiōsasthai), да „оглави“ или „обобщи“ всички неща в Христос. В древната счетоводна практика бихте „пресметнали“ дадена колона от цифри и бихте поставили общата сума най-отгоре. Исус оглавява Божия последен, есхатологичен план. Този план, съсредоточен върху Христос, е измислен „преди създаването на света“ (Ефесяни 1:4) и е толкова обширен, че обхваща цялото време („изпълнението на времената“ – синод. превод) и пространството („всичко – това, което е небесно и земно“). Павел обявява единството в Христос като велика, божествена цел за вселената.

Обсъждайки Божието „нареждане (за) изпълнението на времената“ (Ефесяни 1:10 – синод. превод), Павел споделя темата, която ще вплете в писмото. Бог започва Своя план за обединението на всички неща, вкоренен в смъртта, възкресението, възнесението и възвисяването на Исус (Ефесяни 1:15-2:10), като основава църквата и обединява в нея различни елементи от човечеството: евреи и езичници (Ефесяни 2:11-3:13).

По този начин църквата отправя предупреждение към злите сили, че на Божия план е даден ход и тяхното разделящо владичество ще приключи (Ефесяни 3:10). Както казва Библията на друго място: „Защото дяволът слезе при вас много разярен, понеже знае, че му остава малко време“ (Откровение 12:12).

Последната половина от писмото на Павел започва с горещ призив за единство (Ефесяни 4:1-16) и продължава с дълго увещание да се избягва поведение, нарушаващо единството, а вместо това да се гради солидарност със събратята по вяра (Ефесяни 4:17-6:9). Апостолът завършва с въодушевяващия образ на църквата като обединена армия, участваща енергично в отстояването на мира в името на Христос (Ефесяни 6:10-20).

`Как бихте могли да признаете и да отбележите факта, че изкуплението, което сте преживели в Христос Исус, е част от нещо всеобхватно и грандиозно, неделима част от Божия подробен и върховен план за обединяване на всички неща в Христос?`