---
title:  Да живеем за похвала на Неговата слава
date:   05/07/2023
---

> <p></p>
> „В Него също така ни се пада да бъдем наследници, като бяхме предопределени за това според намерението на Бога, Който действа във всичко по решението на Своята воля, така че да бъдем за похвала на Неговата слава – ние, които отпреди се надявахме на Христос“ (Ефесяни 1:11,12).

Вярващите в Ефес като че ли са изгубили ясно усещане за това кои са като християни; те се „обезсърчават“ (вж. Ефесяни 3:13). В съответствие с нещата, които е заявил по-рано (Ефесяни 1:3-5), Павел отново желае да подсили тяхната идентичност като християни. Вярващите не са жертва на опасни, произволни решения от различни божества или астрални сили. Те са Божиите чеда (Ефесяни 1:5) и имат достъп до изобилни благословения чрез Христос, основани на задълбочените съвети и вечните решения на Бога. Именно Божията цел, съвет и воля (Ефесяни 1:11) действа в живота им в съответствие с дори още по-обширния Божи план да обедини всички неща в Христос (Ефесяни 1:10). Те могат да имат непоклатимо доверие в своя статут пред Бога и в ефективността на осигуряваните от Него благословения. Животът им трябва да прогласява на висок глас вестта от Ефесяни 1:3-14: Благословен да бъде Бог и Отец на нашия Господ Исус Христос!

`Сравнете как е употребена концепцията за „наследяване“ в Ефесяни 1:11,14,18. Как смятате, защо тази идея е важна за Павел?`

Някога получавали ли сте наследство в резултат на нечия смърт? Може би роднина ви е оставил ценно съкровище или значителна сума пари. Според Павел по силата на смъртта на Исус християните са получили наследство от Бога (Ефесяни 1:14) и са станали „наследство“ на Бога (Ефесяни 1:18).

В Стария Завет Божият народ понякога се определя като Неговото „наследство“ или бащинѝя (Второзаконие 9:29; 32:9; Захария 2:12). Това усещане да бъдете или да станете Божие наследство съвсем ясно е представено в Ефесяни 1:18 и вероятно носи същото значение и в Ефесяни 1:11 (тогава ще бъде преведено: „В него ние сме станали наследство“). Павел пожелава на вярващите, като централен елемент от тяхната християнска идентичност, да знаят своята стойност пред Бога. Те не само притежават наследство от Бога (Ефесяни 1:14; 3:6; срв. Ефесяни 5:5), но и са Божие наследство.

`Каква е разликата между това да работите, за да получите нещо, и да го наследите? Как тази идея ни помага да разберем какво ни е дадено в Исус?`