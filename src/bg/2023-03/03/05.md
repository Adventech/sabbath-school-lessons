---
title:  Христос над всички сили
date:   12/07/2023
---

Павел тържествено отбелязва възвисяването на Исус, който сега седи с Отец на трона на всемира. След като дефинира позицията на Христос по отношение на Отец („и Го сложи да седне от дясната Си страна на небесата“, Ефесяни 1:20), Павел преминава към връзката на Исус със „силите“. Като съвладетел заедно с Отец Исус е „далече над“ всички тях (Ефесяни 1:21).

`Сравнете споменаването на Павел на злите, духовни сили в Ефесяни 1:21, Ефесяни 2:2 и 6:12. Защо според вас апостолът проявява такъв интерес към тези сили?`

Деяния 19:11-20, с историята за седемте синове на Скева, илюстрира, че Ефес по времето на Павел е бил център на магическите изкуства. „Основната характеристика на практикуването на магии в целия елинистичен свят е било познаването на духовния свят, който упражнява влияние върху почти всеки аспект на живота. Целта на магьосника е била да различи полезните духове от вредните и да научи определените действия и относителната сила, и авторитет на духовете. Чрез това знание могат да бъдат конструирани средства (с устни или писмени формули, амулети и т.н.) за манипулиране на духовете в интерес на отделния човек. С правилното предписание е можела да бъде излекувана болест, предизвикана от духа, [или] е можело да бъде спечелено състезание с колесници“ (Clinton E. Arnold, Power and Magic: The Concept of Power in Ephesians, p. 18).

Интересът към призоваването по име на божества и сили в заклинанията е характерен за религиозния живот в Ефес (вж. Деяния 19:13), а на места дори и днес. Павел желае да изясни връзката между Христос и „силите“: Възвишеният Исус е „далече над всяко началство и власт, сила и господство“ (Ефесяни 1:21).

Само за да е сигурен, че слушателите му разбират, че няма сила извън суверенитета на Исус, той добавя алюзия към практиката за събиране на имената на божествата в заклинания: „и всяко име, с което се наричат“ (Ефесяни 1:21). Обръщайки се от измерението на пространството към това на времето, Павел подчертава неограничената хронология на възвишеното управление на Исус. Неговото владичество над всички сили е валидно „не само в този свят, но и в бъдещия“ (Ефесяни 1:21).

`Какви са някои от днешните проявления на същите тези зли сили и как можем да сме сигурни, че няма да паднем в капана на някоя от тях?`