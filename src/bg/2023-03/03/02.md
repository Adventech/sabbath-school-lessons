---
title:  Молитва и благодарност
date:   09/07/2023
---

Мотивиран от новината, че вярващите в Ефес процъфтяват във вярата в Исус и в любов един към друг (вероятно новина, съобщена от Тихик, Ефесяни 6:21,22), Павел споделя как се моли за тях.

`Сравнете двете молитви на Павел в „Посланието към ефесяните“ – Ефесяни 1:15-23 и 3:14-21. Кои са общите теми помежду им?`

Понякога нашият обичаен тон в молитва може да е печален, скръбен поради някое днешно предизвикателство или утрешен проблем. Молитвените доклади на Павел в „Ефесяни“ предполагат, че благодарността е майчиният език на молитвата. Събираме Божиите благословения и Му благодарим за тях. Стараем се да видим как Бог действа в трудни обстоятелства и Го хвалим за Неговото преобразяващо присъствие в живота ни. Славословейки благодатта и силата на възвишения Исус (Ефесяни 1:20-23), ние Му благодарим, че благославя хората в нашия кръг на влияние. Ето преобразяващата тайна на Павел за молитвата: молитвата е ключът към хвалението и благодарността.

Павел също така казва, че „непрестанно благодаря на Бога за вас и ви споменавам в молитвите си“ (Ефесяни 1:16; вж. също Филипяни 1:3,4; 1 Солунци 1:2 и 1 Солунци 5:16-18).

Какво всъщност означава „да се молим непрестанно“ (1 Солунци 5:17)? Това не може да значи, че винаги ще коленичим пред Бога в молитва. На практика иска да каже, че, благословени от Божия Дух, преминаваме през живота със сърца, отворени за присъствието и силата на Бога, търсейки поводи да изразим благодарността си към Него. Тоест готовност да се справим с житейските проблеми в присъствието на Бога, да търсим божествен съвет, докато преживяваме обратите, които носи със себе си животът. Това означава да живеем не в отчуждение от Бога, а в ангажираност с Него, винаги отворени за божествено ръководство.

Твърде често гледаме на молитвата като на акт на любезност, като добавка към ученичеството, която трябва да се упражнява при удобен случай. Павел илюстрира доста различен възглед. Той гледа сериозно на задачата да се моли за вярващите в Ефес, като прави това както благодарейки за тях (Ефесяни 1:16; срв. Ефесяни 1:3-14), така и ходатайствайки за тях (Ефесяни 1:17-23 ; срв. Ефесяни 3:14-21). За него молитвата е централна или дори най-централната задача на християнската вяра. Тези стихове съдържат вълнуващ призив за молитва, покана за всеки от нас да обмисли собственото си „молитвено служение“ в светлината на посвещението на Павел към него.

`Защо е важно винаги да благодарите на Бога в молитва за всичко, за което следва да сте благодарни?`