---
title:  Исус, всички неща и Неговата църква
date:   13/07/2023
---

Ранните християни виждат в Псалми 110:1 пророчество за възвисяването на Исус: „И каза Йехова на моя Господ: Седи отдясно Ми, докато положа враговете ти за твое подножие“. Те четат Псалом 8 по същия начин, с неговото потвърждение, че Бог „всичко е подчинил под краката му“ (Псалми 8:6), краката на „човешкия син“ (Псалми 8:4). Макар да вярват, че силите на тъмнината в небесните места ги превъзхождат и заплашват да ги покорят, те се хващат за истината, че тези сили са под нозете на Христос.

Обърнете специално внимание, че след като „всичко покори под нозете Му [на Исус]“, Отец „Го постави да бъде глава над всичко за църквата“ (Ефесяни 1:22; срв. „Го постави над всичко Глава на църквата“ – синодален превод). Въпреки че „всичко“ е универсален, включващ термин, Павел все пак има предвид „силите“, споменати в Ефесяни 1:21. Всички неща – включително космическите, свръхестествените и духовните сили – са под краката на Христос, подчинени са на Него.

`Какви ползи осигурява на Неговата църква издигането на Христос до трона на всемира и Неговото владичество над всички неща на небето и земята? Ефесяни 1:22,23`

Бог е направил Христос победител над всички зли сили. На църквата, тясно отъждествена с Христос и снабдена от Него с всичко необходимо, лично е гарантирана победа над тези врагове. Божията сила, проявена във възкресението и Неговото възвисяване над всяка космическа сила, бива задействана за църквата. Бог дава победоносния Христос на църквата, която е така обединена с Него, че да бъде наречена Негово тяло.

Как можем ние, вярващите, да познаем възвишения Христос и да преживеем Божията сила в живота си? Павел не споменава пряко никакви механизми или стратегии, чрез които се случва това. Все пак фактът, че пасажът е част от един „молитвен доклад“, предизвиква размисли. Павел вярва, че Бог ще отговори на молитвата му. Той потвърждава ефикасността на славословенето на Божията сила, разкрита в Христос, в самото Божие присъствие и се моли тя да бъде активна в живота на вярващите.

`Какъв е вашият личен опит със силата на молитвата? И то не само при молитви, получили отговор, но и молитвата като цяло и как тя ни приближава до Бога и до силата, която ни е предложена в Исус?`