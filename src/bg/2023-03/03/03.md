---
title:  Преживяване на прозрения от Светия Дух
date:   10/07/2023
---

> <p></p>
> „Непрестанно благодаря на Бога за вас и ви споменавам в молитвите си, дано Бог на нашия Господ Исус Христос, славният Отец, ви даде дух на мъдрост и откровение, за да Го познаете“ (Ефесяни 1:16,17).

В хода на своите молитви Павел записва една централна молба, която представя пред Божия трон. Той вече е отбелязал, че Светият Дух е дошъл в живота на вярващите по време на тяхното обръщане (Ефесяни 1:13,14). Сега Павел се моли за ново благословение на Духа, за да даде необходимото духовно прозрение, фокусирано върху задълбочено разбиране на Исус („за да Го познаете“ – Ефесяни 1:17).

`Павел се моли Светият Дух да донесе специално прозрение на вярващите по кои три теми? Вж. Ефесяни 1:17-19.`

Когато апостолът се моли да им се даде прозрение относно „надеждата, към която ви призовава“ (Ефесяни 1:18), той се моли те да са наясно както с миналите действия, вече предприети от Бога за тяхното спасение (Ефесяни 1:3-9,11-13), така и със славното бъдеще, което Той е промислил за тях (Ефесяни 1:10,14).

Когато се моли за вникване в „богатството между светиите на славното Негово наследство“ (Ефесяни 1:18), той припомня старозаветната идея за вярващите като Божие наследство (Второзаконие 9:29; 32:9; Захария 2:12; срв. Ефесяни 1:11). Иска да знаят, че не само притежават Божието наследство, но че и самите те са Божие наследство и Павел държи да разберат своята стойност за Бога.

Когато се моли за духовно прозрение относно това „колко превъзходно велика е силата Му към нас, вярващите“ (Ефесяни 1:19), апостолът си представя Светия Дух, внасящ ново разбиране за необятността на Божията сила и прилагащ я на практика в тяхната опитност.

Във всички тези молитви Павел иска хората сами да изпитат това, което им е дадено в Исус.

`Как бихте могли да изпитате по-добре „колко превъзходно велика е силата Му към нас, вярващите“? Какво означава това в ежедневния живот?`