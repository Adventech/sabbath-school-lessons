---
title:  Силата на превъзвишения Христос
date:   08/07/2023
---

### За изучаване през седмицата
Ефесяни 1:15-23; Ефесяни 3:14-21; 1 Солунци 5:16-18; Второзаконие 9:29; 1 Коринтяни 15:20-22; Псалми 110:1.

> <p>Стих за запаметяване</p>
> „И колко превъзходно велика е силата Му към нас, вярващите – сила, която е според действието на Неговата могъща сила, която подейства в Христос, когато Го възкреси от мъртвите и Го сложи да седне от дясната Си страна на небесата“ (Ефесяни 1:19,20).

Изглежда, че човешките същества винаги се стремят към все повече и повече сила. Производителят на автомобили „Девел Мотърс“ например показа прототипа на своя „Девел 16“ – превозно средство с 16-цилиндров, 12,3-литров двигател, произвеждащ повече от 5000 конски сили. Или, ако това не е достатъчно, помислете за камиона „Петербилт“ с три реактивни двигателя „Прат енд Уитни Джей 34-48“. С мощност от 36 000 конски сили камионът изминава четвърт миля за 6,5 секунди и спокойно достига почти 600 км/ч, преди да разпъне двата си парашута [вместо спирачки – б.ред.].

За разлика от това, Павел се моли вярващите в Ефес, изкушени да се възхищават на различните сили и божества от своята култура, да изпитат чрез Светия Дух огромната сила, която Бог им е предоставил в Христос. Тази божествена мощ не се измерва в конски сили или вълшебства, но проличава в четири събития с космически мащаб и в част от историята на спасението: (1) възкресението на Исус; (2) Неговото възвисяване на Божия трон; (3) всички неща – поставени в подчинение на Него; (4) Христос е даден на църквата като неин Глава (Ефесяни 1:19-23).

Разглеждайки тези четири събития, вярващите могат да започнат да схващат – и да преживяват – огромния обхват на силата, която Бог упражнява за тях.