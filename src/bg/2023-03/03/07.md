---
title:  Разширено изучаване
date:   14/07/2023
---

Проучете тези две описания на Христовото превъзвишаване от писанията на Елън Уайт:

„Когато Христос влезе през небесните порти, Той бе коронясан сред възхвалата на ангелите. Веднага след това тържество Светият Дух се изля върху учениците като щедри потоци и Христос бе наистина прославен със славата, която бе имал с Отец от вечността. С изливането на Духа на Петдесятница небето съобщи, че Изкупителят е възцарен. Според обещанието Си Той бе изпратил Светия Дух на последователите Си като знак, че е получил всяка власт в небето и на земята и че е помазан да управлява народа Си“ (Деяния на апостолите. Стр. 38,39 – англ. изд.).
„Отец прегръща Своя Син със собствените Си ръце и казва: „Поклонете се на Него всички Божии ангели!“ (Евреи 1:6).

С неизказана радост началства, власти и сили признават върховенството на Княза на живота. Ангелското войнство пада пред Него да Му се поклони, докато небесните дворове се изпълват с радостния вик: „Достойно е Агнето, Което е било заклано, да приеме сила и богатство, премъдрост и могъщество, почит, слава и благоволение!“ (Откровение 5:12).

Триумфални песни се смесват с музика от ангелски арфи, докато Небето сякаш прелива от радост и хваления. Любовта е победила. Загубеното е намерено. Небето ехти от хвалебни гласове, които прогласяват: „На Този, Който седи на престола, и на Агнето да бъде благословение и почит, слава и господство до вечни векове“ (Откровение 5:13) (Копнежът на вековете. Стр. 834, 835 – англ. изд.).

**Въпроси за разискване**:

`1. Размишлявайте върху „сега“ и „още не“ от възвеличаването на Исус. В какъв смисъл Исус вече е Господар на „всичко“, като демоничните сили са Му подчинени – тоест „сега“? И в какъв смисъл Неговото пълно управление над всички неща гледа към бъдещето – „все още не“? (Вж. 1 Коринтяни 15:24-28.)`

`2. До каква степен живеете в светлината на Христовото владичество над всички неща? Или до каква степен живеете под властта на тези други сили, падналите сили, чийто авторитет така или иначе се изпарява? Как да разберете кое какво е и как да се измъкнете от силите на злото, които, макар и със сигурност победени, все още преобладават в този свят?`

Тази събота, 15.07.2023 г., ще се молим за църкви „Доктор Йосифово“ и „Джулюница“.