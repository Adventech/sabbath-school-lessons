---
title:  Божествена среща
date:   26/06/2025
---

### inSight

`Как можеш да приложиш Исая, 6 глава в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Божествена среща**

„Исая имаше вест от небесния Бог, която да даде на отстъпилите израилтяни, и той им я занесе. Той знаеше с какво трябва да се справи; той познаваше упоритостта и своенравието на сърцето и колко трудно е да оставиш отпечатък върху него. Докато стоеше при портата на храма, Господ му се разкри. Завесата на храма бе вдигната, вратата отворена и той можеше да види Светая светих. Той видя Бога на Израил издигнат на своя престол, полите Му изпълващи храма. Когато Исая осъзна своята собствена греховност, той извика: „[Аз] съм човек с нечисти устни и живея между хора с нечисти устни“. И тогава една ръка взе горящия въглен от олтара и докосна устните му, очиствайки го. След това той бе готов да излезе с вестта и каза: „Изпрати мене“, защото знаеше, че Божият Дух ще придружава това послание.

На онези, които се занимават с работа за Бога, с обръщането на души, достигането на закоравялото сърце изглежда невъзможно. Ето така се чувстваше Исая, но когато видя, че Бог стои над херувимите и че те са готови да работят за Него, той се почувства готов да занесе вестта. Ние имаме да извършим велико дело тук, в нашия свят.

Спасителят на света избра своите ученици сред скромните рибари и така основата на християнството бе поставена от тези непретенциозни мъже, които се свързаха с Исус Христос. Когато влязоха в Христовото училище, те станаха ученици в него. Те се възползваха от уроците, които Исус постоянно им даваше, за да ги подготви за огромните изпитания и важното дело, което щеше да ги застигне след погребението и възкресението на Изкупителя. Техните надежди, макар за известно време да бяха попарени, все още съществуваха, и след възкресението на Исус, тези надежди се върнаха към живот. Сега тези необразовани мъже можеха да застанат пред принцове и царе и пред синедриони и да им дадат причините за своята вяра, които дори техните врагове не можеха да отрекат или да им се съпротивят. Противниците им бяха удивени от увереността и гладкостта на тяхната реч и казваха за тях: Тези мъже са прекарали време с Исус и са се научили от Него, защото говорят като Него. Тези мъже смело защитават истината. Те застанаха пред синедриона и заявиха: „Това е принцът на живота, Който бе убит и разпнат от ръцете на грешници, Който възкръсна от мъртвите, както ни каза, преди своето разпятие“ (Уайт, Е. Ривю енд Херълд, 3 май 1887 г.)