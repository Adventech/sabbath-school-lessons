---
title:  Благословението на Неговото присъствие
date:   25/06/2025
---

### inVitе

**Разгледай Исая, 6 глава отново и открий Исус в нея.**

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Благословението на Неговото присъствие**

Помислете отново за опитността, която преживява Исая, когато вижда Бога в Неговата святост. Каква картина на поклонение виждате? Има ли нещо, което ви прави впечатление?

Исая, 6 глава има няколко мощни поуки, които можем да приложим, за да получим една невероятна картина на Бога. Първото нещо, което трябва да забележим, е начинът, по който ангелите в Божието присъствие Му се покланят. Тук ние наблюдаваме какво представлява истинското поклонение. Ако това богослужение не е по Божия стандарт, Исая нямаше да го види. Поклонението на ангелите е фокусирано върху Бога. Те не мислят за себе си по никакъв начин. Те се съсредоточават единствено върху Него и техните хвалебствия величаят Неговия характер. Когато се покланяме пред Бога, ние често се изкушаваме да се насочваме върху нашите нужди и желания. Макар това да не е грешно – Самият Бог ни насърчава да Му дадем своите грижи (1 Петър 5:7) – Божията доброта, характер и мощни действия в нашия живот трябва да бъдат на фокус в моментите, прекарани с Него.

Второто нещо, което забелязваме, е че поклонението на ангелите е простичко. Няма сложни думи – може би защото никоя дума не може напълно да обхване Божието величие. Няма претенциозни прояви – Божието великолепие взима централното място. Ние знаем, че безброй ангели се покланят и хвалят Бога в небето (Лука 2:13,14), но във видението на Исая, има само двама. Може би Бог дава на пророка (и на нас) пример, който да следваме в нашите богослужения. Поклонението няма нужда да бъде претенциозно, за да Му се хареса. Ако отидем с искрени сърца, осъзнавайки своята нищожност и Неговото величие, ако отидем със сърца, изпълнени с благодарност, Бог ще приеме нашето поклонение по същия начин, както приема хвалебствените песни на ангелския хор.

Най-накрая, ние трябва да очакваме Бога да извърши мощни дела за нас при нашия олтар на поклонение. През това тримесечие ние научихме, че олтарите са места на жертви, освещение, посвещение и служба. Когато ежедневно срещаме Бога при своя олтар, където и да се намира той, Бог ще извършва мощни дела в нас и чрез нас. Исая е очистен и греховете му са простени в Божието присъствие (Исая 6:7). Пророкът открива мисията на живота си и своята кариера в Божието присъствие. Божият слуга получава вест и е изпратен да я сподели, докато се намира в Божието присъствие. О, колко неща пропускаме, когато не се срещаме с Бога при олтара!

`Знаеш ли каква е твоята цел? Искаш ли да знаеш дали тази работа е правилна за теб? Чувстваш ли се несигурен за бъдещето? Върни се при своя олтар. Отговорите, които търсиш, те чакат там, но още по-хубавото е, че Бог те чака там.`