---
title:  Без промяна в тактиката
date:   03/04/2025
---

### inSight

`Как можеш да приложиш Битие 3:1-15 към връзката си с Бога? Как можеш да заздравиш своите взаимоотношения с Него?`

`Какви лични решения трябва да вземеш, когато общуваш с хора, чиито взаимоотношения с Бога изглеждат нарушени? Как можеш да им помогнеш?`

`Какви са практичните стъпки, които ще предприемеш?`

**Без промяна в тактиката**

След бурното му изгонване от небето, Сатана решава да направи всичко по силите си да помрачи красотата и невинността на Божиите ценни творения, Адам и Ева (Откровение 12:9). Толкова е голяма омразата на Сатана към Бога, и за повече от шест хиляди години, неговата враждебност не е отслабнала. Той продължава да работи с трескава ефективност, още повече сега, когато знае, че времето му изтича (ст. 12). Макар че атаките са се умножили по честота, всички те са вариация на една и съща идея. Те са влудяващо познати. Елън Уайт чудесно улавя същността на фалшивите твърдения на Сатана в следния пасаж:

„Той заяви, че ядейки от това дърво, те ще получат една по-възвишена сфера на съществуване и ще навлязат в едно по-широко поле на познания. Самият той бе ял от забранения плод и в резултат бе придобил способността да говори. Той намекна, че заради Своята ревност, Бог им го забранява, за да не се въздигнат и да не станат равни на Него. Поради чудните свойства, даващи мъдрост и сила, Той им бе забранил да ядат или дори да пипат плода. Изкусителят намекна, че божественото предупреждение няма реално да се изпълни, а е предназначено само да ги изплаши. Как би било възможно те да умрат? Не бяха ли яли от дървото на живота? Бог иска да им попречи да стигнат до по-висше развитие и да бъдат по-щастливи.

Такова е било делото на Сатана от дните на Адам до сега и той го извършва с голям успех. Той изкушава човеците да се съмняват в Божията любов и в Неговата мъдрост. Той постоянно се опитва да подбужда дух на непочтително любопитство, неспокойно, любознателно желание да се проникне в тайните на божествената мъдрост и сила. В своите усилия да открият какво Бог е намерил за добре да скрие, множествата пропускат истините, които Той е открил и които са жизненоважни за спасението. Сатана изкушава хората към непослушание, като ги кара да вярват, че навлизат в чудно поле от знания. Но всичко това е измама. Обнадеждени от своите идеи за напредък, погазвайки Божиите изисквания, те ходят по пътя, който води до падение и смърт.

Сатана настоява пред святата двойка, че ще спечелят, ако нарушат Божия закон. Днес не чуваме ли подобни аргументи? Много хора говорят за ограничеността на онези, които спазват Божиите заповеди, докато самите те твърдят, че имат по-либерални идеи и се наслаждават на по-голяма свобода. Какво е това, ако не е ехо от гласа в Едем: „В деня, когато ядете от него – престъпите Божиите изисквания – ще бъдете като Бога“ (Уайт, Е. Патриарси и пророци, с. 54, 55 – англ. изд.).