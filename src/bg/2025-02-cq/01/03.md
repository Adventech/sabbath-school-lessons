---
title:  Предупредени и защитени
date:   31/03/2025
---

### inTerpret

**Какви специални послания носи Битие 3:1-15?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Предупредени и защитени**

Падението на човечеството в Едем е началото на хилядолетия страдание на земята. Грехът унищожава връзката на Адам и Ева с Бога и днес все още разрушава взаимоотношенията с Него. Преди греха Адам и Ева се покланят на Бога свободно и вярно. След греха, те се скриват и трябва да напуснат своя любим и свят дом. Отделена от Бога, тази земя се превръща в новото бойно поле на една по-голяма война, която е започнала в небето. Преди сътворението на този свят, Сатана повдига бунт, който води до забележителна битка срещу Михаил и Неговите ангели (Откровение 12:7). Сатана е такъв изкусител в небето, че заблуждава една трета от ангелите (ст. 4). Тази война на небесата не е само битка на философии, тя е физическа и осезаема. Адам и Ева са изправени пред могъщ противник, чиято сила далеч задминава тяхната. Те имат работа с враг, който работи както като могъщ змей, така и като плаха змия, която „мами целия свят“ (ст. 9).

Не е възможно Бог да е позволил такава катастрофална заплаха да съществува, без да предупреди Своите безценни земни творения за това какво се крие във вселената. Още повече, Божията любов към Адам и Ева, показана чрез дълбоката и трайна връзка с тях, е най-върховната защита срещу Сатана. Като същества със свободна воля, святата двойка е можела да изследва сътворения свят, да отива където си иска и да взима решения, без никакви ограничения от Бога, освен едно: да не ядат от дървото за познание на доброто и злото. Това е Божият тест на тяхната вярност към Него, изпит на тяхната взаимна връзка. Любов, която не позволява на другия да избере против нея, изобщо не е любов. Адам и Ева са свободни да избират, но са в безопасност единствено, ако останат близо до Онзи, Който ги обича най-много.

Те са защитени от сутрините и вечерите, прекарани с Бога, от дълги разходки и разговори с Него, от ангели, които им служат и ги наставляват. Здравословните взаимоотношения предпазват човешките същества по много начини. Те понижават стреса, намаляват депресията, повдигат самочувствието и увеличават чувствителността. Ако добрите взаимоотношения с хората могат да направят това за нас в този грешен свята, представете си защитния ефект на ежедневната комуникация с Бога в един съвършен свят. Адам и Ева разменят всички благословения на връзката с Бога за предположението, че има нещо по-добро, нещо, което Бог може би крие от тях. Никога не трябва да забравяме, че силата на нашата връзка с Бога е единствената ни защита срещу Сатана.

`По какви начини вашата връзка с Бога ви е предпазила от изкушенията на Сатана?`