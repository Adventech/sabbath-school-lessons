---
title:  Лъч надежда
date:   02/04/2025
---

### inVite

**Разгледай Битие 3:1-15 отново и открий Исус в него.**

`Как преоткриваш Исус тук?`

`Какъв е твоят отговор на този призив на Исус? Помоли се.`

**Лъч надежда**

В началото на урока за тази седмица, аз споделих историята за момичето на мечтите ми, което бях намерил в ръцете на друго момче. Както можете да си представите, беше трудно да определя с думи онова, което почувствах в онзи момент. Това преживяване изтъква един от рисковете на това да излизаш с някого, докато си в гимназията. Тийнейджърите не са добре подготвени за емоционалните сътресения на сериозните романтични отношения, но аз не осъзнавах тази истина. Аз почувствах смесица от гняв, разочарование и предателство. Тогава не го знаех, но Бог беше приготвил някой друг за мен.

Трудно можем да надценим състоянието на поквара, в което Адам и Ева попадат, след като съгрешават. Тяхното духовно и физическо състояние веднага се променя. Загубата на невинност ги кара незабавно да се опитат да се прикрият, но човешките им усилия и находчивост раждат единствено решението да използват смокинови листа като дрехи (Битие 3:7).

До ден днешен, ушиването на смокинови листа си остава фанатична страст у човечеството. Много хора все още шият смокинови листа, за да се покрият. За някои, това е смокиновото листо на отбягването – те оправдават своите грехове и никога не се изправят срещу тях. За други, това е смокиновото листо на волята – те казват, че „просто никога повече няма да направят това“. Някои се опитват да „изперат“ своите грехове, като използват „перилния препарат“ на добрите дела. Със сигурност добрите постъпки измиват лошите, нали? Истината е, че никои от тези варианти не ни покрива. Те са също толкова неадекватни, колкото престилките от смокинови листа, които Адам и Ева си скрояват. Всички те са опити да скрием от Бога онова, което грехът ни е причинил.

Ето защо картината на Бога, Който идва да търси онези, които обича (ст. 8,9), е толкова революционна! Грехът е разрушил тяхната връзка с Твореца, но ето Го Бог, Който вика към Адам, канейки Го да дойде при него, заедно с Ева. След много оправдания, Той предлага ярък лъч светлина на падналата двойка, докато смъмря змията: „Ще поставя и вражда между теб и жената и между твоето потомство и нейното потомство; то ще ти нарани главата, а ти ще му нараниш петата“ (ст. 15). Ще дойде Един, чиято жертва ще направи онова, което не може да постигне нито едно смокиново листо: ще спаси падналите човешки същества от греха.

Божието желание да възстанови човечеството Го довежда обратно към Едем след падението на Адам и Ева. Той идва, за да възстанови техния олтар, тяхната връзка с Него – място, където да си спомнят за Неговата доброта, място за жертви и молитви. Както ще научим през това тримесечие, можем да запалим отново своята прекъсната връзка с Бога, само когато построим наново своя съборен олтар. „Обратно към олтара“ е ясен призив към ежедневно лично общение с Бога, Който е източникът на живота и истината.

`Какво можем да научим за Божия характер от Неговата реакция към греха на Адам и Ева?`