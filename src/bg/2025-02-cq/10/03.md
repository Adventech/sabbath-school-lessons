---
title:  Остави го да се маринова
date:   02/06/2025
---

### inTerpret

**Какви специални послания носи Колосяни 3:1-17?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Остави го да се маринова**

Обичам да готвя. Аз готвя повечето от ястията вкъщи и нищо не ми доставя по-голямо удоволствие, от това да приготвя храна за семейството ми и след това да седнем да му се насладим заедно. Научих, че някои рецепти изискват време, за да получи ястието по-добър вкус. Вземете тофуто за пример. В немаринованата си форма то може да бъде безвкусно и ужасно, но ако го покриете с правилните сосове и подправки, дори негодното за ядене се превръща в напълно възхитително. Аз вярвам, че същото нещо се случва, когато прекарваме време да размишляваме върху Писанията.

Съветът на Павел към колосяните да позволят на Бога да се всели в тях богато/изобилно, ми напомня на нещо, което Елън Уайт пише преди много години: „Мои братя и сестри, стари и млади, когато имате един свободен час, отворете Библията и снабдете ума с нейните скъпоценни истини. Когато работите, пазете ума си, дръжте го насочен към Бога, говорете по-малко и медитирайте повече“ (Уайт, Е. Свидетелства към църквата, Т. 4., с. 588 – англ. изд.). Елън Уайт живее много преди медитацията, осъзнатостта и други източни религиозни практики да станат известни. Какво има тя предвид под това да медитираме над Божието слово и дали това има някаква връзка с призива на Павел да позволим на Божието слово да се всели в нас?

В Стария завет има две думи, които могат да бъдат преведени като „медитирам“. Едната се отнася до ниско мърморене, а другата означава да бъдеш напълно погълнат от нещо или изцяло фокусиран. Библейската идея за медитация е някой да размишлява, преживява, да отправя поглед към значението на библейски текст или пасаж. Това е много по-различно от източните медитации, които насърчават последователите си да изпразнят ума и да спрат да мислят. Целта на библейската медитация е човек да фокусира ума си върху Бога и да разсъждава.

В Колосяни 3:16 Павел може да не е използвал думата медитация, но той определено разбира библейската идея за дълбокото и пълно фокусиране на ума върху Писанията. Той иска вярващите от Колос да общуват задълбочено с Бога чрез Неговото Слово. Нашите олтари на поклонението не трябва да бъдат само места, където да четем Библията. Те трябва да бъдат места, където размишляваме върху нея, продължавайки своите размисли, докато вършим ежедневните си задължения. Елън Уайт учи, че точно това е начинът да насочим ума си нагоре към Бога.

Тази важна практика за поклонение, която фокусира ума към Божието Слово и ни кара да прекарваме време, размишлявайки върху него, ни помага да опознаем Бога по-добре, да Го обичаме повече, да вървим по-близо до Него и да живеем по-добре с Него.

`Колко добре се справяте с внимателното размишление върху Божието Слово, за разлика от бързото прочитане на някой текст? Какво би ви помогнало да се подобрите в тази област?`