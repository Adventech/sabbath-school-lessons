---
title:  Предупредително писмо
date:   01/06/2025
---

### inGest

**Върни се обратно към преписания текст и го изучавай.**

- Огради повтарящите се думи/фрази/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Предупредително писмо**

Павел пише това писмо към вярващите в Колос около 61-62 г. сл. Хр., когато за пръв път е хвърлен в затвора в Рим. Той не е посещавал църквата в Колос, но когато разбира за разпространението на опасна ерес, която омаловажава божеството на Христос, великият апостол решава да започне да пише. Ключовата тема в „Колосяни“ е превъзходството на Христос над всяко творение и над всяка човешка или космическа сила (Колосяни 1:15-20; 2:9, 10; 3:1).

Вярващите в Христос споделят Неговата смърт, възкресение и нов живот. Те получават пълнота в Него (2:9-14; 3:1-4). Исус е изпълнението на пророчествата и ние, които вярваме, споделяме заветните благословения, обещани на Израил (Битие 26:4; Колосяни 1:12,21,22,27). Апостолът следователно се аргументира, че тъй като Исус ни е изкупил, ние ще „съблечем“ старото си естество, което е умряло заедно с Исус на кръста (2:11-15), и ще „облечем“ Христос и делата на правдата. Колосяни, 3 глава е мощния апел на Павел да живеем един нов живот.

Павел насърчава всички вярващи да мислят „за горното, а не за земното“ (3:2). Светското мислене не е за християни, които отиват на небето. Ние трябва да променим своя фокус, защото живота ни е бил „скрит с Христос в Бога“ (ст. 3). Това означава, че ние вече не вървим в греховете на своето минало. С помощта на Светия Дух, който изработва новия живот, получен от Христос, ние трябва да отхвърлим „гняв, ярост, злоба, хулене, срамно говорене с устата“, лъжи и т.н. (ст. 8,9). Но Павел не спира там. Има неща за събличане и неща за обличане, които са делата на Христос: милосърдие, благост, смирение, кротост, дълготърпение, търпение, прошка и над всичко друго, любов, „която свързва всичко в съвършенството“ (ст. 12-14).

След това Павел насърчава вярващите от Колос да оставят Божието слово да се всели в тях богато. Думата богато може също така да бъде преведена и като „в изобилие“. Тук Павел подчертава, че за да преживеем пълнотата на новия живот в Христос, Божието слово трябва да съществува в изобилие в нашия живот. Това означава, че ние ежедневно трябва да изучаваме и да размишляваме над Божието слово, защото е единственият ни устав за вярата и нейното приложение. Словото дава сила на християнския живот. Тъй като Христос е живото Слово (Йоан 1:4), когато изучаваме Библията, ние се срещаме с Него и Светия Дух започва да работи в нашия живот. Павел приключва своя призив, като насърчава хората на Словото да се възвисяват едни други с псалми, химни и духовни песни, докато пеят на Бога в сърцата си (Колосяни 3:16).

Колосяни, 3 глава представя християнския живот като поклонение. Тъй като сме помирени с Бога чрез Христос, ние доброволно предаваме себе си на олтара на обновлението, за да бъдем променени по подобие на Христос чрез силата на Светия Дух. Словото потвърждава всичко това и ни води към Божието сърце.

`Какво означава да позволиш на Словото да се всели в теб богато?`

`Коя е най-мощната част от апела на Павел в Колосяни 3:1-17?`