---
title:  Някъде има проблем
date:   03/05/2025
---

### inTro

Прочети 3 Царе, 18 глава. Вникни в библейския текст.

**Някъде има проблем**

Някога срещали ли сте някого, чиято връзка с Бога изглежда невероятно силна? Можете да усетите Божието присъствие, когато този човек е наоколо, като миниатюрен духовен токов удар. Аз съм късметлия, защото съм срещал няколко такива хора, но малко от тях бяха като Санди Робинсън.

Старейшина Робинсън беше колпортьор, който организираше групи от младежи да продават духовни книги. Когато го срещнах, той беше маркетинговият представител на списание „Вест“, адвентно издание за афроамериканци, както и най-старото религиозно издание на чернокожи. Аз бях млад стажант и старейшина Робинсън ми обърна специално внимание. Неговите истории ме хипнотизираха. Той често бе попадал в невероятни ситуации и Бог много пъти го бе избавял по чуден начин.

Никога няма да забравя деня, в който ми сподели нещо, което наистина промени живота ми. Старейшина Робинсън имаше пет деца, всички от които бяха изключително успешни и верни на Бога в техния личен живот. Аз си спомням, че попитах: „Пастор Робинсън, как ти и съпругата ти успяхте да възпитате такова забележително семейство“?

Той ме погледна и се спря, след което започна да обяснява: „Синко, това не е благодарение на нас, а на Бога! Бог направи всичко. Ние имаме олтар у дома“. Аз бях доста изненадан и го помолих да разясни. „В дома ни има място, където съпругата ми и аз се събираме да се молим за нашето семейство“. Старейшина Робинсън приписваше всяко благословение, на което се наслаждаваха неговите деца, всичките им академични таланти, невероятния му брак, всичките му успехи в службата, всичко, на времето, което те са прекарали с Бога пред семейния им олтар. Докато той говореше, аз си мислех: „В моя религиозен живот има голям проблем!“. Моят олтар беше разрушен. В онзи момент аз осъзнах, онова, което Илия знае, когато изкачва сухата земя на планината Кармил: промяната започва с възстановяването на олтара.

През тази седмица ние ще разгледаме историята за това как Бог изпраща пророк Илия да възстанови разрушения олтар на Израил и тяхната връзка с Него.

### inScribe

Прочетете 3 Царе 18:30-40 от превод по ваш избор. Ако нямате време, препишете само стихове 31-33. Можете също така да преразкажете пасажа със свои думи, да скицирате или да направите мисловна карта на главата.

` `