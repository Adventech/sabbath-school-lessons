---
title:  Среща на планината
date:   04/05/2025
---

### inGest

**Върни се обратно към преписания текст и го изучавай.**

- Огради повтарящите се думи/фрази/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Среща на планината**

Когато Бог призовава Илия да провъзгласи тригодишната суша, Той избира „мъж на вярата и молитвата, чиято безстрашна служба бе предопределена да спре бързото разпространение на отстъпничеството в Израил“ (Уайт, Е. Пророци и царе, с. 119 – англ. изд.). След три години без капка дъжд, посевите повяхват, запасите се изразходват и хората умират от глад (Яков 5:17). Напрежението се усеща във въздуха в съдбоносния ден, когато Илия събира народа на върха на планината Кармил, чиито някога зелени хълмове сега са изгорени от сушата.

Още по-голяма от физическата суша, обзела нацията, е духовната суша, която е оставила Божия народ духовно дехидратиран, макар че те сякаш не го забелязват. Злият цар Ахар и царица Йезавел управляват Израил по това време. Ахав извършва голям грях, докато се опитва да задоволи желанията на своята сидонска съпруга (3 Царе 16:29-33). Онова, което започва като малък религиозен компромис, се превръща в пълно отстъпничество в 3 Царе, 18 глава. Ахав дори построява на Йезавел храм на Ваал в столицата, който има 450 пророци, както и ашера с още 400 пророци, които да ръководят езическото поклонение. Израил е в дълбока духовна тъмнина.

Когато Илия казва на Ахав да го срещне на планината Кармил (18:19), той излъчва необикновен духовен авторитет – авторитет, който идва от неговото собствено време с Бога при Неговия олтар. Сцената на планината Кармил определено е страховита. Кръвта тече по телата на езическите свещеници, които порязват себе си, докато викат към Ваал и Ашера да изпратят пламъци от небето. Но огън не идва. Когато става време Илия да приготви своето теле, той прави нещо много важно: той избира дванадесет камъка, по един за всяко еврейско племе, възстановява разрушения олтар на планината Кармил и го залива с вода (ст. 30-35).

След това, „в часа на вечерния принос“, Илия пожертва своето теле на Бога в молитва (ст. 36). Миналата седмица ние видяхме как Бог определя сутрешни и вечерни жертви при построяването на скинията в пустинята (Изход 29:38). Когато Соломон се подготвя да издигне храма в Йерусалим, Давид отново посочва сутрешните и вечерните жертви като жизненоважни за духовния живот на нацията (1 Летописи 23:30). Чрез Илия Бог не само показва, че Той е истинският Бог, но и възвръща Израил към техния олтар на ежедневно поклонение! Тишината, обзела планината Кармил, се разкъсва, когато огън пада от Бога по време на вечерната жертва, затвърждавайки още веднъж важността на всекидневното поклонение. Това е непогрешимо послание към еврейската нация.

`Какво ви говори ключовия текст за това как Бог ни подготвя за поклонението?`

`Защо Илия е толкова сигурен, че Бог ще изпрати огън от небето в такъв важен момент?`