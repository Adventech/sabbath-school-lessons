---
title:  Огромно предизвикателство
date:   07/05/2025
---

### inVitе

**Разгледай 3 Царе 18:30-40 отново и открий Исус в него.**

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Огромно предизвикателство**

В момента сме изправени пред едно от най-големите предизвикателства за личното и колективно поклонение, което християнската църква някога е виждала – и то най-вероятно в момента стои до ръката ти. Проучванията показват, че повечето хора прекарват средно 2 часа и 27 минути в социалните медии всеки ден. По-голямата част от това време е прекарано на смартфоните. Децата на възраст от осем до дванадесет години в Съединените Щати прекарват от 4 до 6 часа на ден, гледайки или използвайки екрани, като данните са подобни за цял свят. Тийнейджърите прекарват средно около 9 часа на ден пред екрана. Учените все повече сигнализират за ефектите на тези устройства върху нашето психическо здраве и благополучие.

Нездравословната употреба на техника, особено смартфони и социални медии, създава психологични проблеми, които чак сега започваме да осъзнаваме. Честото използване на устройства се свързва с голямо разнообразие на неприятни симптоми. Доказателствата показват, че прекалената им употреба може:

- Да увреди нашата способност да се концентрираме и фокусираме
- Да ни накара да се чувстваме самотни
- Да вдигне нивата на стрес
- Да засили депресията и безпокойството
- Да доведе до негативно възприятие на собственото тяло
- Да насърчи лоши навици на сън
- Да създаде пристрастяване
- Да допринесе за тормоза в Интернет
- Да увеличи страха от пропускане
- Да предизвика проблеми с паметта

Един автор отбелязва, че нашият живот се осъществява чрез екраните, те стоят между човека, който създава информация, и човека, който приема. С нарастването на пред-екранното време, ние губим богатството на комуникацията лице в лице. „Ние сме създадени от Бога с вродено желание за пряк контакт и комуникация с Бога“ (Tim Challies, The Next Story: Faith, Friends, Family and the Digital World [2015], 93.). Какво ще се случи, когато умовете ни се променят толкова много, че вече не можем да се покланяме на Бога без технология? Бихте ли преминали на аналогово поклонение?

Много преди учените да открият, че дигиталните медии могат сериозно да увредят нашето здраве, Елън Уайт пише: „Един от законите на интелектуалната и духовната природа е, че чрез наблюдение, ние се променяме. Умът постепенно се адаптира към обектите, които му е позволено да наблюдава. Той се уподобява на онова, което е свикнал да обича и да почита“ (Великата борба, с. 555 – англ. изд.). Тя прави и следното поразително твърдение: „Всеки орган на тялото е направен да служи на ума. Умът е столицата на тялото. Той контролира целия човек. Всички наши действия, добри или лоши, идват от ума. Той е този, който се покланя на Бога и ни съюзява с небесните същества“ (Ум, характер, личност, Т. 1., с. 72 – англ. изд.). Проблемът е върху какво фокусираме умовете си и какви навици си формираме. В зависимост от това какво избираме да гледаме, нашите телефони могат да бъдат инструменти за добро или зло. Ако позволим на смартфона да стане канал за принизяващо или безсмислено съдържание, ние компрометираме умовете си и способността си да се покланяме. Трябва да внимаваме да не позволим на смарт устройствата да станат новия идол, на който се покланяме.

`Кога сте забелязвали, че се променяте в следствие на гледане на нещо?`

`Кои идоли са заплаха за нас днес?`