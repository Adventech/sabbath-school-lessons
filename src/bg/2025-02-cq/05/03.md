---
title:  Всеки ден
date:   28/04/2025
---

### inTerpret

**Какви специални послания носи 1 Летописи 23:25-32?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Всеки ден**

Над 300 години са минали между Божията заповед към Мойсей да Му издигне светилище и организацията на Давид на левитите, докато Соломон се подготвя да построи храма в Йерусалим. Много неща се случват с народа през тези векове. Книгата „Съдии“ разяснява колко бързо Израил се отделя от Бога в този период, описвайки много случаи, в които народът изпада в дълбоко отстъпничество. Това ги прави духовно слаби и разгневява Бога, Който след това ги наказва, оставяйки ги на милостта на техните врагове. След няколко години на болка и страдание под вражеско потисничество, те се покайват и умоляват Бога за избавление. Бог след това им изпраща избавител, за да ги освободи и да възстанови тяхната връзка с Него, само за да види как израилтяните отново повтарят същия цикъл.

Сутрешните и вечерните жертви, общо наречени „ежедневната“ жертва, би трябвало да предпазят израилтяните от падане в отстъпничество. Бог възнамерява жертвата на едно агне сутрин и още едно вечер да изостри чувствителността на евреите към естеството на греха. Всеки ден техните умове размишляват върху греховни неща и те вършат дела, които не би трябвало. Всеки ден те съгрешават срещу Бога и един пред друг. Бог не иска този народ да продължава да извършва грехове без последствия или чувство на отговорност. Той желае те да видят, че грехът има висока цена. Той винаги изисква проливането на кръв (Евреи 9:22), обикновено кръвта на нещо невинно (1 Петър 1:19).

Ежедневната жертва има и още една цел. С всяко сутрешно приношение израилтяните символично посвещават себе си на Бога за деня. С всяка вечерна жертва, те все едно казват: „Боже, благодаря Ти за този ден. Ако днес съм направил нещо, което не Ти е угодно, моля да ми постиш. Искам да посветя отново своя живот на Теб“. Божиите благословения текат към Неговия народ, докато всяка жертва обновява тяхната връзка с Него. Как можем да продължим тези практика на посвещение и повторно посвещение днес? Елън Уайт отговаря, че „домовете на християните трябва да бъдат светлината на света. От тях, сутрин и вечер молитвата трябва да се издига до Бога като сладък тамян. И, като сутрешна роса, Неговите милости и благословения ще слизат върху молещите се“ (Свидетелство към църквата, Т. 1., с. 44 – англ. изд.). Бог дава специални благословения на онези, които непрекъснато Му се покланят с цялото си сърце.

`В кой период от живота ти твоето ежедневно поклонение на Бога беше най-мощно? Как можеш да го възстановиш?`