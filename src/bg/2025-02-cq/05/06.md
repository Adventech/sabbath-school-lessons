---
title:  Святи моменти
date:   01/05/2025
---

### inSight

`Как можеш да приложиш 1 Летописи 23:25-32 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш за своята връзка с Бога? Как можеш да я укрепиш?`

**Святи моменти**

„Докато свещениците сутрин и вечер влизаха в Светая, за да кадят тамян, ежедневната жертва бе готова да бъде принесена на олтара във външния двор. Това бе изключително важен момент за поклонниците, които се събираха в скинията. Преди да влязат в Божието присъствие чрез службата на свещеника, те трябваше задълбочено да изпитат сърцето си и да изповядат своите грехове. Те се обединяваха в тиха молитва, с лица, насочени към святото място. По този начин техните молитви се издигаха заедно с пушека от тамяна, докато вярата им държеше здраво заслугите на обещания Спасител, символизиран чрез изкупителната жертва. Часовете, отделени за сутрешната и вечерната жертва се смятаха за свети, и те започнаха да се съблюдават като определено време за поклонение на еврейската нация. Когато в по-късни времена евреите бяха разпръснати като пленници в далечни земи, те все още обръщаха лицата си към Йерусалим в определените часове и отправяха своите молитви към Израилевия Бог. Чрез този обичай християните получават пример за сутрешна и вечерна молитва. Докато Бог осъжда повтарянето на церемонии без духа на поклонение, Той гледа с голяма наслада към онези, които Го обичат, покланят се сутрин и вечер, за да търсят прошка за греховете си и да представят своите молби за благословения.

Хлябовете за принос се държаха пред Господа винаги като вечно приношение. Затова, те се смятаха за част от ежедневната жертва. Те бяха наречени хлябове за принос или „присъствени хлябове“, защото винаги стояха пред Божието лице. Това беше признание на човешката зависимост от Бога както за преходната, така и за духовната храна, както и че тя се получава само чрез посредничеството на Христос. Бог бе хранил Израил в пустинята с хляб от небето и те все още разчитаха на Неговата щедрост за и земната храна, и за духовните благословения. Както манната, така и присъствените хлябове, сочат към Христос, хляба на живота, Който винаги стои в Божието присъствие за нас. Самият Той е казал: „Аз съм хлябът на живота. Бащите ви ядоха манната в пустинята и въпреки това умряха. Този е хлябът, който слиза от небето, за да яде някой от него и да не умре. Аз съм живият хляб, който е слязъл от небето. Ако яде някой от този хляб, ще живее до века; да! И хлябът, който Аз ще дам, е Моята плът, която Аз ще дам за живота на света“ (Йоан 6:48-51). Над хлябовете се слагаше тамян. Когато те се премахваха всяка събота, за да се заменят с нови, тамянът се гореше на олтара като възпоменание пред Бога.

Най-важната част от ежедневното богослужение бе личната служба. Каещият се грешник носеше своите приношения при вратата на скинията и, поставяйки ръце над главата на животното, изповядваше греховете си, като символично ги прехвърляше от себе си на невинната жертва. Животното биваше заклано от неговата ръка и кръвта биваше занесена от свещеника в Светая и поръсена пред завесата, зад която бе ковчегът, съдържащ закона, който грешникът бе нарушил. Чрез тази церемония, посредством кръвта, грехът образно се прехвърляше върху светилището“ (Уайт, Е. Патриарси и пророци, с. 353,354 – англ. изд.).

`Как бихте оценили своето ежедневно поклонение? Къде се справяте много добре? Какво можете да подобрите?`