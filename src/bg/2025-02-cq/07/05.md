---
title:  Числата
date:   14/05/2025
---

### inVitе

**Разгледай Йоан, 4 глава отново и открий Исус в него.**

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Числата**

През 2017 и 2018 г. Адвентната църква направи проучване на 63 756 църковни членове по целия свят, 17 970 от които са младежи на възраст 21-35 г. Според данните, събрани в това проучване, за младежите в адвентните среди е трудно да отделят време за Бога всеки ден. Само 59% от младите членове, които участват в проучването, се молят поне веднъж на ден, изключвайки молитвата за храната, и още по-малко (41%) четат Библията ежедневно. Проучването също така разкрива, че 28% от младите изучават своите съботно-училищни уроци всеки ден, а 29% го четат повече от веднъж седмично. Само 14% четат писанията на Елън Уайт всекидневно и още 18% ги изучават повече от веднъж на седмица (Galina Stele, Discipling, Nurturing, and Reclaiming [2020], 161, 162).

Какво ни говори това за практиките на поклонение на младите църковни членове по света? Разбира се, този вид данни не може да обхване намерението и мотивацията в сърцето на вярващия. Дори ежедневното отделяне на време за изучаване на Библията и за молитва не може да гарантира, че един човек истински се покланя на Бога. Макар че религиозните практики като изучаването на Писанията, молитвата, даренията и свидетелстването са индикатори за посвещението на човек към Бога, те не са съвършен показател за това къде се намира някой в неговата връзка с Бога.

Обаче, това, което резултатите от проучването показват със сигурност, е, че на повечето млади адвентисти им е трудно да поставят на първо място ежедневното време с Бога. Повечето сутрешни и вечерни олтари на поклонение са занемарени. Ако Божието Слово ни храни духовно по същия начин, по който хлябът физически (Матей 4:4), то повечето от нас се опитват да оцелеят, пропускайки много хранения. Исус е Хлябът на живота, който идва от небето (Йоан 6:41). Хлябът, който се яде бързо, предизвиква лошо храносмилане, хлябът, който се хвърля в ъгъла, мухлясва, а този, който се изяжда с наслада, дава на човека енергия за деня. Ако намалим темпото и се наслаждаваме на Божието Слово всеки ден, то ще ни даде духовна сила.

Разбира се, сърцето на истинското поклонение не се измерва само от броя на минутите, прекарани в четене на Библията или в молитва. Възможно е да прекарваме време в изучаване на Библията, без да преживеем промяната на сърцето. Ето защо ние трябва да смирим сърцата си и да търсим Светия Дух. Без Него, нашето време за поклонение ще бъде суха рутина, обаче когато Духа присъства, то ще ни свързва с Бога. Дори домовете ни ще се превърнат в малки светилища, където Бог ще слиза, за да живее с нас, докато Му служим.

`Имали ли сте момент, в който изучаването на Библията не е имало ефект, защото ви е липсвал Духа?`