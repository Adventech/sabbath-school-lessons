---
title:  Центърът на поклонението
date:   11/05/2025
---

### inGest

**Върни се обратно към преписания текст и го изучавай.**

- Огради повтарящите се думи/фрази/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Центърът на поклонението**

Йоан, 4 глава е един от най-мощните текстове в Библията. Ние виждаме крайностите, до които Исус би стигнал, за да занесе евангелието до изгубените. Табу е един евреин, камо ли равин (религиозен учител), да говори със самарянка. Евреите и самаряните се покланят в различни храмове, четат различни версии на Тората и нямат социални контакти помежду си. Самаряните произлизат от израилтяните, които се женят за чужденци (езичници) след асирийското пленничество. В резултат те възприемат много идолопоклоннически практики (4 Царе, 17 глава). Самаряните също така се опитват да саботират повторното построяване на Йерусалимските стени след вавилонския плен (Ездра, 4 глава; Неемия 4:1-3; 6:1-14). Един „добър“ евреин никога няма да бъде видян да се занимава със самарянин и враждебността несъмнено е взаимна.

Когато Исус моли самарянката при Якововия кладенец за малко вода, Той прекрачва няколко културни правила, затова нейния отговор е следния: „Как Ти, Който си юдеин, искаш вода от мене, която съм самарянка?“. Исус все едно ѝ казва: „Ти нямаш представа кой ти иска вода. Ако знаеше, щеше да Му искаш жива вода, която утолява духовната жажда на душата“. Когато жената пожелава да пие от водата, която Исус ѝ предлага, Той я изумява, като ѝ разкрива, че знае за предишните ѝ съпрузи и сегашния ѝ приятел, въпреки че никога пред това не я е срещал (ст. 16-18). Неговото прозрение в личния ѝ живот показва пророческата Му служба, като в същото време сигнализира за нуждата ѝ от покаяние.

Жената бързо сменя темата към една от популярните полемики на деня – къде хората трябва да се покланят на Бога. В дните на Ездра, когато на самаряните е забранено да помогнат във възстановяването на Йерусалимския храм, те си построяват конкурентен храм на планината Геразин. Това още повече задълбочава враждебността, която продължава през вековете, и за точно това съревнование говори самарянката. Когато споменава за спора (ст. 20), Исус всъщност отговаря: „Не е важно къде се покланяме, важен е духът, с който го правим, и истината в сърцето на нашето поклонение (ст. 23). Бог търси такива поклонници. Тъй като той е Дух, онези, които Му се покланят, трябва да имат Неговия Свят Дух и същата любов към истината, разкрита чрез Духа“. След това жената посочва към деня, в който Месията ще разкрие всичко. Исус отговаря: „Аз, Който говоря с тебе, съм Месията“ (ст. 26). Той разкрива, че не е важно къде се покланяш, а на кого.

`Как самарянката разбира грешно истинската цел на поклонението?`

`Как Исус оспорва нейните убеждения относно поклонението?`