---
title:  Истинското поклонение
date:   15/05/2025
---

### inSight

Как можеш да приложиш Йоан, 4 глава в живота си през тази седмица?

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш, за да заздравиш своята връзка с Бога?`

**Истинското поклонение**

„Когато, в дните на Ездра, храмът в Йерусалим бе възстановен, самаряните искаха да се присъединят към евреите в неговото построяване. Тази привилегия им бе отказана и горчива враждебност възникна между тези два народа. Самаряните си построиха конкурентен храм на планината Гаризин. Там те се покланяха според обредите на Мойсей, макар че не се отричаха напълно от идолопоклонството. Но бедствия ги постигнаха, техният храм бе разрушен от враговете им и те сякаш бяха прокълнати, но въпреки това, те все още държаха своите традиции и своя начин на поклонение. Те не биха признали храма в Йерусалим като Божи дом, нито биха приели, че религията на евреите е по-велика от тяхната.

В отговор на тази жена, Исус каза: „Вярвай Ми, че идва час, когато нито на този хълм, нито в Йерусалим ще се покланяте на Отца. Вие се покланяте на онова, което не знаете; ние се покланяме на онова, което знаем; защото спасението е от юдеите“. Исус показа, че Той е свободен от еврейските предубеждения относно самаряните. Сега се опитваше да събори нейните предразсъдъци срещу евреите. Позовавайки се на факта, че вярата на самаряните е покварена от идолопоклонството, Той заяви, че великата истина на изкуплението е дадена на евреите и че от тях ще се роди Месията. В Светите Писания те имах ясна представа за Божия характер и принципите на Неговото управление. Исус се причисли с евреите, на които Бог бе дал знанието за Него Самия.

Той желаеше да издигне мислите на своята слушателка над темите за форма и церемония и спорните въпроси. „Иде час“, каза той – „и сега е, когато истинските поклонници ще се покланят на Отца с дух и истина; защото такива иска Отец да бъдат поклонниците Му. Бог е Дух; и онези, които Му се покланят, с дух и истина трябва да се покланят“.

Тук е заявена същата истина, която Исус бе открил на Никодим, казвайки: „Ако не се роди някой отново, не може да види Божието царство“ (Йоан 3:3). Хората не влизат в контакт с небето чрез търсенето на свята планина или свещен храм. Религията не трябва да бъде ограничавана до външни форми и церемонии. Религията, която идва от Бога е единствената, която води към Него. За да Му служим правилно, ние трябва да се родим от Духа. Това ще очисти сърцето и ще обнови ума, давайки ни способността да познаваме и да обичаме Бога. Това ще ни даде желание да се покоряваме на всичките Му изисквания. Това е истинското поклонение. То е плодът на делото на Светия Дух в нас. Чрез Него бива съчинена всяка искрена молитва и такава е приемлива пред Бога. Когато една душа потърси Господа, у нея става явно делото на Духа, и Бог ще ѝ се разкрие. Защото Той търси такива поклонници. Той чака да ги приеме и да ги направи Свои синове и дъщери“ (Уайт, Е. Копнежът на вековете, с. 188,189 – англ. изд.).

`Как бихте споделили своето разбиране за поклонението на някой, който не знае нищо за това?`