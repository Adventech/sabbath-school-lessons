---
title:  Истинското поклонение
date:   12/05/2025
---

### inTerpret

**Какви специални послания носи Йоан 4:16-26?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Истинското поклонение**

Има толкова много неща, които да харесваме в историята за самарянката при Якововия кладенец. Трудно е да уловим всичките с думи. Този разказ (Йоан 4:1-26) е най-дългият разговор, записан в Библията, който Исус провежда с някого – по-дълъг от всеки друг с някой Негов последовател или с Неговото семейство. Тази жена също така е първият „външен човек“ в книгата „Йоан“, на когото Исус разкрива, че е Месията, и тя е първият вярващ в евангелията, който веднага става мисионер, оставяйки своята стомна при кладенеца в бързината си да покани целия град да се срещне с Исус (ст. 28-30).

Макар че много от тези „първи“ неща са достойни за изучаване, за нас няма нищо по-важно от нещата, които Исус казва за поклонението. Това тримесечие ние разгледахме ролята, която Божиите олтари играят в Писанията. От тяхното начало в Едем, те са места на посвещение, освещение и завет с Бога. Те са важна част от поклонението в светилището, както в мобилната скиния в пустинята, така и постоянният храм, построен в Йерусалим. Мястото на поклонение и ролята на олтара са жизненоважни.

Няколко века по-късно Исус започва да променя парадигмата. То казва на самарянката, че е дошло времето за нов начин на мислене, когато става въпрос за поклонението. Дошъл е часът, когато истинските поклонници няма да се събират само на едно определено място, но още по-важното е, това да се случва в дух и истина. Елън Уайт отбелязва, че „човеците влизат в общение с небето не чрез търсенето на свята планина или свещен храм. Религията, която идва от Бога, е единствената, която води към Него. За да Му служим правилно, ние трябва да се родим от божествен Дух“ (Копнежът на вековете, с. 189 – англ. изд.).

Наближавайки смъртта Си, Исус обещава на Своите ученици, че Светият Дух ще дойде. „А когато дойде Онзи, Духът на истината, ще ви упътва към всяка истина; защото няма да говори от Себе Си, но каквото чуе, това ще говори, и ще ви извести за идващите неща“ (Йоан 16:13). За Исус, истинското поклонение не е възможно без Светия Дух, защото 1. Духът дава желанието за поклонение и 2. без Неговото дело, сърцето не може да получи или да разбере истината. Бог търси поклонници, чиито живот сам по себе си е дело на поклонение, които са водени от Духа в истина и които живеят истината чрез силата на Духа. Това е опитността, към която Исус кани самарянката, и Той отправя същата покана и на нас.

`Защо истината и духът са толкова важни за истинското поклонение? Защо Исус се фокусира върху тези два аспекта, а не върху нещо друго?`