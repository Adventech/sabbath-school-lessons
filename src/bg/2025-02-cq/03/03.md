---
title:  Проблем в обещанието
date:   14/04/2025
---

### inTerpret

**Какви специални послания носи ключовия текст?**

- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Проблем в обещанието**

Битие 12:6 казва, че когато Авраам наближава обещаната земя, „ханаанците живееха в тази земя“. Този факт сигурно изпълва сърцето му с ужас. Това не е приветстващо място. Ханаанците са ужасно жесток и покварен народ. Дори имайки Божието обещание, Авраам е разменил мира и безопасността на Харан за една земя, пълна с проблеми и заплахи. Това място на духовни благословения е изпълнено с проблеми, които Авраам не може да разреши. В тази опасна земя, той ще се научи да се доварява на Божиите обещания. Обаче Бог знае, че Авраам има нужда от уверение по пътя, затова казва: „Не бой се, Авраме; Аз съм твой щит“ (15:1). Това просто и мощно изявление говори за Божията готовност да ни срещне там, където се намираме. Неговите планове за бъдещето са сигурни, но Той знае колко трудно може да бъде да вървим с вяра сами, когато се изправяме пред неща, с които знаем, че не можем да се справим със собствени сили. Той иска да ни даде допълнително насърчение, когато имаме нужда от това.

Един скрит подтекст на този разказ е Божието желание да превърне потомците на Авраам в свят народ, който ще разпространи Неговата правда на един грешен свят, призовавайки всички изгубени човешки същества към спасително връзка с Него. От самото начало Бог му казва: „и в тебе ще се благославят всички земни племена“ (12:3). Авраам не разбира напълно последствията от Божия завет с него, но знае, че има нужда от по-близка връзка с Господа. Когато вижда покварения свят около него, Авраам решава да прекара повече време в молитва, повече време в поклонение – повече време с Бога. Хората забелязват близката духовна връзка, която развива, „[той] се нарече Божий приятел“ (Яков 2:23). Елън Уайт коментира върху резултата от молитвения живот на Авраам и публичното свидетелство на олтарите, които той издига: „Животът на Авраам, Божия приятел, бе живот на молитва. Където и да разпънеше шатрата си, близо до нея той построяваше олтар, на който принасяше в жертва сутрин и вечер. Когато вдигаше шатрата, олтарът оставаше. И скитащите ханаанци, когато стигаха до този олтар, знаеха кой е бил там. И когато той отново разпъваше шатрата си, поправяше олтара и се покланяше на живия Бог“ (Моят живот днес, с. 35 – англ. изд.). Олтарите на Авраам не са само за него. Ханаанците, които се натъкват на тях знаят, че той е минал от там и научават за Бога, на който той се покланя. Жертвениците на Авраам са един от Божиите начини той да проповядва на народите, от които се страхува. Нашето благочестиво ходене с Бога трябва да води другите към поклонение.

Може би Авраам се е изкушавал да крие своите олтари, за да може да се слее по-добре с ханаанските си съседи, но той оставя жертвениците да бъдат видим знак, че неговата преданост е към небесния Бог, без значение какъв вид идолопоклонство е популярно в Ханаан.

`Повлиявали ли сте се от религиозния живот на някого?`