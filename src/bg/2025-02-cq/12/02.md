---
title:  Вест, която да споделим
date:   15/06/2025
---

### inGest

**Върни се обратно към преписания текст и го изучавай.**

- Огради повтарящите се думи/фрази/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Вест, която да споделим**

Откровение, 14 глава стои в центъра на три вести, които Бог изпраща, за да подготви народа Си по целия свят за Своето скорошно завръщане. Бог издига Църквата на адвентистите от седмия ден, за да извести това последно предупреждение на света.

Първият ангел има „вечното благовестие, за да прогласява на обитаващите по земята“ (Откровение 14:6). Тази вест подбужда всички да се боят от Бога и да се поклонят на Онзи, Който е сътворил всичко (ст. 7). Тази евангелска вест не е нова. Ние вече проповядваме „вечното евангелие“ – навременно, безкрайно, съществено, необходимо и вечно. Пророците от Стария завет гледат напред към него и чрез него ранната християнска църква достига света.

Вторият ангел оповестява: „Падна великият Вавилон“ (Откровение 14:8). Тази вест призовава истинските Божии поклонници да отхвърлят човешките форми на поклонение и вярванията, които не са в пълно съответствие с Писанията. Бог ни призовава да излезем от Вавилонското фалшиво поклонение, за да избегнем язвите, които ще ѝ изпрати заради нейната поквара (Откровение 18:4).

Първите две вести са мощни, но третата се увеличава по интензитет: „Силата на проповядването на първата и втората ангелски вести ще бъде концентрирано в третата“ (Уайт, Е. Тройната ангелска вест, с. 40 – англ. изд.). Защо тя е концентрирана? Третата ангелска вест съдържа вечното евангелие и призива към истинското поклонение на първия ангел, както и вика на втория ангел да се отделим от фалшивото поклонение и всичко, което е противно на Бога. Обаче тази вест също така включва страховито предупреждение, което го няма в първите две: „Ако някой се поклони на звяра и на неговия образ и приеме белег на челото си или на ръката си, той ще пие от виното на Божия гняв, което е приготвено чисто в чашата на гнева Му“ (Откровение 14:9,10). Освен че идентифицира последователите на Сатана като тези, които се покланят на звяра и носят белега му, тази вест също така разкрива кои са истинските Божии поклонници, които са запечатани и които принадлежат на Него. Те са въоръжени с търпение, спазват Божиите заповеди и притежават непоколебимата вяра на Исус (ст. 12).

„Третата ангелска вест (…) е настоящата истина. Тази вест трябва да бъде разгласявана с голяма яснота и сила. Тя не трябва да бъде замъглявана от човешки теории и софистики. Съботата трябва да се проповядва като Божия паметник на сътворението“ (Уай, Е. Тройната ангелска вест, с. 79 – англ. изд.). И така, каква е сърцевината на тази важна вест в края на времето? „Цялото евангелие е обхванато от третата ангелска вест и във всички наши дела истината трябва да бъде представена такава, каквато е в Исус. При проповядването на Словото, първото и най-важното нещо е да размекнем и да покорим душата като ѝ представим Господ Исус Христос като прощаващия греховете Спасител“ (пак там). Уловихте ли това? Ние представяме едно евангелие на поклонение и предупреждение, но нищо няма да спечели сърцата така, както проповядването на Господ Исус Христос, опрощаващият греховете Спасител на човечеството, последната надежда за един загиващ свят.

`Защо въпросът за поклонението ще бъде толкова критичен в края на времето?`

`Как можем да покажем нашата любов към Бога и към другите в светлината на страховитото предупреждение на тройната ангелска вест?`