---
title:  Сърца, далече от Бога
date:   12/06/2025
---

### inSight

`Как можеш да приложиш ключовия текст в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Сърца, далече от Бога**

„Реформата на Йосия бе очистила земята от езическите олтари, но сърцата на повечето хора не бяха променени. Поникналите семена на истината, които даваха надежда за изобилна жетва, бяха задушени от тръни. Още едно отстъпление би било фатално. Господ се опита да събуди народа и да го накара да осъзнае надвисналата опасност. Само ако останеха верни на Йехова, можеха да се надяват на Божествена милост и благоденствие.

Йеремия многократно насочваше вниманието им към съветите от „Второзаконие”. Повече от всеки друг пророк той наблягаше на ученията от Мойсеевия закон и показваше как те могат да донесат най-висше духовно благоденствие на целия народ и на всеки поотделно. „И попитайте за древните пътеки“, призоваваше ги той – „где е добрият път и ходете по него, и ще намерите покой за душите си“ (Йеремия 6:16).

Веднъж, по нареждане от Бога, пророкът застана до един от главните входове към града и там показа колко важно е свято да се спазва съботният ден. Имаше опасност жителите на Ерусалим да забравят за светостта му, но бяха сериозно предупредени в този ден да не вършат обичайните си задължения. Беше им обещано благоденствие при условието на послушание. „И тъй, ако Ме послушате внимателно – каза Господ – да не внасяте товар през портите на тоя град в съботен ден, но да освещавате съботния ден, та да не вършите в него никаква работа, тогава ще влизат през портите на тоя град царе и князе, седящи на Давидовия престол, возени на колесница и яздещи на коне, те и първенците им, юдовите мъже и ерусалимските жители. И тоя град ще се населява вечно“ (Йеремия 17:24,25).

Това обещание за благоденствие – награда за верността, бе съпроводено от пророчество за ужасните наказания, които ще сполетят града, ако жителите му се окажат неверни към Бога и към Неговия закон. Ако съветите да почитат Бога на бащите си и да освещават съботния ден не бъдеха чути, градът и дворците щяха да бъдат напълно унищожени от огън.

Така пророкът застана твърдо за здравите принципи на благочестивия живот, ясно описани в книгата на закона. Но обстановката в Юда бе такава, че положителна промяна можеше да се постигне само с най-решителни мерки. Затова пророкът работеше усърдно за непокаяните. „Разорете целините си – умоляваше той – и не сейте между тръни“. „Ерусалиме, измий сърцето си от зло, за да се избавиш“ (Уайт, Е. Пророци и царе, с. 410-412 – англ. изд.).

`Кои са някои от често срещаните идоли на сърцето днес?`