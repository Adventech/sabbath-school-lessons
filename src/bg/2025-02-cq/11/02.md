---
title:  Това е предупреждение
date:   08/06/2025
---

### inGest

**Върни се обратно към преписания текст и го изучавай.**

- Огради повтарящите се думи/фрази/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Това е предупреждение**

Пророческата служба на Йеремия в южното царство на Юда трае от 627 г. пр.Хр. до малко преди падането на Йерусалим през 587 г. пр.Хр. Това е време на ужасен духовен упадък и отстъпничество. Когато Йеремия е още тийнейджър, Бог го назначава да бъде Негов говорител, който да носи вестта за неизбежното разрушение. Северното Израилево царство вече е под асирийско пленничество, но Юда не е научил нищо от тази катастрофа. Поради техните грехове, вавилонците скоро ще ги завладеят и ще ги осъдят на изгнание.

Йеремия твърди, че причината за настъпващата криза е, че техните сърца са далече от Бога. Неговата предупредителна вест набляга на тяхната поквара. Той описва греховете на народа като написани върху сърцата им с „желязна писалка с диамантен връх“ (Йеремия 17:1), което символизира непроменливото естество на техния грях. Идолопоклонството е толкова разпространено, че техните деца могат да си спомнят само езическите олтари и дървените идоли (ст. 2,3). Това е в ярък контраст с Второзаконие, 6 глава, където Бог заповядва на родителите прилежно да учат своите деца на Неговите заповеди. Тъй като Израил е изоставил Божия завет, Йеремия пророкува, че нацията ще изгуби Божиите благословения и ще бъде взета в плен от вражески нации (ст. 4).

Чрез Йеремия Бог показва яркия контраст между хората, чиито сърца са верни на Него, и онези, които уповават на човешкото (ст. 5-8). Този проблем е утежнен от факта, че човешкото сърце не може да диагностицира добре себе си. То е крайно ненадеждно и склонно към самоизмама (ст. 9). Единствено Бог може да изпита сърцето и да определи истинското духовно състояние на човека (ст. 10).

Божията диагноза на непокорното сърце на нацията кара Йеремия да възкликне: „Изцели ме, Господи, и ще бъда изцелен; спаси ме и ще бъда спасен; защото с Теб аз се хваля“ (ст. 14). Ясно е, че Йеремия чувства своята собствена поквара. Той иска народа да се върне при Бога, но в този момент той изпитва своето собствено сърце и разпознава своята лична нужда да възстанови връзката си с Бога.

Главата завършва с Божието желание да види Юда отново да спазва съботата (ст. 19-27). Бог е много сериозен по този въпрос – ако те не спрат да работят по време на Неговата събота, това ще доведе до унищожението на Йерусалим с огън, който не може да бъде угасен (ст. 27). Съботата е знак за верността на Израил и тяхното посвещение на Бога. Отношението им към нея показва разрушените им олтари на поклонение и духовната гнилост в сърцата им.

`Какво обещава Йеремия, 17 глава на онези, които се подчиняват на Бога и пазят Неговата събота свята?`

`Пред какви рискове е изправен Йеремия, носейки тази нежелана вест на покаяние и предупреждение?`