---
title:  Знамения, които посочват пътя
date:   28/09/2024
---

### За изучаване през седмицата
Йоан 2:1-11; Йоан 4:46-54; Йоан 5:1-16; Марк 3:22,23; Матей 12:9-14; Йоан 5:16-47.

> <p>Стих за запаметяване</p>
> „А Исус извърши пред учениците още много други знамения, които не са описани в тази книга. А това бе написано, за да повярвате, че Исус е Христос, Божият Син, и като вярвате, да имате живот в Неговото име“ (Йоан 20:30,31).

Защо Йоан е написал своето Евангелие? Дали за да изтъкне чудесата на Исус? Или да подчертае някои конкретни Негови учения? Каква е причината да запише това, което е написал?

Под влиянието на Светия Дух Йоан обяснява защо. Казва, че макар да могат да се напишат много неща за живота на Христос (Йоан 21:25), включените от него истории имат за цел следното: „да повярвате, че Исус е Христос, Божият Син, и като вярвате, да имате живот в Неговото име“ (Йоан 20:31).

През тази седмица ще разгледаме някои от първите чудеса на Исус – от превръщането на водата във вино на сватбата до възвръщането на здравето на един много болен син и изцеляването на мъжа в къпалнята Витесда.

Йоан нарича тези чудеса „знамения“. Той няма предвид нещо като пътни знаци, а по-скоро необясними събития, сочещи към една по-дълбока реалност: Исус като Месия. Във всички тези разкази виждаме примери за хора, проявяващи вяра. Техният пример ни кани да направим същото.