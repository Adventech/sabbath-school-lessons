---
title:  Разширено изучаване
date:   04/10/2024
---

„Исус не му беше дал никаква увереност за помощ от Бога. Човекът можеше да се усъмни и да изгуби единствената възможност за изцеление. Но той повярва в словото на Христос и когато започна да действа според него, получи сила.

Със същата вяра можем да получаваме духовно изцеление. Чрез греха сме се откъснали от Божия живот. Душите ни са парализирани. Не можем от само себе си да живеем осветен живот, както недъгавият човек не беше способен да ходи. (…) Нека тези отчаяни, борещи се хора да погледнат нагоре. Спасителят се привежда над изкупените с кръвта Му и казва с неизразима нежност и жалост: „Искаш ли да оздравееш?“. Той заповядва да бъдете здрави и спокойни. Не чакайте да почувствате, че сте изцелени. Повярвайте в думите Му и те ще се изпълнят. Отдайте волята си на страната на Христос. Пожелайте да Му служите и когато започнете да действате според словото Му, ще получите сила. Какъвто и да е лошият навик или непреодолимата страст, които заради продължително задоволяване са оковали душата и тялото, Христос може и силно желае да ви освободи от тях. Той ще придаде живот на душата, която е „мъртва в беззаконията си“ (Ефесяни 2:1). Ще освободи пленника, който е окован от слабости и беди, както и оковите на греха“ (Уайт, Е. Копнежът на вековете. С. 203 – англ. изд.).

„Исус отхвърли обвинението в богохулство. Властта Ми, каза Той, да върша това, в което ме обвинявате, идва от факта, че Аз съм Божият Син, едно с Бога по естество, воля и цел“ (Уайт, Е. Копнежът на вековете. С. 208 – англ. изд.).

**Въпроси за разискване**:

`Помислете за урока от тази седмица. Вярата е ключът, който прави възможни тези изцеления. Обаче водачите проявяват пагубни съмнения и неверие. Защо не бива да бъркаме въпросите, които имаме (всички ние), със съмненията? Защо те не са едно и също нещо и защо е важно да разбираме разликата помежду им?`

`Прегледайте последния въпрос от частта за четвъртък. Защо като адвентисти от седмия ден трябва да бъдем особено внимателни за тази опасност? Колкото и да е важно например да познаваме и спазваме съботата или да знаем какво е състоянието на мъртвите – защо тези истини не могат да ни спасят? Какво ни спасява и как?`

`Разгледайте внимателно Йоан 5:47. Как хората днес, които отричат например универсалността на Потопа или буквалното Сътворение за шест дни, правят точно това, за което предупреждава Исус тук?`

Тази събота, 05.10.2024 г., ще се молим за църкви „Сандански“ с групата в Микре и „Своге“.

Тежест в бунгалото

От Андрю Макчесни

Мистериозна тежест надвиснала над дървеното бунгало, докато осем момичета от Аляска се приготвяли да си лягат първата вечер в лагер „Поларис“, адвентен летен лагер в Югозападна Аляска. Всички момичета я усетили. Почувствали я и двете ръководителки в бунгалото. Изпитали дълбоко усещане за нещо зло и вредно.

Една от ръководителките, 21-годишната Рейчъл, била изтощена физически, но не можела да заспи. Тя почувствала присъствие на зли ангели повече от обикновено. Мислела за осемте девойки в бунгалото. Много от тях били преживели малтретиране, самонаранявали се и се борели с наркотици. Чичото на едно от момичетата бил шаман.

Рейчъл станала и разбутала огъня в малката черна печка. Дори през август летните нощи в Аляска са мразовити. Започнала да си пее за Исус. Срамежлива по природа, тя не обичала да пее освен насаме със себе си. Но от устните ѝ избликнала песен. Докато пеела, Рейчъл проверявала всяко легло и се молела за всяко момиче. Накрая те заспали.

След това Рейчъл пеела всяка вечер и се молела с момичетата.

Една вечер, докато проверявала децата, тя попитала едно момиче дали има някакви нужди за молитва. „Да, искам да се моля да бъда в безопасност и защитена“ – казало момичето.

„В безопасност от какво?“ – попитала Рейчъл.

Момичето казало, че в тъмното предишната нощ някой я бил сграбчил за гърлото. Докато се опитвала да диша, се появила ярка светлина и невидимото същество отпуснало хватката си. В ярката светлина имало един ангел и той ѝ казал: „Не бой се“. Веднага почувствала дълбок мир. Заспала и не разказала за случката на никого, докато не заговорила с Рейчъл.

След като Рейчъл се помолила с нея, момичето започнало да се интересува повече от Исус през останалата част от лагера. Тя била мълчалива и не говорела много. Но в сърцето ѝ било посято семенцето на вярата.

Рейчъл много се зарадвала, когато няколко години по-късно това момиче се върнало в лагера, за да се обучава за служител.

Рейчъл Карл, която сега преподава в едно адвентно училище в Ситка, Аляска, все още помага като доброволец в лагер „Поларис“, мястото, където била свидетел на реалната велика борба между доброто и злото като млада ръководителка.

„Работата в Поларис ми показа, че има хора в Съединените щати, които не познават Исус – казва тя. – Работата в този лагер ме накара да реша да стана учител в Аляска“.

Благодарим ви за даренията от тринадесетата събота на 2015 г., които помогнаха за ремонта и разширяването на лагер „Поларис“, за да го посещават повече деца. Част от даренията от тринадесетата събота на това тримесечие ще помогне за откриване на център за влияние в Адвентната църква в Бетел, Аляска. Тази църква изпраща местни деца в лагер „Поларис“ всяка година.

Урок 2							5 – 11 октомври

Залез: 18:50 ч.

Признаци за Божественост

Събота следобед

### За изучаване през седмицата
Йоан 6:1-15; Исая 53:4-6; 1 Коринтяни 5:7; Йоан 6:26-36; Йоан 9:1-41; 1 Коринтяни 1:26-29; Йоан, 11 гл.

> <p>Стих за запаметяване</p>
> „Исус ѝ каза: Аз съм възкресението и животът. Който вярва в Мене, макар и да умре, ще живее. Никой, който е жив и вярва в Мене, няма да умре вовеки. Вярваш ли в това?“ (Йоан 11:25,26).

Библията ясно учи, че Исус Христос е вечният Син, едно с Отец, Който не произлиза от друг и не е сътворен. Той е създал всичко (Йоан 1:1-3). Следователно винаги е съществувал, не е имало време, когато да не е съществувал. Въпреки че идва в нашия свят и поема на Себе Си човешко естество, Исус винаги запазва Божественото Си естество и в определени моменти казва и прави неща, които разкриват това.

Тази истина е важна за Йоан и ето защо, когато разказва за някои от чудесата на Исус, той ги използва, за да посочи Божественото Му естество. Христос не само казва неща, които разкриват това естество, но и подкрепя думите Си с дела, които го разкриват.

Урокът за тази седмица разглежда три от най-великите знамения за Божественото естество на Исус. Поразително е, че във всеки един случай някои хора не повярват в чудото, нито осъзнават значението му. Някои от тях се отвръщат от Него, други стават все по-заслепени, а трети започват да кроят заговори за смъртта Му. Обаче за някои това е времето да повярват, че Исус е Месия.

Неделя									6 октомври

Нахранването на петте хиляди души

В Йоан 6:4,5 апостолът съвсем ясно разяснява, че времето за нахранването на петте хиляди души е било около празника Пасха. На Пасха се отбелязва избавлението на Израил от Египет. Закланото пасхалното агне заема мястото на първородните. Тази жертва символизира смъртта на Исус заради нас. На кръста Той е поел наказанието, което заслужаваме ние заради греховете си. Христос, нашата Пасха, наистина е бил убит заради нас (1 Коринтяни 5:7).

„Той понесе вината от престъпленията ни и скриването на лицето на Отец, докато сърцето Му беше съкрушено и животът Му смазан. Цялата тази жертва бе дадена, за да може грешниците да бъдат изкупени“ (Уайт, Е. Великата борба. С. 540 – англ. изд.).

Прочетете Йоан 6:1-14. Какви паралели могат да се открият тук между Исус и Мойсей? Какво прави тук Исус, което е трябвало да напомни на народа за избавлението на техните предци чрез службата на Мойсей?

___________________________________________________________________

___________________________________________________________________

Доста подробности от тази история създават паралел между Исус и Мойсей от времето на Изхода. Времето на Пасхата (Йоан 6:4) сочи към голямото избавление от Египет. Исус се качва на планина (Йоан 6:3), както Мойсей отива на Синай. Исус изпитва Филип (Йоан 6:5,6), както израилтяните са изпитани в пустинята. Умножаването на хлябовете (Йоан 6:11) напомня за манната. Събирането на останалите къшеи (Йоан 6:12) ни връща към събирането на манната. Събрани са дванадесет коша с останалите парчета хляб (Йоан 6:13), същия брой като дванадесетте израилеви племена. И хората коментират, че Исус е пророкът, идващ на света (Йоан 6:14), паралел с „пророк като Мойсей“, предсказан във Второзаконие 18:15. Всичко това посочва Исус като новия Мойсей – дошъл да избави народа Си.

Следователно Йоан показва не само, че Исус върши знамения и чудеса, но знамения и чудеса, които в онзи контекст трябва да са имали специално значение за юдейския народ. Всъщност те разкриват Неговото Божествено естество.

Прочетете Исая 53:4-7 и 1 Петър 2:24. Каква велика истина предават тези стихове за Исус като Божия Агнец? Как е свързано Божественото Му естество с тази истина и защо тя е най-важната истина, която някога бихме могли да разберем?

Понеделник							7 октомври

„Този е пророкът, Който трябва да дойде“

Прочетете Йоан 6:14,15,26-36. Как реагират хората на Неговото чудо и как Исус използва това, за да се опита да им разкрие кой е Той?

___________________________________________________________________

___________________________________________________________________

Юдеите очакват земен месия, който да ги избави от гнета на Римската империя. Две от най-трудните неща в една война са осигуряването на храна за войниците и грижата за ранените и мъртвите. С чудесата Си Исус показва, че може да извърши и двете.

Но не за това е дошъл Той, не това е целта на чудото. Всъщност разказът за нахранването на петте хиляди души Му дава възможност да илюстрира факта, че е Хлябът на живота, че самият Бог е слязъл от небето. „Аз съм хлябът на живота; който дойде при Мене, никога няма да огладнее“ (Йоан 6:35).

Това е първото твърдение от седемте „Аз съм“ в „Евангелието от Йоан“, където „Аз съм“ е свързано с някакъв предикат („хлябът на живота“ – Йоан 6:35; „Светлината на света“ – Йоан 8:12; „вратата“ – Йоан 10:7,9; „Добрият Пастир“ – Йоан 10:11,14; „възкресението и животът“ – Йоан 11:25; „пътят, истината и животът“ – Йоан 14:6; „истинската лоза“ – Йоан 15:1,5). Всяко от тях разкрива една важна истина за Исус. Твърденията „Аз съм“ сочат назад към Изход, 3 глава, където Бог се представя на Мойсей като великия АЗ СЪМ (срв. с Йоан 8:58). Исус е този велик АЗ СЪМ.

Но хората пропускат всичко това.

„Недоволните сърца се питаха: след като Исус можеше да върши толкова много чудни дела, както бяха видели, защо не даде здраве, сила и богатства на целия Си народ, да ги освободи от потисниците и да ги възвеличи с власт и почит? Фактът, че твърдеше, че е Изпратеният от Бога, а отказваше да стане цар на Израил, беше тайна, която не можеха да разгадаят. Отказът Му беше изтълкуван погрешно. Мнозина стигнаха до заключението, че Той не смее да предяви правата Си, защото се съмнява в това, че мисията Му идва от небето. Така допуснаха в сърцата си неверието и семето, което беше посял Сатана, роди плод от себе си – неразбиране и отстъпничество“ (Уайт, Е. Копнежът на вековете. С. 385 – англ. изд.).

Те очакваха материални печалби, а не истината, носеща вечен живот. Това е капан, в който всички можем да паднем, ако не внимаваме.

Как бихме могли да избегнем този капан на оплитане в материалното за сметка на духовното?

Вторник							8 октомври

Изцеляването на слепородения – част първа

Прочетете Йоан 9:1-16. Каква според учениците е причината за слепотата на този мъж и как Исус поправя техните неправилни вярвания?

___________________________________________________________________

___________________________________________________________________

Учениците свързват болестта с греха. Някои старозаветни пасажи насочват в тази посока (Изход 20:5; 4 Царе 5:15-27; 15:5; 2 Летописи 26:16-21), но историята на Йов е трябвало да бъде пример, че такава връзка невинаги съществува.

Исус поставя въпроса в правилната му светлина, без да изключва връзката между греха и страданията. Но в този случай ги насочва към една по-възвишена цел: Бог ще бъде прославен с това изцеление. Разказът съдържа определени сходства с историята за Сътворението: че Бог е създал първия човек от пръстта на земята (Битие 2:7) точно както Исус прави кал, за да даде на слепия човек това, което му липсва от утробата.

В „Матей“, „Марк“ и „Лука“ историите за чудото следват общ образец: изложение на проблема, довеждане на човека при Исус, изцеление и признание за него с възхвала на Бога.

В историята от Йоан, 9 глава тази последователност завършва в Йоан 9:7. Но с типичния за Йоан маниер значението на чудото става много по-голяма тема за разискване, водеща до дълги разговори между изцеления мъж и религиозните водачи. Те се въртят около две преплетени противоположни двойки понятия – грях/Божиите действия и слепота/виждане.

До Йоан 9:14 авторът не казва на читателя, че Исус е извършил това изцеление в събота. Затова фарисеите Го смятат за нарушител на съботата. Те заключават, че не идва от Бога, понеже твърдят, че „не спазва съботата“. Но други са озадачени, че един грешник би могъл да извърши такива знамения (Йоан 9:16).

Спорът съвсем не е приключил, но вече има разделение. Слепият човек започва все по-добре да разбира кой е Исус, а религиозните водачи все повече се объркват и са заслепени относно истинската Му самоличност.

Какво следва да ни говори тази история за опасността да бъдем толкова заслепени от вярванията и традициите си, че да пропуснем важни истини точно пред носа ни?

Сряда									9 октомври

Изцеляването на слепородения – част втора

Прочетете Йоан 9:17-34. Какви въпроси задават водачите и как отговаря изцеленият от слепота човек?

___________________________________________________________________

___________________________________________________________________

Този дълъг пасаж от Йоан, 9 глава е единствената част от „Йоан“, където Исус не е основният герой на сцената, въпреки че определено Той е темата на разговора. Въпросът за греха поставя началото на историята (Йоан 9:2), а фарисеите смятат, че Исус е грешник, понеже изцелява в събота (Йоан 9:16,24), и злословят изцеления мъж като „роден в грях“ (Йоан 9:34).

После настъпва любопитна промяна. Слепороденият човек започва да вижда все повече и повече, не само физически, но и духовно, тъй като все повече оценява Исус и вярва в Него. За разлика от него фарисеите стават все по-слепи и не разбират, като първо сред тях настъпва разделение по отношение на Исус (Йоан 9:16), а след това не знаят откъде е дошъл Той (Йоан 9:29).

Междувременно разказът за това чудо дава на Йоан възможността да ни каже кой е Исус. Темата за знаменията в Йоан, 9 глава се преплита с няколко други теми в Евангелието. Йоан отново потвърждава, че Исус е Светлината на света (Йоан 9:5; 8:12). В историята се засяга тайнственият произход на Исус. Кой е Той, откъде е, каква е мисията Му? – Йоан 9:12,29; 1:14. Фигурата на Мойсей, за когото се споменава в предишните разкази, също присъства в тази глава (Йоан 9:28,29; 5:45,46 и 6:32). Последна е темата за реакцията на тълпата. Някои обичат тъмнината повече от светлината, докато други откликват с вяра (Йоан 9:16-18,35-41; 1:9-16; 3:16-21; 6:60-71).

Духовната слепота на религиозните водачи тук е направо плашеща. Някога слепият просяк може да заяви:

„А откак свят светува, не се е чуло някой да е отворил очи на слепороден човек. Ако Този Човек не беше от Бога, не би могъл нищо да направи“ (Йоан 9:32,33). Въпреки това религиозните водачи, духовните ръководители на народа, тези, които би трябвало първи да разпознаят Исус и да Го приемат като Месия – те не могат да прозрат това въпреки всичките красноречиви доказателства. Или всъщност не искат да го направят. Какво силно предупреждение за това как могат да ни заблуждават собствените ни сърца!

Прочетете 1 Коринтяни 1:26-29. Как това, което пише Павел тук, се вписва в случилото се в представената по-горе сцена и как се прилага същият принцип дори и днес?

Четвъртък							10 октомври

Възкресението на Лазар

Йоан, 11 глава е изпълнена с тъга – тъжната вест за болестта на един скъп приятел (Йоан 11:1-3); скръбта за смъртта му (Йоан 11:19,31,33); риданието на сестрите, че Лазар е нямало да почине, ако Исус е бил там (Йоан 11:21,32); сълзите на Исус (Йоан 11:35).

Но Исус се забавя два дни, преди да тръгне към Лазар (Йоан 11:6), дори показва, че се радва, че не е отишъл по-рано (Йоан 11:14,15). Тази постъпка не произтича от безразличие. По-скоро цели да разкрие Божията слава.

Когато стигаме до Йоан 11:17-27, Лазар е вече мъртъв от четири дни. Тялото му е започнало да се разлага, както казва Марта: „Господи, смърди вече, защото от четири дни е в гроба“ (Йоан 11:39). Несъмнено забавянето на Исус само прави чудото още по-изумително. Възкресяване на разлагащ се труп? Какво по-голямо доказателство може да даде Исус, че наистина е самият Бог?

А като Бог, Който е създал по начало живота – Исус има власт над смъртта. Затова използва тази възможност, смъртта на Лазар, за да разкрие нещо много важно за Себе Си: „Аз съм възкресението и животът. Който вярва в Мене, макар и да умре, ще живее. Никой, който е жив и вярва в Мене, няма да умре вовеки. Вярваш ли в това?“ (Йоан 11:25,26).

Прочетете Йоан 11:38-44. Какво прави Исус, за да подкрепи това Свое свидетелство?

___________________________________________________________________

___________________________________________________________________

Както показва, че е Светлината на света (Йоан 8:12; 9:5), давайки зрение на слепия мъж (Йоан 9:7), така тук възкресява Лазар от мъртвите (Йоан 11:43,44), с което показва, че е Възкресението и Животът (Йоан 11:25).

Това чудо, повече от всяко друго, сочи към Исус като Дарител на живота, като Бог. Убедително доказва тезата на Йоан, че Исус е Божият Син и че чрез вяра можем да имаме живот чрез Него (Йоан 20:30,31).

Обаче към края на тази невероятна история (Йоан 11:45-54), в която мнозина, които виждат какво се случва, повярват (Йоан 11:45), наблюдаваме силна, но и тъжно-иронична ситуация. Исус показва, че може да съживява мъртвите, а онези хора смятат, че могат да Го спрат чрез убийство? Какъв тъжен пример за човешка слабост в контраст с Божията мъдрост и сила!

Петък							11 октомври

Разширено изучаване

Прочетете главите „Кризата в Галилея“, „Лазаре, излез“ и „Свещенически заговори“ от кн. „Копнежът на вековете“ на Елън Уайт.

„Животът на Христос, който дава живот на света, е в Неговото слово. Именно чрез словото Си Той изцелява болести и изгонва демони, чрез словото Си укротява морето и възкресява мъртвите. И хората свидетелстват, че Словото Му съдържа сила. Той говори Божието Слово, както е говорил чрез всичките пророци и учители в Стария Завет. Цялата Библия е изява на Христос и Той желае да насочи вярата на последователите Си към Словото. Когато видимото Му присъствие се оттегли от света, Словото трябва да бъде техният източник на сила. Също като Учителя си, те трябва да живеят с „всяко слово, което излиза от Божиите уста“ (Матей 4:4).

„Както физическият ни живот се поддържа чрез храна, така и духовният ни живот се поддържа от Божието Слово. Всяка душа трябва да получава живот от Божието Слово за себе си. Както трябва сами да се храним, за да живеем, така трябва и лично да приемаме Словото. Не бива да го получаваме само чрез ума на друг човек. Трябва внимателно да изучаваме Библията, като молим Бога за помощта на Светия Дух, за да разбираме Словото Му“ (Уайт, Е. Копнежът на вековете. С. 390 – англ. изд.).

**Въпроси за разискване**:

1.	Тази седмица разгледахме как Исус нахранва пет хиляди души, как изцелява слепороден човек и след това възкресява Лазар от мъртвите. Във всеки от тези случаи Той дава мощно свидетелство за Божественото Си естество. Обаче тези чудеса, колкото и да са удивителни, създават разделение. Някои проявяват вяра, а други се усъмняват. Как ни показва това, че даже когато има силни доказателства, хората пак може да отхвърлят Бога?

2.	Тези истории сочат към Христос като Божи Син. Защо Божественото Му естество е толкова важно за вярата в Него като Спасител?

3.	Разгледайте отново 1 Коринтяни 1:26-29. По какъв начин виждаме същия този принцип в действие през XXI век? Кои са някои от „глупавите неща“, в които вярват християните, които „мъдрите по плът“ осмиват и отхвърлят? В какво вярваме, което „посрамва“ „силните“?

Тази събота, 12.10.2024 г., ще се молим за църкви „Севлиево“ и „Септември“ с групата в Ковачево.

Пробуждане в селските райони на Колумбия

От Андрю Макчесни

Пабло никога не бил чувал за адвентисти от седмия ден. Като вожд на туземния народ сикуани в Колумбия той бил далеч от дома, когато бил поканен на съботно богослужение.

„Тази събота ще имаме богослужение – казал някой. – Ела!“

Пабло отишъл на сутрешната служба и видял, че хората изучават Библията. Върнал се и за следобедната служба и чул хората да задават въпроси за Библията. Бил удивен, че Християн Камило, 25-годишен мисионер, който ръководел сутрешната служба, отговорил на всеки въпрос от Библията.

Когато се отворила възможност, той задал своя въпрос: „Какво е необходимо, за да стана член на Адвентната църква?“ – попитал той.

„Можем да започнем библейски курс“ – казал Кристиян.

Дал на Пабло комплект от 20 библейски урока на неговия роден език сикуани. Пабло останал много доволен и помолил за уроци и за останалите от семейството си.

Кристиян дал на Пабло Библия и обещал да отиде в неговата общност с уроци за цялото семейство. Той отговарял за огромна територия и минали три месеца, преди да може да посети Пабло. Пътувал с двама адвентисти сикуани, защото не можел да намери селската общност на Пабло без тяхна помощ.

Пабло приветствал Кристиян с добре дошъл и обявил, че е завършил изучаването на 20-те библейски урока. Казал, че е провел библейския курс със семейството си и други от общността и 15 човека са готови за кръщение.

Кристиян, който бил пристигнал в петък, през останалата част от деня отговарял на библейски въпроси и проверявал дали хората са готови за кръщение. Когато слънцето залязло, си направили вечерно богослужение.

Събота сутринта Кристиян започнал да ръководи сутрешното богослужение в групата. След това един мъж казал: „Ей там има езеро“. Друг казал: „Искаме да бъдем кръстени веднага!“. Онази събота пет човека били кръстени: Пабло, майка му, двамата му братя и снаха му.

Днес Пабло провежда библейски курсове с хората от народа си.

„Има много хора, които гладуват за Божието Слово в тази общност – казва Кристиян. – Има много като Пабло, които очакват да бъдат достигнати“.

Благодарим ви, че се молите за мисионери като Кристиян, които се изправят пред огромни трудности, за да достигнат недостигнатите групи хора в Колумбия и на други места по целия свят. Научете за адвентното мисионско дело за достигане на недостигнати групи хора на https://bit.ly/GMPioneers.

Урок 3								12 – 18 октомври

Залез: 18:39 ч.

Предисторията: Пролог

Събота следобед

### За изучаване през седмицата
Йоан 1:1-5; Битие 1:1; Йоан 1:9-13; Йоан 3:16-21; Йоан 9:35-41; Матей 7:21-23; Йоан 17:1-5.

> <p>Стих за запаметяване</p>
> „В начало беше Словото; и Словото беше у Бога; и Словото беше Бог“ (Йоан 1:1).

Първата седмица разгледахме края на „Йоан“, където се обяснява защо апостолът е написал Евангелието си. Урокът за тази седмица се връща към началото на Евангелието, където се разкрива посоката, в която ще отведе читателя под вдъхновението на Светия Дух. С първите си думи и в първите параграфи от произведенията си новозаветните автори често представят темите, които възнамеряват да разгледат. Така прави и Йоан, чиито теми са представени като част от грандиозна космическа панорама, включваща важни истини за Исус Христос – истини, които ни връщат дори до времето преди Сътворението.

Информацията в началото на книгата дава на читателите, които вече знаят, че Исус е Месия, предимство, което героите в книгата не са имали. Читателят може ясно да види великите теми, към които се връща евангелистът, докато разказва историята на Исус. Тези велики теми са поставени в контекста на историческия период от земния живот на Христос.

Урокът за тази седмица ще започне с Пролога (Йоан 1:1-18) и ще обобщи основните му теми. След това ще ги потърсим и на други места в „Евангелието от Йоан“.

Неделя									13 октомври

В началото – Божественият Логос

Прочетете Йоан 1:1-5. Какво разкриват тези думи за Словото, Исус Христос?

___________________________________________________________________

___________________________________________________________________

„Евангелието от Йоан“ започва със следната удивителна мисъл: „В начало беше Словото; и Словото беше у Бога; и Словото беше Бог“ (Йоан 1:1). Това красиво изречение съдържа такава дълбока мисъл, че едва ли можем да я схванем напълно.

Първо, евангелистът намеква за историята на Сътворението, Битие 1:1: „В началото“. Словото вече е съществувало преди началото на вселената. Така Йоан потвърждава вечното съществуване на Исус.

След това: „И Словото беше у Бога“. В Йоан 1:18 апостолът казва, че Той е „в лоното на Отец“. Независимо какво точно се опитваме да си представим, че означава това, едно е сигурно: Исус и Отец са изключително близки.

И после казва: „И Словото беше Бог“. Но как може Словото да бъде с Бога и същевременно да бъде Бог? Отговорът намираме в гръцкия език. Той има определителен член, но няма неопределителен член. За нас е важно, че гръцкият определителен член говори за нещо конкретно: конкретен обект или човек.

Във фразата „Словото беше у Бога“ терминът „Бог“ има определителен член и така сочи към конкретна личност, Отец. И Словото беше с Отец. Във фразата „и Словото беше Бог“ терминът „Бог“ няма определителен член, което в тази ситуация сочи към характеристиките на едно Божествено естество. Исус е Бог – не е Отец, но е Божият Син, втората Личност от Божеството.

„От дните на вечността Господ Исус Христос беше едно с Отец. Той беше „образът на Бога“, образът на Неговото величие и суверенитет, „сиянието на Неговата слава“ (Уайт, Е. Копнежът на вековете. С. 19 – англ. изд.).

Защо фактът, че Христос е напълно Бог, е важна част от нашата теология? Какво бихме изгубили, ако Исус беше просто сътворено същество? Споделете отговора си с групата в събота и бъдете готови да обсъдите защо вечната Божественост на Христос е толкова важна за вярата ни.

Понеделник							14 октомври

Словото стана плът

Прочетете Йоан 1:1-3,14. Какво ни казват тези стихове, че е направил Исус, самият Бог, и защо това е най-важната истина, която някога бихме могли да научим?

___________________________________________________________________

___________________________________________________________________

Йоан започва Евангелието си не с името „Исус“ или с ролята Му като Месия/Христос, а с термина логос. В периода, когато апостолът пише, различни философии използват този термин логос, за да назовават рационалната структура на вселената или самата идея за логика и разум.

Също така ученията на влиятелния древногръцки философ Платон разделят вселената на две сфери. Едната е небесната и непоклатима сфера, където съществува абсолютно съвършенство. Другата е нашата сфера тук – временен, променящ се, много несъвършен образ на съвършената сфера горе, някъде, където уж съществува. Платон никога не дава отговор на този въпрос. Някои философии определят логоса като някакъв абстрактен посредник между вечните форми и смъртните, земни форми тук.

Йоан използва термина по съвсем различен начин. Той твърди, че истината, логосът, не е някаква ефимерна и абстрактна идея, която се носи между небето и земята. Логосът е личност: Исус Христос, Който става плът и живее сред нас (Йоан 1:14).

За Йоан логосът е Божието Слово. А още по-важното е, че Бог общува: Той разкрива Себе Си на човечеството по най-радикалния начин – като става един от нас.

В „Евангелието от Йоан“ логосът представлява вечният Бог, Който навлиза във времето и пространството, говори, действа и взаимодейства с хората на лично ниво. Вечният Бог става човешко същество, един от нас.

В Йоан 1:14 апостолът показва, че логосът „стана плът и живееше между нас“. Основната гръцка дума, преведена с живееше, означава разпъвам шатра. Йоан загатва за Изход 25:8, където Бог казва на израилтяните да направят светилище, шатра, за да може Той да обитава между тях. Така също и Въплътеният, Исус, Божият Син пристъпва в човешка плът, прикривайки славата Си, за да може хората да се приближат към Него.

Разсъждавайте върху изводите от написаното от Йоан тук. Самият Бог, Творецът става човек, един от нас и живее сред нас. А дори още не сме стигнали до смъртта Му заради нас! Какво ни говори това за реалността на Божията любов към човечеството? Каква утеха намираме в тази удивителна истина?

Вторник							15 октомври

Да слушаме или да не слушаме Словото

Прочетете Йоан 1:9-13. Каква жестока реалност описва тук Йоан за реакциите на хората спрямо Исус?

___________________________________________________________________

___________________________________________________________________

Прологът, Йоан 1:1-18, описва не само кой е Исус Христос, Словото (logos), но също и какво е отношението към Него на хората в света. В Йоан 1:9 Той е наречен истинската Светлина, която осветява всеки човек, идващ на света. Тази светлина озарява света и го прави разбираем. Както се изразява К. С. Луис: „Вярвам в християнството, както вярвам, че слънцето изгрява: не само защото го виждам, но и защото чрез него виждам всичко останало“ („Is Theology Poetry?”, n. p.: Samizdat University Press, 2014, с. 15, първоначално представена през 1944 г.).

Също така обмислете изводите от това, което казва Йоан 1:9. Светлината идва до всички, но не всички я приветстват. Както ще видим в урока за утре, една основна тема в „Евангелието от Йоан“ е как хората приемат или отхвърлят Исус. Началото на тази тема е тук. Тъжният извод е, че Месия идва при Своя народ, народа на Израил, а мнозина не Го приемат като такъв.

В Римляни, 9-11 глава Павел разглежда същата трагична тема, че много от юдеите отхвърлят Исус. Но апостолът не завършва с мрачна нотка, а всъщност казва, че много юдеи, както и езичници, ще приемат Исус като свой Месия. И предупреждава езичниците да не се хвалят за сметка на юдеите. „Понеже ако ти си бил отсечен от маслина, по естество дива, и против естеството си бил присаден на питомна маслина, то колко повече онези, които са естествени клони, ще се присадят на своята маслина!“ (Римляни 11:24).

В същия дух Йоан казва, че всички, които наистина приемат Исус като свой Спасител, ще станат Божии деца. Това става, като повярват в Неговото име (Йоан 1:12,13).

Ето връзката между пролога и заключението на Евангелието. В Йоан 20:31 апостолът разкрива защо го е написал – за да повярвате, че Исус е Христос, Божият Син, и като вярвате в това, да имате живот чрез Неговото име. Следователно въведението и заключението образуват някакво единство, свързано с идеите, включващи всичко помежду им. Тази връзка насочва към върховната цел на „Евангелието от Йоан“ – хората да бъдат спасени чрез вяра в Исус Христос като техен Спасител.

Как се промени твоят живот, след като стана син/дъщеря на Бога?

Сряда									16 октомври

Повтарящи се теми: вяра/неверие

Прочетете Йоан 3:16-21; Йоан 9:35-41 и Йоан 12:36-46. Как повтарят тези пасажи темата за вяра/неверие от пролога?

___________________________________________________________________

___________________________________________________________________

В „Евангелието от Йоан“ човечеството сякаш е разделено на две големи групи: онези, които вярват в Исус и Го приемат като Месия, и тези, които въпреки че имат възможността да повярват, избират да не го направят.

Учениците са в първата група, както и хора като Никодим (който навлиза бавно във вярата), жената при кладенеца и слепороденият човек. Във втората група са фарисеите и първосвещениците – хората, присъствали на чудото с нахранването на 5000 души, и дори един от учениците, Юда.

Интересно е, че съществителното вяра/вярване (гръцкото pistis) никога не се споменава в „Евангелието от Йоан“. Обаче глаголът вярвам (pisteuō) се споменава 98 пъти тук на фона на 241 пъти в целия Нов Завет! Този глагол е наистина голяма тема в „Йоан“. Употребата на глагола вместо съществителното може би ни насочва към идеята, че да станеш християнин всъщност е действие. Вярата в Исус е нещо, което правим, и то се изразява в начина ни на живот, а не само в списък от вярвания. Както знаем, дяволът също вярва в Исус (Яков 2:19).

В „Йоан“ основната разлика между двете групи е отношението им към Исус. Вярващите или тези, които започват да вярват, запазват искреността си спрямо Него дори когато им казва нещо, което противоречи на техните вярвания, или ги укорява. Те идват при Исус и не се отдалечават от Него. Той е светлината, която ги осветява. Чрез вяра, като вярват в Него, стават Божии деца.

Невярващите, от друга страна, обикновено идват при Христос, за да спорят с Него. Те са описани като обичащи повече тъмнината, отколкото светлината. Смятат, че думите Му са трудни за приемане или пък че Той нарушава старите традиции и не изпълнява очакванията им. Това отношение, съвсем логично, се среща постоянно в религиозните водачи, които в идеалния случай, като водачи на народа, е трябвало да бъдат първите приели Исус.

Как живеете вярата си в Исус, а не просто Го приемате с разума си като Месия? Защо е важно да знаете разликата? Матей 7:21-23

Четвъртък							17 октомври

Повтарящи се теми: славата

Прочетете Йоан 17:1-5. Какво има предвид Исус, когато казва: „Отче, настана часът; прославѝ Сина Си, за да Те прослави и Синът Ти“?

___________________________________________________________________

___________________________________________________________________

Урокът от вчера разглеждаше земния човешки сюжет в „Евангелието от Йоан“ със сблъсъците и взаимодействията между хората, които винаги се въртят около въпроса кой е Исус и какво прави Той. Днешният се фокусира върху небесния, космически сюжет, който също присъства в „Йоан“.

Прологът започва с този космически сюжет. Исус е представен като Божия Син, Създателя на вселената. Всичко, което по-рано не е съществувало, е започнало да съществува единствено чрез Него. „Всичко това стана чрез Него; и без Него не е станало нищо от това, което е станало“ (Йоан 1:3). Но историята отбелязва славата Му да стане човек чрез въплъщението (Йоан 1:14). Йоан употребява думите слава (doxsa – яркост, великолепие, слава, чест) и прославям (doxsazō – възхвалявам, почитам, величая, славя), за да говори както за получаване на почит от човеците, така и за получаване на чест и слава от Бога.

В „Йоан“ идеята за прославата на Исус е свързана с разбирането за Неговия час, т.е. времето на Неговата смърт (Йоан 2:4; 7:30; 8:20; 12:23-27; 13:1; 16:32; 17:1). Кръстът е моментът на Неговата слава.

Тази идея е доста парадоксална, защото разпятието е най-позорната и унизителна екзекуция в древноримския свят. Този невероятен контраст, Бог на кръста, илюстрира преплитането на човешкия сюжет с божествения.

На човешко ниво Исус умира в агония като презрян престъпник, викащ в слабостта си: „Боже Мой, Боже Мой, защо си Ме оставил?“. Тази човешка, тъмна страна на кръста е представена по-специално в „Матей“ и „Марк“ (Матей 27:46, Марк 15:34).

Но славната страна на кръста присъства с особена сила в „Лука“ и „Йоан“ (Лука 23:32-47; Йоан 19:25-30). Това е място на спасение, милост и отдаване на Божия Син на Неговия Отец.

Каква ирония: Божията най-голяма слава се разкрива в най-големия Му позор – когато понася върху Себе Си греховете на света.

Помислете какво означава фактът, че се е наложило нещо толкова драстично – самият Бог на кръста, за да ни спаси от греха. Какво следва да ни говори това за ужасната същност на греха?

Петък								18 октомври

Разширено изучаване

Прочетете главата „Бог с нас“ в кн. „Копнежът на вековете“ от Елън Уайт.

„Господ Исус Христос, божественият Божи Син, съществуваше от вечността, отделна личност и все пак едно с Отец. Той беше ненадмината слава на Небето. Беше предводителят на небесните разумни същества и по право приемаше благоговението и почитта на ангелите. Това не ограбва Бога по никакъв начин [цит. Притчи 8:22-27].

Светлина и слава има в истината, че Христос е Едно с Отец, преди да бъде положена основата на света. Това е светлина, грееща в тъмно място, която го озарява с божествена, първична светлина. Тази истина, безкрайно тайнствена сама по себе си, обяснява други тайнствени и иначе необясними истини, докато е забулена от непристъпна и непонятна светлина“ (Коментари на Елън Уайт. Адвентен библейски коментар. Т. 5, с. 1126 – англ. из.).

„Исус казва: „И когато Аз бъда издигнат от земята, ще привлека всички при Себе Си“ (Йоан 12:32). Христос трябва да бъде разкрит на грешника като Спасителя, умиращ за греховете на света, и докато гледаме Божия Агнец на Голготския кръст, тайната на изкуплението започва да се разкрива пред нашите умове и Божията доброта ни води към покаяние. Умирайки за грешниците, Христос показа любов, която не можем да разберем. И когато грешникът види тази любов, тя смекчава сърцето, впечатлява ума и вдъхва разкаяние в душата. (…) Винаги, когато те [хората] правят усилия да се реформират от искрено желание да вършат правото, ги движи силата на Христос. Едно неведомо за тях влияние действа в душата и съвестта се пробужда, животът им се променя. И когато Христос ги привлича да насочат погледа си към Неговия кръст, да погледнат към Него, пронизан от греховете им, заповедта трогва съвестта“ (Уайт, Е. Пътят към Христос. С. 26,27 – англ. изд.).

**Въпроси за разискване**:

1.	Защо още в самото начало Йоан започва да говори за Исус в ролята Му на Творец? Какво ни казва това за голямото значение на Сътворението в цялата теология? Защо тогава е важно да имаме правилно разбиране за Сътворението, както е разкрито в Писанието?

2.	Поразсъждавайте върху въпроса, зададен в края на урока за неделя. Какво щеше да стане с Кръста, ако, вместо на него да беше умрял вечният Бог, умреше едно сътворено същество? Какво губим, ако Исус е нещо друго освен вечният Бог?

Тази събота, 19.10.2024 г., ще се молим за църкви „Септември-Еделвайс“ с групата в Белово и „Силистра“ с групата в Попина.

Съботно семенце

От Андрю Макчесни

Един коренен жител на Америка вървял край някакъв строеж. „Какво строите тук, момчета?“ – попитал той, докато наблюдавал как доброволци поставят стени от дървени греди върху циментовата основа на Център за всички народи в Уапато, град в американския щат Вашингтон. „Още една църква? – казал той, поклащайки глава. – Вие, момчета, дори не знаете кой ден от седмицата да спазвате“.

Надзорникът на строежа Джеф Уейджон започнал разговор с мъжа, който никога не бил чувал за адвентисти от седмия ден. Мъжът си мислел, че новата църква ще бъде отворена за богослужение в неделя, но вярвал, че на Твореца трябва да се покланяме в събота.

Джеф бил изненадан. „За пръв път чух, че туземци американци спазват съботата“ – казал Джеф в едно интервю.

По-късно Джеф потърсил подробности от един историк, запознат с историята на коренните жители на Америка. Историкът потвърдил, че едно или две племена в индианския резерват „Якама“, където е разположен Уапато, традиционно вярват, че седмият ден е денят на Твореца и Му се покланят в този ден.

Като разбрали, че Бог е засял съботно семенце в сърцата на местните племена, Джеф и съпругата му Тери се ентусиазирали да започнат мисионско служене за коренните жители на Америка.

Мисионската програма започнала с помощта на даренията от тринадесетата събота през 1990 г. Връхна точка на тази програма е Центърът за всички народи, който бил отворен през 2001 г. и бил планиран за различни цели. Той разполага с център за богослужение, където хората се събират в събота сутрин. Има място за хранене, където се сервират ястия, а на ежегодния Ден на майката се събират от 300 до 400 човека. Има игрище за волейбол и баскетбол, където до 200 деца и родители идват да играят, когато се организират такива вечери. Центърът предлага също и дневни лагери, ваканционно библейско училище и занималня след часовете.

Индианци и други могат да наемат част от него. „Една от причините да построим центъра, е, че общността нямаше къде да се събира“ – казва Джеф.

В един известен случай вожд на туземни жители избрал това място пред притежавано от местен жител казино, за да проведе здравни семинари, защото казал, че хазартът погубва хората. „Беше силно свидетелство фактът, че не искаше да има нищо общо с казиното“ – казва Джеф.

Концепцията на Центъра за проявяване на чувствителност към местната култура се оказва толкова успешна, че на много места се появяват подобни центрове, включително и в Канада, споделя той.

Благодарим ви за вашите дарения от тринадесетата събота, които продължават да вършат добро. Молете се на Бога да ги използва, за да се прогласява вечното благовестие на всяко племе, език, хора и народ.

Урок 4								19 – 25 октомври

Залез: 18:28 ч.

Свидетелства за Христос като Месия

Събота следобед

### За изучаване през седмицата
Йоан 1:19-23; Исая 40:1-5; Йоан 1:29-37; Римляни 5:6; Йоан 1:35-39; Йоан 1:43-51; Йоан 3:1-21.

> <p>Стих за запаметяване</p>
> „Исус му отговори: Истина, истина ти казвам: Ако не се роди някой отново, не може да види Божието царство“ (Йоан 3:3).

Исус определено дава на хората силни библейски доказателства в потвърждение на свидетелствата за Себе Си, включително: „Истина, истина ви казвам: Който вярва в Мен, има вечен живот“ (Йоан 6:47).

Но има и още: превръща водата във вино, нахранва хиляди с няколко хляба, излекува сина на началника, възвръща здравето на мъже в къпалнята Витесда, дава зрение на слепородения, възкресява Лазар от мъртвите. Евангелистът се позовава на най-различни събития и хора – юдеи, езичници, богати, бедни, мъже, жени, управници, обикновени хора, образовани и неуки – които да свидетелстват за това кой е Христос.

Исус дори посочва свидетелството на самия Отец и Писанието: всички те доказват Неговата самоличност.

Тази седмица започва с убедителното свидетелство на Йоан Кръстител. Други свидетели, които излизат на сцената, са: Андрей и Симон Петър, Филип и Натанаил, и един най-неочакван свидетел – фарисеят Никодим. А още един стои в сенките (онзи другият ученик с Андрей от Йоан 1:35,40) – самият Йоан.

Неделя								20 октомври

Свидетелството на Йоан Кръстител

Както показахме в урока от миналата седмица, „Евангелието от Йоан“ започва с Исус Христос, Словото и вечното Му съществуване преди Сътворението. Но в този същия пролог се появява Йоан Кръстител като свидетел за Исус. Някои юдеи по времето на Исус очакват двама месии: единият свещеник, а другият цар. Йоан ясно разкрива, че Йоан Кръстител не твърди да е единият от тези месии, а по-скоро, че е свидетел за единствения истински Месия.

Прочетете Йоан 1:19-23. Как обяснява Йоан Кръстител своето служене и мисия?

___________________________________________________________________

___________________________________________________________________

Религиозните водачи изпращат свещеници и левити да попитат Йоан кой е той. Тъй като в Юдея очакването за Месия е особено напрегнато, за Кръстителя е важно да изясни отношението си към тези очаквания. Той не е Светлината, но е изпратен от Бога да свидетелства за Светлината и да подготви пътя за идването на Месия (Йоан 1:6-8). Затова им отговаря възможно най-категорично: „Той изповяда и не отрече, а изповяда: „Не съм аз Христос“ (Йоан 1:20).

Йоан кръщава с вода, а Христос ще кръщава със Светия Дух (Йоан 1:26,33). Йоан Кръстител не е достоен да развърже сандалите на Исус (Йоан 1:27). Христос е предпочетен пред Йоан, защото е преди него (Йоан 1:30). Исус е Божият Син, а Йоан просто насочва към Него (Йоан 1:34).

Прочетете Исая 40:1-5 и Йоан 1:23. Как прилага тези стихове Йоан Кръстител?

___________________________________________________________________

___________________________________________________________________

В онова време, когато пътищата имали коловози и били каменисти, понякога изпращали напред слугите на царя да изравнят пътищата и да изправят острите завои, за да оправят пътя пред него. Затова в изпълнение на пророчеството идва Йоан, за да подготви сърцата на хората за Исус.

По какъв начин трябва ние като адвентисти от седмия ден да служим по същия начин като Йоан Кръстител? Какви паралели откривате?

Понеделник								21 октомври

Божият Агнец

Юдейският народ очаква Месия, който да ги освободи от Римската империя. Целта на „Евангелието от Йоан“ е да промени разбирането им за Месия, за да разпознаят в Исус изпълнението на пророчествата за идващия Цар. Месия няма да бъде земен владетел. Той е дошъл да изпълни всички старозаветни пророчества за самия Него, които включват жертвата Му заради света, и да поднови връзката между Бога и народа Му.

Прочетете Йоан 1:29-37. Какво обявява Йоан Кръстител за Исус? Какъв образ използва, за да Го опише, и защо това е толкова важно, за да се разбере Кой е Той и каква ще бъде мисията Му?

___________________________________________________________________

___________________________________________________________________

Заявлението на Кръстителя, че Исус е Божият Агнец, подкрепя целта на „Евангелието от Йоан“, която е да създаде ново разбиране за делото и естеството на Месия. Исус наистина ще бъде изпълнението на обещанията на жертвената система, а това стига и чак до Изкупителя, за пръв път обещан в Битие 3:15.

„Когато при кръщението на Исус Йоан Го посочи като Божия Агнец, нова светлина озари делото на Месия. Умът на пророка беше насочен към думите на Исая: „Както агне, водено на клане“ (Исая 53:7; Уайт, Е. Копнежът на вековете. С. 136 – англ. изд.).

Прочетете Марк 10:45; Римляни 5:6 и 1 Петър 2:24. Как ни помагат тези стихове да разберем ролята на Исус като „Божия Агнец“?

___________________________________________________________________

___________________________________________________________________

Въпреки че му е трябвало да разбере още много неща за служенето на Исус, все пак Йоан Кръстител е бил сигурен, че Исус е обещаният Месия: Този, Който е дошъл в изпълнение на пророчествата.

Помислете сериозно за титлата, дадена на Исус като „Божия Агнец“. Какви образи извиква тя във въображението и как връзката ѝ със старозаветната жертвена система ви помага да осъзнаете огромната цена на нашето спасение?

Вторник							22 октомври

Двамата ученици на Йоан

Двама от учениците на Йоан Кръстител са с него, когато Исус минава наблизо. Йоан обявява: „Ето Божия Агнец!“ (Йоан 1:36). Двамата ученици са чували вестта на Йоан за Христос, Който ще изпълни старозаветните пророчества за идващия Месия. Учениците оставят Йоан, за да последват Исус, осъзнавайки, че Той е по-велик от Йоан Кръстител и е изпълнението на вестта му.

Прочетете Йоан 1:35-39. Какво правят тези двама ученици, след като чуват свидетелството на Йоан за Исус?

___________________________________________________________________

___________________________________________________________________

Тъй като искат да бъдат с Исус, те прекарват деня с Него. Кой знае какви удивителни неща са научили и преживели тогава?

Трябва да са били невероятни неща, защото не след дълго пожелават да споделят преживяването си с други. Андрей, един от двамата ученици, веднага намира брат си Симон и казва: „Намерихме Месия (което значи Христос)“ (Йоан 1:41). Когато Андрей довежда брат си при Исус, Той незабавно му показва, че го познава, като казва: „Ти си Симон, син на Йона; ти ще се наричаш Кифа (което значи Петър)“ (Йоан 1:42). Исус познава и разбира Петър. Един от мотивите в „Евангелието от Йоан“ е, че Исус познава хората лично (напр. Йоан 2:24,25).

„Ако Йоан и Андрей имаха невярващия дух на свещениците и началниците, те нямаше да имат желание да учат при нозете на Исус. Щяха да отидат при Него като критици, като съдници на думите Му. (…) Но не това направиха тези първи ученици. Те бяха отговорили на призива на Светия Дух от проповедите на Йоан Кръстител. Сега разпознаха гласа на небесния Учител. (…) Божествена светлина озари ученията на старозаветните Писания. Разностранните теми, свързани с истината, изпъкнаха в нова светлина“ (Уайт, Е. Копнежът на вековете. С. 139 – англ. изд.).

Цялото „Евангелие от Йоан“ набляга на факта кой е Исус, за да може тази блага вест да бъде споделена със света.

Как Христос и вашата вяра в него са променили живота ви? Какви други промени все още искате да видите осъществени?

Сряда									23 октомври

Филип и Натанаил

Прочетете Йоан 1:43-46. Какво разкрива вестта на Филип за вярата му в Исус?

___________________________________________________________________

___________________________________________________________________

Филип е от Витсаида, както и Андрей и Петър. Той намира приятеля си Натанаил и му разказва за Исус. Йоан Кръстител е нарекъл Исус „Божия Агнец“. Андрей е казал на Петър, че е намерил „Месията“. Но Филип нарича Исус този, за когото са писали Мойсей и пророците, и добавя името „Исус от Назарет“. Споменаването на Назарет предизвиква остра реакция у приятеля му.

Натанаил, изглежда, е бил предубеден към малкия град Назарет. Със сигурност от такова неглижирано място няма да дойде цар. Предразсъдъците лесно заслепяват очите и пречат да възприемаме хората такива, каквито са в действителност. Филип явно е разбрал, вероятно от предишни разговори с Натанаил, че правилният начин за справяне с предразсъдък не е някаква възвишена философска или теологична аргументация, а по-скоро покана към човека да преживее истината чрез личен контакт. И просто казва: „Ела и виж“. Точно това прави Натанаил. Отива и вижда.

Прочетете Йоан 1:47-51. Как Исус убеждава Натанаил кой е Той и каква е реакцията на Натанаил?

___________________________________________________________________

___________________________________________________________________

Между стих 46 и 47 липсва важна подробност за това как точно е отговорил Натанаил на поканата на Филип. Обаче той става и отива да види. Приятелството му с Филип е по-силно от предразсъдъците му и неговият живот ще се промени от този момент нататък.

Исус казва хубави думи за Натанаил, като го нарича израилтянин, в когото няма никакво лукавство (Йоан 1:47), силен контраст с това, което Натанаил е казал за Исус (Йоан 1:46). Натанаил реагира с изненада, защото не е познавал Исус от по-рано.

След това Исус споменава, че го е видял под смокиновото дърво и това кратко изречение убеждава Натанаил. С божествена проницателност Исус е видял Натанаил да се моли под онова дърво, търсейки истината (вж. Уайт, Е. Копнежът на вековете“. С. 140, 141). Тогава Натанаил прави въодушевена изповед, като нарича Исус Учител, Божи Син и Цар на Израил. Забележете как и най-малкото откровение води до най-грандиозната изповед на вяра.

Четвъртък							24 октомври

Свидетелството на Никодим

Прочетете Йоан 3:1-21. Как свидетелството на Никодим потвърждава темата на „Евангелието от Йоан“?

___________________________________________________________________

___________________________________________________________________

Никодим е уважаван учител в Израил и заможен член на Синедриона. Свидетелството му играе важна роля в „Евангелието от Йоан“ по няколко причини. Той нарича Исус „Учител“ и посочва знаменията, които върши, като доказателство за небесната Му мисия. Затова дори преди да осъзнае какво прави, Никодим представя доказателства, че Исус е Месия.

Никодим смята самите белези за доказателство, че Исус е изпратен от Небето, но явно не приема, че посочват Исус като изпълнение на старозаветните пророчества за Месия. Затова изпитва съмнения – в този момент не разпознава Исус като Христос.

Прочетете Йоан 3:3-21. Какво казва Исус на Никодим, за да му покаже, че може да предугади мислите му?

___________________________________________________________________

___________________________________________________________________

Исус познава сърцето на всеки един човек. Отговорът Му към Никодим може да изглежда рязък, но го пронизва право в сърцето. Въпреки че юдеите вярват, че езичниците трябва да бъдат обърнати, много от тях не разбират, че също и те, избраният народ, трябва да преживеят обръщане. Никой не се ражда спасен, независимо от националността си или от църквата, в която е възпитаван.

Чудното наследство на юдеите, идващо още от Авраам, им предлага много специални предимства (Римляни 3:1,2), в това няма никакво съмнение. Но само по себе си то не е достатъчно. Исус казва на Никодим немислимото: че той, учител и началник в Израил, трябва да се роди отново, и то отгоре!

След това конфронтира Никодим заради духовното му невежество: „Ти си учител на Израил и не знаеш ли това?“ (Йоан 3:10). Как може да не знаеш това ти, който си толкова издигнат учител? Изобличението трябва да е прозвучало шокиращо.

Независимо от въпросите, които тогава е имал Никодим относно Исус, израилевият водач по-късно застава на страната на Христос заедно с последователите Му (Йоан 19:39).

Какво означава „да се родиш отново“ и защо Исус поставя такова голямо ударение върху това?

Петък								25 октомври

Разширено изучаване

Прочетете главата „Никодим“ от книгата на Елън Уайт „Копнежът на вековете“.

Никодим „изследваше Писанието по нов начин не за да дискутира теорията, а за да получи живот за душата. Започна да вижда небесното царство, когато се покори на водачеството на Светия Дух. (…)

Чрез вяра получаваме Божията благодат, но вярата не е нашият Спасител. Тя не печели нищо. Тя е ръката, с която се хващаме за Христос, и приемаме за себе си Неговите заслуги, лекарството за греха. (…) Покаянието идва от Христос така реално, както прошката.

Как тогава ще се спасим? „Както Мойсей издигна змията в пустинята“, така и Човешкият Син е бил издигнат и всеки, които е измамен и ухапан от змията, може да погледне и да живее. „Ето Божия Агнец, Който поема греха на света!“ (Йоан 1:29). Светлината, сияеща от Кръста, разкрива Божията любов. Тя ни привлича към Него. Ако не се съпротивляваме на това привличане, ще бъдем доведени до подножието на Кръста в покаяние за греховете, които са разпнали Спасителя. Тогава Божият Дух чрез вяра създава нов живот в душата. Мислите и желанията се покоряват на волята на Христос. Сърцето и умът се претворяват наново по образа на Този, който действа в нас, за да покори всичко на Себе Си. Тогава Божият закон се записва в ума и сърцето и можем заедно с Христос да кажем: „Драго ми е, Боже мой, да изпълнявам Твоята воля“ (Псалми 40:8)“ (Уайт, Е. Копнежът на вековете. С. 175, 176 – англ. изд.).

**Въпроси за разискване**:

1.	Йоан Кръстител е дошъл да подготви пътя за Исус. Според вас колко успешно е било неговото служене, поне от човешка гледна точка? Докато мислите за отговора, си задайте и важния въпрос: Какво е определението ви за „успех“ в духовните неща?

2.	По-късно Йоан Кръстител изразява някои искрени съмнения (Матей 11:2, 3; Лука 7:19). Каква е причината за тези въпроси и какво можем да научим от тях за твърдостта във вярата?

3.	В групата обсъдете идеята за това как някой като Никодим, църковен водач, един, който със сигурност е имал много знания, все пак може да е така духовно невеж за истински важните неща. Какви поуки можем да си извлечем от случката с него?

Тази събота, 26.10.2024 г., ще се молим за църкви „Сливен“ с групите в Котел, Медвен и Сунгурларе и „Сливница“.

Силата на молитвата в Узбекистан

От Андрю Макчесни

Една линейка откарала бързо 36-годишната Нигора до болницата в Ташкент, Узбекистан. Тя едва можела да говори. Ръцете ѝ били изгубили чувствителност. Трудно ù било да преглъща. Лекарят не можел да диагностицира нейното заболяване.

Нигора се влошавала през следващия месец, прекаран в болницата. Не можела да спи повече от 15 минути на ден. Рентгеновите снимки показвали необичайна активност в мозъка ѝ.

Тогава втори лекар казал, че Нигора страда от смъртоносно заболяване. Не виждал никаква надежда за нея.

Нигора не вярвала в Исус, но имала съседи адвентисти от седмия ден, които вярвали. Те я посетили в интензивното отделение и помолили за разрешение да поканят местния си пастор да дойде и да се помоли с нея. „Не, не – казала Нигора. – Не съм добре. Изглеждам ужасно. Кажете му да дойде, когато се почувствам по-добре“.

Но съседите настоявали: „Нека да дойде и да се помоли за теб“ – казали те.

Нигора се съгласила неохотно. На следващия ден пасторът и съпругата му дошли до леглото на Нигора. Пасторът прочел Псалом 23, помазал челото ѝ с масло и се помолил: „Господи, дай здраве на нашата сестра. Излекувай я, за да може да бъде напълно здрава“. Нигора не почувствала никаква разлика след молитвата.

На следващия ден пасторът и съпругата му отново дошли. Той пак прочел нещо от Библията, помазал я и се помолил. И Нигора отново не усетила никаква промяна. Но онази нощ успяла да спи няколко часа, а не само 15 минути.

На третия ден пасторът и съпругата му отново се върнали. Пак прочел от Библията, помазал я и се помолил. Тя отново не почувствала никаква разлика. Но онази нощ спала през цялото време. След това спяла добре всяка вечер.

Пасторът и съпругата му продължавали да я посещават. Говорът на Нигора бавно започнал да се подобрява. Ръцете и краката ѝ започнали да се движат. Рентгеновите снимки на мозъчната активност показвали, че мозъкът вече функционира нормално. Лекарят бил изумен.

„Невъзможно е да си се възстановила, и то толкова бързо“ – казал той.

Четири месеца след като пасторът започнал да се моли, Нигора шофирала сама колата си и се върнала на работа. Жената, която не вярвала в Бога, отдала на Него заслугата за възстановяването си.

„Това е Божие чудо“ – казала тя.

Щастлива е, че има съседи, които са загрижени за нея. „Много съм благодарна на Бога, че ми даде такива приятели, които са като мое семейство“ – казала тя, като говорела бавно, но ясно на интервю за Адвентната мисия.

Въпреки че Нигора вярва в Бога, тя не е предала сърцето си на Него. Това, което я спира, може да е фактът, че много хора в Узбекистан смятат адвентистите от седмия ден за членове на секта. Моля ви, молете се за Нигора и други като нея, които виждат Божията сила в живота си, но все още не са взели решение да Му се посветят. *Нигора е псевдоним.

Урок 5							26 октомври – 1 ноември

Залез: 17:18 ч.

Свидетелството на самаряните

Събота следобед

### За изучаване през седмицата
Йоан 4:1-42; Йоан 3:26-30; Йеремия 2:13; Захария 14:8; Йезекиил 36:25-27.

> <p>Стих за запаметяване</p>
> „И на жената казаха: Ние вече вярваме не заради това, което ти ни каза, понеже сами чухме и знаем, че Той е наистина Спасителят на света“ (Йоан 4:42).

Кои са били самаряните? Северното царство Израил е завладяно от асирийците през 722 г.пр.Хр. и за да се постигне политическа стабилност, асирийците разпръсват пленниците из цялата империя. А пленници от други народи са докарани да заселят северното царство и те се превръщат в самаряните, които практикуват своя собствена форма на юдаизъм.

Обаче отношенията между тях и юдеите не са добри. Например самаряните пречат на повторното построяване на храма след завръщането на юдеите от Вавилон. Междувременно построяват свой собствен храм на планината Гаризин. Но този храм е разрушен от юдейския владетел Йоан Хиркан през 128 г.пр.Хр.

По времето на Христос тази вражда продължава. Юдеите избягват Самария на всяка цена. Въпреки че търговията сигурно е вървяла, другите връзки са били табу. Юдеите не са искали да вземат назаем нищо от самаряните, нито дори да приемат от тях услуга. В тази обстановка Йоан разказва за срещата между Исус, жената при кладенеца и хората от самарянския град Сихар.

Неделя									27 октомври

Обстановката на срещата

Прочетете Йоан 4:1-4. Какъв е проблемът на заден план, който кара Исус да мине през Самария?

___________________________________________________________________

___________________________________________________________________

Фарисеите откриват, че учениците на Исус кръщават повече хора, отколкото тези на Йоан Кръстител. Тази ситуация би могла да създаде напрежение между последователите на Йоан и Исус. Естествено е учениците на Йоан да бъдат ревностни за репутацията и положението на своя учител (Йоан 3:26-30). Вероятно за да избегне противопоставянето, Исус напуска Юдея, за да отиде в Галилея. През Самария е най-прекият маршрут между тези две места, но не е единствено възможният. Набожните юдеи биха поели по дългия заобиколен път, минавайки на изток през Пирея. Но Исус има мисия в Самария.

Прочетете Йоан 4:5-9. Как Исус използва тази възможност да започне разговор с жената при кладенеца?

___________________________________________________________________

___________________________________________________________________

Якововият кладенец е разположен съвсем близо до Сихем, докато Сихар, откъдето е жената, е на около 1,5 км разстояние. Исус е седнал до кладенеца, докато учениците Му са отишли в града да купят храна. Той не може да стигне до освежаващата вода в кладенеца. Когато жената идва да си извади вода, Исус я помолва да Му даде да пие.

В Йоан, 3 глава е изненадващо, че Никодим, юдейски началник и равин, се унижава да отиде при Исус. Идва през нощта, за да не го видят. Но в Йоан, 4 глава жената се крие посред бял ден: може би избягва контакта с другите жени, които идват или в началото, или в края на деня, когато е по-хладно. Все пак защо ще ходи толкова далеч за вода, и то по обяд, когато е най-горещо? Каквато и да е била причината тя да е там, срещата с Исус ще промени живота ѝ.

Каква е следващата сцена? Един юдейски учител е съпоставен с една самарянка с лоша репутация. Какъв контраст! Въпреки това в тази обстановка протича една забележителна среща.

Кои са някои от табутата във вашата култура, които биха могли да попречат на свидетелството ви пред другите? Как се учим да ги преодоляваме? Споделете отговора с групата в събота.

Понеделник							28 октомври

Жената при кладенеца

Прочетете Йоан 4:7-15. Как Исус използва тази неочаквана среща, за да започне да свидетелства на жената?

___________________________________________________________________

___________________________________________________________________

„Омразата между юдеите и самаряните пречеше на жената да бъде любезна с Исус, но Спасителят се опитваше да намери ключ към сърцето ѝ и с тактичност, родена от божествена любов, Той помоли за услуга, а не предложи услуга. Предложената услуга можеше да бъде отхвърлена, но доверието събужда доверие“ (Уайт, Е. Копнежът на вековете. С. 184 – англ. изд.).

Както при срещата Си с Никодим, Исус знае какво има в сърцата на другите. Когато жената се изненадва, че един юдеин иска такава услуга от самарянка, Христос преминава директно към същината на въпроса. „Ако беше знаела Божия дар и Кой е Онзи, Който ти казва: Дай Ми да пия, ти би поискала от Него и Той би ти дал жива вода!“ (Йоан 4:10).

Отговорът на жената прилича на отговора на Никодим, който пита: „Как може да стане това?“ (Йоан 3:9), във връзка с новорождението. Жената пита: „Господине, нямаш с какво да загребеш вода, а и кладенецът е дълбок; тогава откъде имаш живата вода?“ (Йоан 4:11). И в двата случая (изтъкнат юдейски учител и самарянка с колеблив характер) Исус ги насочва към превъзходните духовни истини, които всеки от тях трябва да чуе и да разбере. Във всеки от тези случаи Исус по същество им казва едно и също: те се нуждаят от опитността на обръщането.

Каква е старозаветната основа за свидетелството на Исус за живата вода (Йеремия 2:13, Захария 14:8)?

___________________________________________________________________

___________________________________________________________________

Водата е необходимо условие за живота. Хората не могат да съществуват без нея и затова тя може да е въздействащ и подходящ образ и за вечния живот. Затова Исус казва: „Който пие от водата, която Аз ще му дам, няма да ожаднее довека; но водата, която ще му дам, ще стане в него извор на вода, която извира за вечен живот“ (Йоан 4:14).

Прочетете Йоан 7:37,38. Какво ни казва Исус в тези стихове и как преживяваме обещаното от Него тук?

Вторник							29 октомври

„Господине, дай ми тази вода“

„Тогава ще поръся върху вас чиста вода и ще се очистите; ще ви очистя от всичките ви нечистотии и от всичките ви идоли. Ще ви дам и ново сърце и нов дух ще вложа вътре у вас, и като отнема каменното сърце от плътта ви, ще ви дам меко сърце. И ще вложа Духа Си вътре у вас и ще ви направя да постъпвате според наредбите Ми, да пазите законите Ми и да ги извършвате“ (Йезекиил 36:25-27).

Как Йезекиил 36:25-27 отразява истините, които Исус се опитва да разкрие на Никодим и на жената при кладенеца?

___________________________________________________________________

___________________________________________________________________

И в двата случая Исус се опитва да докосне тези хора с духовни истини, въпреки че използва илюстрации от природата, за да го направи.

Никой от двамата, поне в началото, не разбира какво има предвид Исус. Как, пита Никодим, е възможно човек да се роди отново? Как може да се върне в утробата на майка си? Очевидно е, че началникът мисли на светско и земно ниво, въпреки че Исус ясно го насочва към духовна истина. Тази жена също приема думите на Христос за водата в буквален смисъл, когато Той категорично говори за нещо духовно.

Отговорът на жената на предложението на Исус за живата вода е: „Господине, дай ми тази вода, за да не ожаднявам, нито да извървявам толкова път дотук, за да изваждам“ (Йоан 4:15). Тя си мисли, че предлаганата от Исус вода ще направи излишно ходенето до кладенеца и така ще намали риска да среща другите хора. Удивително е как разговорът толкова бързо се е прехвърлил от молбата на Исус да пие към молбата на жената Той да ѝ даде да пие.

Прочетете Йоан 4:16. Как отговаря Исус на молбата на жената?

___________________________________________________________________

___________________________________________________________________

Исус изведнъж променя темата на разговора, като казва на жената да отиде и да доведе съпруга си. Защо е този внезапен обрат? Действията на жената разкриват отбягване на нещо. Христос чете в сърцето ѝ. Тя трябва да осъзнае положението, в което се намира, за да намери изцеление. „Преди тази душа да можеше да получи дара, който Той копнееше да даде, тя трябваше да познае греха си и своя Спасител“ (Уайт, Е. Копнежът на вековете. С. 187 – англ. изд.).

Сряда								30 октомври

Откровението на Исус

Прочетете Йоан 4:16-24. Какво прави Исус, за да покаже на тази жена, че знае най-дълбоките ѝ тайни, и как реагира тя?

___________________________________________________________________

___________________________________________________________________

Светлината заслепява, когато я гледаш директно. Макар да признава Исус за пророк, жената отново отбягва истината. Задава на Христос въпрос, свързан с религиозните спорове между юдеи и самаряни – относно подходящото място за поклонение.

В отговор Исус посочва, че самаряните не зная на какво се покланят. Тяхното богослужение е смесица от юдаизъм и езичество. Юдеите се покланят на Бога, Който разкрива Себе Си – още едно важно признание за някой самарянин.

Поклонението на истинския Бог не е свързано с някакво задължително място. Следователно спорът за мястото на поклонение няма връзка с разговора. Защото Бог е дух и онези, които Му се покланят, трябва да правят това в дух и истина. Жената приема ясната истина, предадена от Исус, и е готова за още.

Прочетете Йоан 4:25,26. Как се разкрива пред нея Исус?

___________________________________________________________________

___________________________________________________________________

Във всичките четири евангелия това е единственият пасаж преди процеса Му, когато Исус ясно заявява пред някого, че е Месия. И го прави не пред огромна тълпа или важни личности, а пред някаква безименна самарянка, сама до Якововия кладенец. Христос се интересува от всяка самотна душа, която се чувства отхвърлена и самичка.

На тази жена, която не само е от чужда култура, но и не е на висота в морално отношение, Исус явно разкрива кой е. А след като ѝ показва, че знае най-мрачните ѝ тайни, именно така дава на тази жена още една голяма причина да повярва в Него.

Какво следва да ни говори тази история за бариерите, които ние, хората, създаваме помежду си и които благовестието трябва да събаря?

Четвъртък							31 октомври

Свидетелството на самаряните

Прочетете Йоан 4:27-29. Какво изненадващо нещо прави жената?

___________________________________________________________________

___________________________________________________________________

Разговорът на Исус с жената е прекъснат от пристигането на учениците. Макар и стъписани, че Той говори с жена, не Му задават въпроси, а настояват да хапне нещо.

Междувременно жената е оставила съда с водата и се е втурнала към града, за да разкаже на другите случката с Исус.

Прочетете Йоан 4:30-42. Какво се случва след тази неочаквана среща и какво ни говори то за начина на разпространение на евангелието?

___________________________________________________________________

___________________________________________________________________

Изглежда странно, че разказът на Исус за жътвата е вмъкнат в историята за обръщането на мнозина в града. Но Йоан иска да видим как Исус разбира случващото се. Споделянето на плана на спасението със самарянката е далеч по-важно за Него от яденето. Целта Му е да води души към спасение и използва този случай, за да научи учениците Си колко е наложително да се споделя благовестието с всички хора, дори с тези, които не са като тях.

Има много важни моменти в „Евангелието от Йоан“. Йоан 4:39-42 определено е един от тях. Много от самаряните повярват в Него заради свидетелството на жената, която казва: „Той ми каза всичко, което съм правила“ (Йоан 4:39).

Самаряните молят Исус да остане при тях. Резултатът е, че още повече започват да вярват заради Неговото Слово. „И на жената казаха: Ние вече вярваме не заради това, което ти ни каза, понеже сами чухме и знаем, че Той е наистина Спасителят на света“ (Йоан 4:42).

Какво следва да ни говори тази история за силата на свидетелството дори на един човек? Доколко силен свидетел си ти за това, което е направил Исус в живота ти?

Петък							1 ноември

Разширено изучаване

Прочетете главата „До Якововия кладенец“ от книгата на Елън Уайт „Копнежът на вековете“.

„Веднага щом намери Спасителя, самарянката доведе други при Него. Тя се оказа по-успешен мисионер от учениците. Те не видяха нищо в Самария, което да им покаже, че полето за работа е обещаващо. Мислите им бяха насочени към огромната работа, която трябваше да се извърши в бъдеще. Не виждаха, че точно пред тях има готова жътва. Но чрез жената, която презираха, един цял град беше доведен да слуша Спасителя. Тя занесе веднага светлината на съгражданите си.

Тази жена е пример за действието на практичната вяра в Христос. Всеки истински ученик се ражда в Божието царство като мисионер. Който пие от живата вода, става извор на живот. Получателят става дарител. Благодатта на Христос в душата е като извор в пустинята, който освежава всички и предизвиква желание за водата на живота у онези, които са близо до погиване“ (Уайт, Е. Копнежът на вековете. С. 195 – англ. изд.).

**Въпроси за разискване**:

1.	В групата прегледайте отговорите на последния въпрос от частта за неделя. Бъдете абсолютно честни в отговора си. Какви табута и предразсъдъци има във вашата култура, които наистина възпрепятстват вашето свидетелство пред другите?

2.	Защо според вас Исус получава такъв топъл прием сред самаряните за разлика от отношението към Него от някои хора от собствения Му народ?

3.	Поставете се на мястото на самарянката. Един напълно непознат човек идва и ѝ показва, че знае най-дълбоките ѝ тайни. Как би могъл някой, още повече, непознат, да знае тези неща? Нищо чудно, че е впечатлена от Исус. Какво трябва да ни говори тази история за факта, че Господ знае всичко за нас, дори и най-дълбоките ни, най-мрачни тайни, които не искаме да знае никой друг? И въпреки това какво ни говори отношението Му към нея за това как Той иска да се отнася към нас дори когато знае тези наши тайни? Каква утеха черпите от тази истина?

4.	Кои теми от „Евангелието на Йоан“, които изучавахме досега, откривате в случката с Исус и самарянката при кладенеца?

Тази събота, 02.11.2024 г., ще се молим за църкви „Смолян“ с групите в Чепеларе, Девин и Кърджали и „Сопот“.

Непоръчана книга в пощата

От Андрю Макчесни

Роб Шетки, пенсиониран американски военнослужещ от флота, през по-голямата част от живота си се чудел какво представлявала Библията. Някога бил агностик, но искал да разбере Божията воля, обаче съботата била проблем. Ядосвал се много, когато хората пропускали богослужението в неделя и се занимавали с ежедневни дейности. Питал ги: „Защо играете голф в неделя?“. Но вътрешно се чудел: „Къде в Библията Бог е променил съботата?“.

Роб спрял да ходи на църква. Търсел нова църква във Феърбанкс, в американския щат Аляска, когато в пощенската му кутия пристигнала една непоръчана книга. „Интересно заглавие – помислил си той, докато разглеждал книгата. – Чудя се каква е Великата борба“.

Когато си тръгвал от пощата, минал покрай купчина книги „Великата борба“, които хората били оставили на един рафт. Доста бройки били изпратени.

Вкъщи Роб бил завладян от книгата. Развълнувал се, докато четял как човекът, а не Бог, бил променил деня за поклонение от събота в неделя. „Чудно! – помислил си той. – Някой разказва църковната история много логично“.

Свързал се с един приятел и казал: „Открих страхотна история на християнството. Нарича се „Великата борба“. По-късно приятелят му върнал обаждането. „Не се въвличай в това – казал той. – Това е Църквата на адвентистите от седмия ден. Те са култ!“.

Роб бил изненадан. Не бил забелязал името на автора на книгата Елън Уайт, нито знаел, че тя е един от основателите на Адвентната църква. „Не, не са култ – казал той. – Те просто вярват в Божието Слово“.

След разговора Роб започнал да се пита дали има адвентисти във Феърбанкс. Проверил онлайн и открил една църква, разположена само на 10 минути разстояние с кола. В събота грабнал Библията и „Великата борба“ и отишъл на църква. От по-малко от месец четял книгата.

Първият човек, който го поздравил в църквата, била Хелън, учител в Съботното училище. Тя се изненадала, когато разбрала, че е дошъл заради „Великата борба“. „Вие току-що сринахте моите недоволства“ – казала тя.

Тя се била притеснявала, че дребният шрифт на книгата ще я направи невъзможна за четене. Обаче Роб вече бил прочел три-четвърти от нея – и бил дошъл на църква, за да научи нещо повече.

Днес, седем години по-късно, Роб е на 70 години и е дякон в църквата. Все още чете Библията и книгите на Елън Уайт всеки ден. „Когато намерих Църквата на адвентистите от седмия ден, аз открих дом и истината“ – казва той.

Присъединете се към световната Адвентна църква през 2024 г. за масово популяризиране и разпространяване на „Великата борба“. Посетете greatcontroversyproject.com за повече информация или попитайте своя пастор.

Урок 6								2 – 8 ноември

Залез: 17:10 ч.

Още свидетелства за Исус

Събота следобед

### За изучаване през седмицата
Йоан 3:25-36; Йоан 1:32-36; Даниил 7:18; Йоан 6:51-71; Йоан 5:36-38; Йоан 7:37-53.

> <p>Стих за запаметяване</p>
> „И когато Аз бъда издигнат от земята, ще привлека всички при Себе Си“ (Йоан 12:32).

Исус не просто казва удивителни неща за Себе Си или за това кой е Той, кой Го е изпратил или откъде идва. Той също и показва кой е чрез чудесата и знаменията, които извършва. Както някои хора открито засвидетелстват за него: „Когато дойде Христос, нима ще извърши повече знамения от тези, които Този е извършил?“ (Йоан 7:31).

Подплатява думите си с действия, които доказват истинността на думите.

Но докато сюжетът се разгръща, сред народа възниква разделение. Изцеляването на мъжа от къпалнята Витесда предизвиква яростта на някои от водачите. Разискването в Капернаум след нахранването на 5000 души води до отхвърлянето на Исус от множествата. Възкресяването на Лазар поражда вяра у някои, но предизвиква у други враждебност, която ще доведе до процеса и екзекуцията на Исус.

Урокът за тази седмица разглежда някои от хората, които свидетелстват за Спасителя. Във всяка от тези случки се разкриват някои аспекти от истинската същност на Христос и заедно създават по-задълбочен образ на Исус, Месията.

Неделя								3 ноември

Смирението на душата: Йоан Кръстител свидетелства отново

___________________________________________________________________

___________________________________________________________________

В Урок 2 беше описано как свидетелството на Йоан Кръстител е довело първите ученици при Исус – Андрей и Йоан, Петър, Филип и Натанаил. Може да се очаква, че след като е дал такова свидетелство, Кръстителят ще слезе от сцената. Но той се появява още няколко пъти в „Евангелието от Йоан“.

Прочетете Йоан 3:25-36. Какво сравнение прави Йоан Кръстител между себе си и Исус?

___________________________________________________________________

___________________________________________________________________

Възниква спор между учениците на Йоан Кръстител и някакъв неназован юдеин за очистването, вероятно въпрос за ползата от кръщението (Марк 1:4,5). Интересно е, че когато учениците отиват при Йоан, несъмнено, за да разрешат спора, те повдигат въпроса за Исус с думите: „Той кръщава и всички отиват при Него“ (Йоан 3:26). Не е трудно да прочетем казаното между редовете: изпитват ревност към Исус – ревност заради своя учител и ревност заради самите себе си.

Би било много лесно за Йоан да се отдаде също на ревността, но той не го прави, понеже знае каква е мисията му. Затова напомня на учениците си, че никога не е претендирал, че е Христос. Точно обратното, дошъл е да насочи хората към Него, да приготви пътя за Него, да бъде свидетел за Него (Йоан 1:6-8).

Като използва илюстрацията със сватбата, той нарича себе си приятел на младоженеца, а Исус е младоженецът. Невястата е Божият народ (Осия 2:16-23; Исая 62:1-5). След това с думи, разкриващи истинското му величие, Йоан казва: „Той трябва да расте, а пък аз да се смалявам“ (Йоан 3:30).

В Йоан 3:31-36 продължава да се разкрива сравнението между Исус и Йоан и да се показва превъзходството на Месия над Неговия предтеча. Отново се подчертава идеята за свидетелството чрез думите на Йоан, насочващи към Исус. Които приемат това свидетелство и повярват в Исус, имат вечен живот. Тези, които не Го приемат, остават обект на Божия гняв. Именно това казват стиховете. Бог обича света и е изпратил Сина Си да изкупи света (Йоан 3:16,17). Но ако откажат да приемат предложения им дар, ще трябва да платят сами наказанието за греховете си – вечна смърт.

Как можем да научим урока на смирение пред Бога и пред човека? Какво можем да научим тук от примера на Йоан за смирението на душата?

Понеделник								4 ноември

Ново разбиране за Месия

Прочетете Йоан 1:32-36. Какво казва тук Йоан Кръстител за Исус като дългоочаквания Месия, което е изненадващо за хората?

___________________________________________________________________

___________________________________________________________________

Юдеите очакват да дойде Месия, който да ги избави от римската власт. Тъй като отдавна са поробени, те вярват, че Месия не само ще събори римското управление, но и ще ги утвърди като велик и силен народ. Обаче макар Йоан да нарича Исус „Божия Агнец“ и тези думи директно насочват към изкупителната Му жертва, вероятно те не са били разбирани правилно от повечето хора. Може би изобщо не са разбирали за какво говори той.

Затова чрез Евангелието си Йоан иска да промени разбирането им за Месия, та да разпознаят в Исус изпълнението на пророчествата за идващия Цар и какво ще направи Той. Христос не идва като политически и военен лидер, а за да принесе Себе Си в жертва заради греховете на света. Това е Неговата цел. Едва след това, когато всичко завърши, ще дойде царството в края (Даниил 7:18).

„Когато на кръщението на Исус Йоан Го посочи като Божия Агнец, върху делото на Месия беше хвърлена нова светлина. Умът на пророка бе насочен към думите на Исая: „Както агне, водено на клане“ (Исая 53:7)“ (Уайт, Е. Копнежът на вековете. С. 136 – англ. изд.).

Апостол Йоан казва в Йоан 1:31: „И аз не Го познавах“. Ами тогава как разбира Йоан Кръстител, че Исус е Месия? Отговорът е, че Господ, Който изпраща Кръстителя, преди това му е казал: „Онзи, над Когото видиш да слиза Духът и да почива върху Него, Той е, Който кръщава със Светия Дух. И видях и свидетелствам, че Този е Божият Син“ (Йоан 1:33,34). С други думи, Бог е разкрил на Йоан, че Исус е Месия.

„Христос, Божия сила и Божия премъдрост“ (1 Коринтяни 1:24). Убеждението, че Исус е Христос, идва от самия Бог чрез убеждаващата сила на Неговия Дух. Тази тема често присъства в „Евангелието от Йоан“. Спасението не идва от светска философия, наука или висше образование. То произтича единствено от Бога в сърце, отдадено на вярата и послушанието към Исус.

Как щяхме да научим истината за Исус като наша изкупителна жертва, ако не ни беше разкрита? Защо тогава е толкова решаващо да познаваме Библията и това, което тя учи за Него?

Вторник							5 ноември

Приемане и отхвърляне

Урок 2 описва нахранването на 5000 души в Йоан, 6 глава, но не включва последната част от тази история, която ще разгледаме тук.

Прочетете Йоан 6:51-71. Какво казва Исус, че е трудно за хората да приемат?

___________________________________________________________________

___________________________________________________________________

След като току-що са били нахранени по чуден начин от Исус, хората са готови да Го направят цар (Йоан 6:1-15). Но когато говори с тях по-късно в синагогата в Капернаум, Той обяснява духовното значение на чудото със следните думи: „Аз съм хлябът на живота“ (Йоан 6:35). Разяснява по-подробно, че този хляб е Неговата плът, която дава за живота на света (Йоан 6:51).

Тези думи отварят очите на множеството, за да осъзнае факта, че Исус няма да стане техен земен цар. Той не пасва на шаблона, създаден чрез човешка логика. Те отказват да преживеят обръщането, което би преобразило начина им на мислене, за да могат да разпознаят и приемат Исус като Месия. Много от учениците Му Го напускат в този момент (Йоан 6:66).

От човешка гледна точка, това трябва да е било неприятно за Исус. Одобрението на тълпата е съблазнително. Кой не иска да бъде харесван? Но да виждаш много хора да се отказват и да поставят под въпрос принципите ти, е обезсърчително, разбира се. След като вижда множеството да Го напуска, Исус пита вътрешния си кръг, Дванадесетте, дали и те не искат да Го напуснат.

Точно тогава Петър задава своя изумителен въпрос, който е още едно свидетелство за това какво притежава Исус и кой е Той. „Господи, при кого да отидем? Ти имаш думи на вечен живот и ние вярваме и знаем, че Ти си Христос, Син на живия Бог, Святият Божий“ (Йоан 6:68,69).

Учениците придружават Исус от няколко години, като пътуват с Него, виждат чудесата Му, слушат проповедите Му. Знаят от личен опит, че никой не може да се сравни с Него. Те получават убеждението, че този Човек е Месия въпреки някои необичайни ситуации – независимо все още колко малко разбират целта на Неговото идване. Едва след смъртта и възкресението Му ще започнат да разбират защо е дошъл.

Какво можем да научим от тази история за факта, че мнозинството обикновено бърка? Защо трябва да помним това, особено във връзка с онези страни от вярата ни, които не са популярни сред болшинството – дори сред мнозинството християни?

Сряда									6 ноември

Свидетелството на Отец

„Евангелието от Йоан“ започва със Словото (logos), което е с Бога, т.е. с Бог-Отец. Когато Словото става плът, Духът свидетелства за Исус, като слиза върху Него при кръщението Му (Йоан 1:32-34). Но Отец също свидетелства за Исус по време на земното Му служене.

Прочетете Йоан 5:36-38. Какво казва тук Исус за Отец?

___________________________________________________________________

___________________________________________________________________

Исус свързва Отец с чудесата и знаменията, които е извършил. Казва съвсем ясно, че Отец Го е изпратил и е свидетелствал за Него.

Прочетете Матей 3:17; Матей 17:5; Марк 1:11 и Лука 3:22 (също и 2 Петър 1:17,18). Какво казва Отец за Исус?

___________________________________________________________________

___________________________________________________________________

При кръщението на Исус Отец и Духът се присъединяват към Сина, за да отбележат този важен случай: началото на Христовото служене. Отец заявява, че Исус е Неговият възлюбен Син, в Когото е благоволението Му. Но в един решаващ момент от служенето на Христос Отец отново проговаря, този път както е записано в „Евангелието от Йоан“.

Събитията достигат своята кулминация в последните дни от това служене. Тъй като религиозните водачи не могат да спрат Исус (Йоан 12:19), те искат да Го умъртвят, сега повече от всякога. Тълпите постоянно говорят за Него, особено след като все повече хора започват да Го следват, като чуват свидетелството на онези, които са Го видели да възкресява Лазар от мъртвите (Йоан 12:17,18). Дори гърци, дошли за празника, искат да видят Христос.

В този момент, в отговор на думите на Исус от Йоан 12:28: „Отче, прослави името Си!“, Отец отново проговаря от небето: „Прославих Го и отново ще Го прославя“.

Както вече видяхме, часът, в който Исус се прославя, е на кръста. Следователно свидетелството на Отец за Исус насочва към великата жертва на Божия Агнец за греховете на света. Тя е кулминацията на земното Му служене. Смъртта Му заради нас заплаща пълното наказание за всичките ни грехове, а в Него и чрез вяра никога няма да ни се наложи ние да понасяме това наказание.

Четвъртък						7 ноември

Свидетелството на тълпата

„А в последния ден, великия ден на празника, Исус застана, издигна глас и каза: Ако някой е жаден, нека дойде при Мен и да пие. Ако някой вярва в Мене, реки от жива вода ще потекат от утробата му, както казва Писанието“ (Йоан 7:37,38).

Много пъти е записал Йоан, че Исус прави смели твърдения за самия Себе Си, за това кой е и какво е дошъл да извърши.

Цитираните стихове по-горе от Йоан 7:37,38 са още един пример за това какво твърди Исус за Себе Си и какво Той ще направи за всички, които идват при Него. Това са смайващи твърдения.

Когато Исус заговаря на юдеите, присъстващи на празника Шатроразпъване, каква е реакцията на много хора от тълпата (Йоан 7:37-53)?

___________________________________________________________________

___________________________________________________________________

Някои казват, че Той е Пророкът, предсказан от Мойсей преди много години (Второзаконие 18:15-19). Други смятат, че Исус е Христос. Но това поражда спора, че Месия няма да дойде от Галилея, че трябва да бъде от Давидовото коляно и да бъде роден във Витлеем – всичко това е вярно за Исус (Матей, 1 и 2 глава), въпреки че мнозина явно не са го знаели!

Дори служителите, дошли да Го заловят, са възпрени от Неговата осанка и красноречивите Му думи. Фарисеите отговарят на служителите с друг въпрос: „Повярвал ли е в Него някой от първенците или от фарисеите?“ (Йоан 7:48). Този въпрос дава на апостол Йоан възможността отново да въведе в сцената Никодим, който след срещата с Исус се опитва да Го предпази от техните машинации. „Нашият закон осъжда ли човек, преди да го изслуша и да разбере какво върши?“ (Йоан 7:51).

Приел ли е някога Никодим Исус за Месия? Въпреки че тази сцена не доказва, че е било така, между това действие и направеното от него след смъртта на Исус (Йоан 19:39,40) Библията ни дава солидни доказателства, че Никодим всъщност наистина е започнал да вярва в Него.

Следователно отговорът на техния въпрос е „да“, всъщност един от фарисеите наистина вярва в Него.

Прочетете Йоан 7:49. Каква казват водачите, от което личи презрението им към масите, които следват Исус? Какъв урок можем да научим тук?

Петък						8 ноември

Разширено изучаване

Прочетете главите „Кризата в Галилея“ и „Във външния двор“ от книгата на Елън Уайт „Копнежът на вековете“.

„При кого да отидем?“. Израилевите учители бяха роби на формализма. Фарисеите и садукеите постоянно спореха. Ако оставеха Исус, щяха да попаднат сред стриктните поддръжници на ритуалите и церемониите и амбициозните мъже, които търсеха собствената си слава. Откакто бяха приели Христос, учениците бяха намерили повече мир и радост, отколкото през целия си живот по-рано. Как можеха да се върнат при онези, които подиграваха и преследваха Приятеля на грешниците? Отдавна търсеха Месия, а сега Той беше дошъл и те не можеха да се отрекат от Него заради онези, които се опитваха да отнемат живота Му и преследваха тях, понеже бяха Негови ученици.

„При кого да отидем?“. Не можеха да се откажат от ученията на Христос, от Неговите уроци на любов и милост, за да ги заменят с неверието, нечестието на света. Въпреки че Спасителят беше изоставен от мнозина, които бяха видели чудните Му дела, Петър изрази вярата на учениците: „Ти Си Христос“. Самата мисъл да изгубят котвата на душите си, ги изпълваше със страх и болка. Да бъдат лишени от Спасител означаваше да се носят без посока по мрачно и бурно море“ (Уайт, Е. Копнежът на вековете. С. 393 – англ. изд.).

**Въпроси за разискване**:

1.	В групата поговорете за трудния въпрос защо някои хора, когато им бъдат представени доказателства за Исус като Месия и за истинността на християнството, с радост ги приемат, а други – когато видят същите доказателства, ги отхвърлят?

2.	Каква по-важна истина може да има от тази, че Исус Христос е умрял за греховете ни? Обаче как въобще се запознаваме с тази жизненоважна истина? Чрез науката, природните закони, натуралистичната теология, логиката, разума? И макар тези неща всъщност да могат да ни насочат към вярата в един Бог Създател, Първопричина, каквото и да е – никоя от тези дисциплини, самостоятелно или дори всички заедно, не би могла да ни научи на най-важната истина, която трябва да знаем: Христос умря за нашите грехове. Какво трябва да ни говори този факт – че всички тези дисциплини, дори по принцип, не биха могли да ни насочат към най-важното, което всъщност трябва да знаем – за важността да направим Библията окончателен и върховен авторитет по въпросите на вярата?

3.	Защо е важно за вярата ни да разказваме какво е сторил Бог в нашия живот?

Тази събота, 09.11.2024 г., ще се молим за църкви „София-Благодат“ и „София-В“ с групите в Ихтиман и Пирдоп.

„Не сме изпращали никого“

От Андрю Макчесни

В продължение на четири години Доналдо Веласкес посещавал един колумбийски затвор всеки петък, за да проповядва за Исус. Но един петък не отишъл. Работел като дърводелец и един клиент спешно се нуждаел от помощта му. Освен това Доналдо имал нужда от парите.

Само четирима адвентисти – Доналдо, двама други църковни членове и пасторът – имали разрешение да посещават затвора в Акацияс и Доналдо ги повикал на помощ. „Не, твърде съм зает“ – казал Ранзес. Педро също казал, че не може да отиде. Пасторът се извинил с това, че е извън града.

Доналдо плакал и се молил. Когато съпругата му Джезузита попитала какво лошо се е случило, той обяснил, че не иска да пропуска срещата със затворниците, но има нужда от работата. „Върви, свърши си работата – казала Джезузита – Господ ще подреди всичко“.

На следващия път, когато Доналдо посетил затвора, 38 затворници дошли да слушат проповедта му. Придружавал го друг църковен член, Педро.

„Къде е мъжът, който дойде предния път?“ – попитал един затворник.

„Не сме изпращали никого“ – отговорил Доналдо.

„Да, изпратихте – казал друг затворник. – Един мъж ни проповядваше“.

„Не, не сме изпращали никого“ – казал Доналдо и предположил, че може би е идвал проповедник от друга църква.

„Не, не – казал затворникът. – Познаваме всички, които имат разрешение да ни посещават. Този мъж никога не беше идвал по-рано и не беше от друга църква“.

Доналдо попитал какво е проповядвал мъжът, като се надявал да разбере кой е. Затворниците казали, че бил говорил за съботата.

Доналдо попитал с изумление: „Как изглеждаше?“.

Затворниците го описали като висок, добре облечен мъж с бяла риза. Казали, че познавал Библията толкова добре, че сигурно бил учител.

Педро бутнал Доналдо по ръката. „Сигурно ангел е идвал да им проповядва – казал той. – Това е единственото обяснение“.

Обаче Доналдо не бил убеден. Отишъл при пазача на затвора, който регистрирал посетителите. Той бил негов приятел, прегледал списъка в компютъра и поклатил глава. „Никой не е идвал онзи ден“ – казал той.

Смаян, Доналдо възкликнал: „Сега съм сигурен, че ангелът на Господа е дошъл да проповядва Библията вместо мен!“.

Когато се върнал при затворниците, той ги информирал, че трябва да са видели ангел.

Изминали шест години и почти всичките 38 затворници отдали сърцата си на Исус и се кръстили. Доналдо казва, че няма никога да забрави онзи ден.

„Въпреки че това е невероятна история, вярвам, че Бог изпрати Своя небесен пратеник“ – казва той.

Благодарим ви за даренията от тринадесетата събота, които помогнаха на два мисионски проекта в Колумбия миналото тримесечие.

Урок 7								9 – 15 ноември

Залез: 17:03 ч.

Блажени онези, които вярват

Събота следобед

### За изучаване през седмицата
Йоан 8:54-58; Битие 12:3; Римляни 4:1-5; Йоан 12:1-8; Йоан 19:4-22; Йоан 20:19-31; Даниил, 2 гл.; Даниил, 7 гл.

> <p>Стих за запаметяване</p>
> „Исус му каза: Понеже Ме видя, Тома, ти повярва; блажени онези, които, без да видят, са повярвали“ (Йоан 20:29).

В цялото си Евангелие Йоан разказва за най-различни хора – хора с различен произход, вярвания и преживявания – всички те свидетелстват за това кой е Исус.

„Ето Божия Агнец!“ (Йоан 1:36). „Намерихме Месия“ (Йоан 1:41). „Намерихме Онзи, за Когото писа Мойсей“ (Йоан 1:45). „Учителю, Ти си Божият Син, Ти си Израилевият Цар“ (Йоан 1:49). „Да не би Той да е Христос?“ (Йоан 4:29). „Ние вече вярваме не заради това, което ти ни каза, понеже сами чухме и знаем, че Той е наистина Спасителят на света“ (Йоан 4:42). „Господи, при кого да отидем? Ти имаш думи на вечен живот“ (Йоан 6:68). „Вярвам, че Ти си Христос, Божият Син, Който идва в света“ (Йоан 11:27). „Зная, че бях сляп, а сега виждам“ (Йоан 9:25). „Ето вашия Цар!“ (Йоан 19:14). „Аз не намирам вина у Него“ (Йоан 19:6). „Господ мой и Бог мой!“ (Йоан 20:28).

Кои са някои от тези хора и защо дават такова свидетелство за идентичността на Исус?

Неделя								10 ноември

Да се върнем към Авраам

Исус не се свени да обявява кой е, нито да се позовава на свидетелства, за да се идентифицира, дори свидетели от далечното минало, включително и Авраам. „Баща ви Авраам ликуваше, че ще види Моя ден; и го видя и се възрадва“ (Йоан 8:56).

Защо е толкова важно свидетелството на Авраам, че е включено в „Евангелието от Йоан“? Битие 12:3; 18:16-18; 26:4; Матей 1:1; Деяния 3:25

___________________________________________________________________

___________________________________________________________________

„Чрез символи и обещания Бог „изяви предварително благовестието на Авраам“ (Галатяни 3:8). Вярата на патриарха се хвана за идващия Изкупител. Христос казва на юдеите: „Баща ви Авраам ликуваше, че ще види Моя ден; и го видя и се възрадва“ (Йоан 8:56). Овенът, принесен вместо Исаак, е символ на Божия Син, който е принесен вместо нас. Когато човек се обрича на смърт, престъпвайки Божия закон, Отец казва на грешника, гледайки към Своя Син: „Живей: аз намерих откуп“ (Уайт, Е. Патриарси и пророци. С. 154 – англ. изд.).

Авраам е бащата на юдейската нация. Той получава обещанието, че чрез него ще бъдат благословени всички народи. Това благословение идва чрез Месия, роден от неговото родословие.

Авраам е също и баща на онези, които приемат Бога с вяра (Евреи 11:8,17-19). Готовността му да пожертва сина си Исаак (Битие, 22 гл.), сина на обещанието, не е само доказателство за вяра, но и картина на спасителния план.

Когато Исус казва: „Баща ви Авраам ликуваше, че ще види Моя ден“, водачите на народа отговарят: „Петдесет години още нямаш, а и Авраам ли си видял?“ (Йоан 8:57).

Отговорът на Исус ги смайва: „Истина, истина ви казвам – преди да се е родил Авраам, Аз съм“ (Йоан 8:58).

Спасителят употребява думи, които ни напомнят за казаното от Бога на Мойсей до горящия храст. Това е твърдение, че Той е Бог, самосъществуващият. Няма съмнение, че водачите са разбрали изводите от Неговите думи, защото тогава „взеха да хвърлят камъни по Него“ (Йоан 8:59).

Прочетете Римляни 4:1-5. Как използва тук Павел историята за Авраам, за да разкрие великата истина за спасението единствено чрез вяра, без делата на закона? Как тези стихове ни помагат да разберем идеята за Авраам като баща на онези, които живеят чрез вяра?

Понеделник					11 ноември

Свидетелството на Мария

Шест дни преди Пасхата Исус идва на гости на Мария, Марта и брат им Лазар, когото е възкресил. Симон, който е бил излекуван от проказа, организира пиршество в чест на извършеното от Исус за него. Марта прислужва, а Лазар седи на масата с гостите (Йоан 12:1-8).

Какво е значението на действията на Мария тук? Как тази случка е свидетелство за това кой всъщност е Исус (Йоан 12:1-8)?

___________________________________________________________________

___________________________________________________________________

Маслото е много скъпо, струва колкото годишната заплата на обикновен работник. Мария сигурно е донесла този дар в израз на благодарността си към Спасителя затова, че е простил нейните грехове и е възкресил брат ѝ. Тя го е пазила за погребението на Исус. Но тогава чува, че скоро ще бъде помазан за Цар. Затова иска първа да Му отдаде почит.

Мария сигурно не е целяла нейният жест да бъде забелязан, но Йоан отбелязва: „къщата се изпълни с аромат от мирото“ (Йоан 12:3). Юда бързо реагира с упрек, като заявява, че това миро е трябвало да бъде продадено и приходите – раздадени на сиромасите. А Исус веднага успокоява Мария с думите: „Оставете я (…) Сиромасите винаги се намират между вас, но Аз не съм всякога между вас“ (Йоан 12:7,8).

Една тема често се повтаря в Евангелието. Исус знае какво има в човека (Йоан 2:24,25; 6:70,71; 13:11; 16:19). В тази случка на пиршеството на Симон Той знае какво има в Юда. Йоан не пропуска да изтъкне кой е Юда – себичен крадец (Йоан 12:6).

„Благоуханният дар, с който Мария мислеше да облее мъртвото тяло на Спасителя, тя изля върху живото. При погребението неговият аромат щеше да проникне само в гроба, сега той развесели сърцето на Исус с увереността в нейната вяра и любов. (…) И когато Той навлезе в мрака на голямото Си изпитание, понесе със Себе Си спомена за тази постъпка, гаранцията за любовта, която ще получава от Своите изкупени завинаги“ (Уайт, Е. Копнежът на вековете. С. 560 – англ. изд.).

Исус знае какво има в сърцето на Мария и в сърцето на Юда. Знае какво има и в твоето сърце. Какво трябва да ни говори тази истина за нуждата ни от Христос като наша правда, която да ни преобразява и да ни покрива?

Вторник							12 ноември

Несъзнателното свидетелство на Пилат

Многократно Йоан описва опитите на религиозните водачи да заловят Исус, да Го подложат на съд и да Го осъдят на смърт. Една тема в „Евангелието от Йоан“, повдигана често от Исус, е, че Неговото време или час още не са дошли, говорейки за времето на разпятието (Йоан 2:4; 7:6,8,30; 12:7,23,27; 13:1; 17:1).

Сега часът е дошъл. Исус е заловен в Гетсиманската градина, изправен пред Анна, после пред първосвещеника Каяфа, след това два пъти пред Пилат.

Йоан отбелязва много свидетели от всички класи да свидетелстват, че Исус е Христос. Сега призовава Пилат, управителя, който провежда съдебния процес на Исус. Това е важно свидетелство, защото Пилат е римлянин, управител и съдия. Болшинството от другите свидетели са юдеи и обикновени хора.

Как присъдата на Пилат е свързана с темата на „Евангелието от Йоан“ (Йоан 18:38; 19:4-22)?

___________________________________________________________________

___________________________________________________________________

Исус е доведен пред Пилат рано в петък сутринта (Йоан 18:28). Планът му е да отпрати затворника бързо към гибел. Но поведението на Христос привлича вниманието му. Управителят Го разпитва щателно и чува от устните Му: „Аз затова се родих и затова дойдох на света, да свидетелствам за истината. Всеки, който е от истината, слуша Моя глас“ (Йоан 18:37).

Въпреки че управителят накрая осъжда Исус на смърт, той три пъти Го обявява за невинен (Йоан 18:38; 19:4,6). А на кръста записва думите: „Исус Назарянинът, Юдейският Цар“ (Йоан 19:19), допълвайки своето свидетелство за това кой е Исус. Но въпреки че засвидетелства невинността Му, все пак Го осъжда на смърт.

Самата Истина стои пред Пилат и въпреки това – допускайки тълпата да го сплаши – Пилат все пак осъжда Исус на смърт! Какъв трагичен пример за човек, който не изпълнява това, което съвестта и сърцето му казват, че е редно!

Какво можем да научим от примера на Пилат за опасността да допускаме отношението на обществото, дори натискът, да ни попречат да извършим това, което вярваме, че е правилно?

Сряда								13 ноември

Свидетелството на Тома

Прочетете Йоан 20:19-31. Какво научаваме от историята на Тома за вярата и съмненията? Каква голяма грешка допуска той?

___________________________________________________________________

___________________________________________________________________

Христос се явява на учениците Си след възкресението, когато се са се залостили заедно в една стая от страх. Тома не е бил с тях. По-късно той чува разказите за възкресението от другите ученици, но се отчайва. Те не съответстват на представата му за царството. А и сигурно се е чудил защо Исус се е открил пред другите, когато самият той не е бил там.

Тома казва: „Ако не видя на ръцете Му раните от гвоздеите и не сложа пръста си в раните от гвоздеите, и не сложа ръката си в ребрата Му, няма да повярвам“ (Йоан 20:25).

Той диктува условията на своята вяра. Този подход към вярата присъства многократно в „Евангелието от Йоан“. Никодим отговаря на Исус: „Как може стар човек да се роди?“ (Йоан 3:4). Жената до кладенеца пита: „Господине, нямаш с какво да загребеш вода, а и кладенецът е дълбок; тогава откъде имаш живата вода?“ (Йоан 4:11). Множеството, което е нахранено с хлябовете и рибите, пита: „Ти какво знамение правиш“ (Йоан 6:30).

Именно на тази гледна точка „да видя и тогава ще повярвам“ се противопоставя „Евангелието от Йоан“. Когато Исус се среща с Тома след възкресението Си, Той го поканва да дойде, да види и да докосне възкръсналото Му тяло. Но след това казва: „Блажени онези, които, без да видят, са повярвали“ (Йоан 20:29).

„Бог никога не иска от нас да вярваме, без да ни даде достатъчно доказателства, на които да стъпи вярата ни. Неговото съществуване, характерът Му, истинността на Словото Му – всички те са утвърдени чрез свидетелства, които убеждават разума ни, и тези свидетелства са изобилни. Обаче Бог никога не премахва възможността за съмнения. Вярата ни трябва да почива върху доказателства, а не върху експерименти“ (Уайт, Е. Пътят към Христос. С. 105 – англ. изд.).

Божието Слово, Сътворението и нашите лични опитности ни дават невероятно количество доказателства за вярата ни в Исус.

Ако някой те попита: Защо вярваш в Исус? – какво би казал/а?

Четвъртък								14 ноември

Нашето свидетелство за Исус

След като представя много и различни свидетелства за Исус, Йоан цели да достигнем до едно всеобхватно заключение: „А Исус извърши пред учениците още много други знамения, които не са описани в тази книга. А това бе написано, за да повярвате, че Исус е Христос, Божият Син, и като вярвате, да имате живот в Неговото име“ (Йоан 20:30,31).

Представете си да сте били там, лично, в плът, и да сте видели Исус да върши много чудеса. Сигурно щяхте да повярвате, нали? Иска ни се да мислим така, но в известно отношение имаме дори повече причини да вярваме в Исус, отколкото хората, които са видели на живо чудесата Му.

Защо?

Кои са някои от нещата, които притежаваме ние днес, а хората, живели по времето на Исус, не са имали? И как тези неща трябва да ни помагат да вярваме? Вж. например Матей 24:2; 24:14; 24:6-8.

___________________________________________________________________

___________________________________________________________________

Това е така, защото имаме не само убедителните разкази в „Евангелието от Йоан“, но и огромното предимство да видим изпълнени много от пророчествата на Исус и на библейските автори, като например разрушаването на храма (Матей 24:2), разпространяването на благовестието по целия свят (Матей 24:14), голямото отстъпление от вярата (2 Солунци 2:3) и факта, че светът продължава да бъде грешно и лошо място (Матей 24:6-8). През целия живот на Исус последователите Му си остават една малка и преследвана група мъже и жени, които по всички човешки стандарти е трябвало да изчезнат от историята преди много време. Как са можели да знаят, че всички тези неща ще се сбъднат, както знаем ние? А те са се сбъднали. Всъщност и нашата вяра е изпълнение на пророчеството на Исус, че евангелието ще се разпространи по целия свят.

Днес, около две хиляди години по-късно, ние, като последователи на Исус, също имаме привилегията да свидетелстваме за Него и за това, което е направил за нас. Не чрез разсъжденията на Натанаил, Никодим, самарянката или ученията на фарисеите ще познаем лично Исус като Месия. Това ще стане, като четем Писанието под влиянието на убеждаващата сила на Светия Дух: така ще приемем Исус като Спасителя на света.

И тогава всеки един от нас ще може да разкаже своята история за връзката си с Бога. Нашата история може да не е толкова драматична, като да видим възкресен човек или слепороден да бъде излекуван, но това няма значение. Най-важното е да опознаем Исус лично и по свой начин да свидетелстваме за Него, както хората в „Евангелието от Йоан“.

Петък								15 ноември

Разширено изучаване

Прочетете статиите „Изпит на вярата“ от кн. „Патриарси и пророци“; „В съдилището на Пилат“ от „Копнежът на вековете“ на Елън Уайт.

„Тома „се хвърли в нозете на Исус с вик: „Господ мой и Бог мой!“

Исус прие неговото признание, но нежно укори неверието му: „Понеже Ме видя, Тома, ти повярва; блажени онези, които, без да видят, са повярвали“. Вярата на Тома щеше да бъде много по-приятна за Христос, ако той беше повярвал само по свидетелството на своите братя. Ако светът следва примера на Тома, никой не би повярвал така, че да се спаси, защото всички, които приемат Христос днес, го правят чрез свидетелството на други.

В днешно време много хора се поддават на съмнение и се извиняват, като казват, че ако биха имали доказателствата, които Тома е получил от братята си, биха повярвали. Но те не осъзнават, че имат не само тези доказателства, а и много повече. Немалко хора, чакащи като Тома да бъде премахната всяка причина за съмнение, никога не ще дочакат осъществяването на желанието си. Те постепенно ще стават все по-упорити в своето неверие. Свикнали да виждат мрачната страна на нещата, да роптаят и да се оплакват, те не знаят какво вършат. Сеят семена на съмнение и ще пожънат жетва на съмнение. Във времето, когато тяхната вяра и доверие ще са им най-необходими, мнозина ще се окажат безсилни да се надяват и да вярват“ (Уайт, Е. Копнежът на вековете. С. 807, 808 – англ. изд.).

**Въпроси за разискване**:

1.	Каква е съществената разлика между вярата на Авраам и тази на Тома? Какво можем да научим от техните истории?

2.	Нека в групата хората, които желаят, да дадат своето свидетелство за Исус, както видяхме да се прави в „Евангелието от Йоан“. Макар че разказите са различни, какво споделят хората и как всички те свидетелстват за един и същ Господ?

3.	Пилат задава един философски въпрос: „Що е истина?“. Дайте своя отговор на този въпрос с оглед на всичко, което изучавахме в „Йоан“.

4.	Прегледайте пророчествата от Даниил, 2 и 7 глава. Макар че хората по времето на Исус са разполагали с тези две глави от книгата, какво голямо предимство притежаваме ние днес, което те в миналото не са имали: да видим изпълненията на тези пророчества и така да имаме още повече основания за вяра?

Тази събота, 16.11.2024 г., ще се молим за църкви „София-Екзарх Йосиф“ и „София-Запад“.

От търговец на значки до лагерник

От Андрю Макчесни

Цялото семейство на Джейкъб Пиърс обичало да търгува със значки и отишли да намерят нови значки на Международната скаутска среща в Съединените щати.

Тогава майката видяла един мъж със значка с Аляска. Тъй като знаела, че Джейкъб обича природата там, тя се опитала да убеди мъжа за размяна.

– Не мога да я разменям – казал той. – Това е единствена по рода си значка за пастори в Аляска.

Интересът на майката станал още по-голям. „Какво правите там в Аляска?“ – попитала тя.

Мъжът се представил като Тобин Додж, директор на „Лагери Аляска“, мисионска инициатива на местната Конференция на Църквата на адвентистите от седмия ден, която финансира лагери за деца от 8 до 17 години всяко лято.

– Синът ми може ли да работи там? – попитала майката.

– Да, приемаме за обучение помощник-ръководители на 16 г. и ръководители – на 18 – отговорил той.

Джейкъб подскочил от радост, че ще прекара лятото в Аляска. Присъединил се към персонала на лагера и ходил там три поредни години.

Лагерът не е място за отдих, разказва той. Една година прекарал много приятно време с местно момче в лагер „Поларис“, разположен на езерото Алекнагик в Югозападна Аляска. И двамата се интересували от природата и изкачили планината Джекнайф, която се извисява над лагера. Но момчето отказвало да се държи възпитано. Използвало вулгарен език и повече се интересувало от суеверия, отколкото от библейската истина. Обвинило едно момче, че заради него денят е дъждовен – защото било убило паяк: „Ако убиеш паяк, вали дъжд“.

Джейкъб се разочаровал все повече. Но в края на лагера момчето прегърнало Джейкъб и отишло при баща си. Когато гледал двамата, Джейкъб изведнъж започнал да разбира поведението на момчето. То всъщност се отглеждало самичко.

„Повечето от децата нямат никакво християнско възпитание – казва Джейкъб, на 20 години, в едно интервю в лагер „Поларис“. – Именно това ми отваря очите, че има невероятно поле за мисиониране“.

Казва, че духовните битки в лагер „Поларис“ са различни от другите летни лагери, финансирани от Конференцията на Аляска, защото се състоят почти изцяло от местни деца, които често се борят с травми, суеверия и наркотици.

„Но си струва да си там – казва той. – Това е призвание, което е по-силно от всичко, което съм виждал досега. Бог наистина има нужда от доброволци там. Това е мисионско поле“.

Благодарим ви за даренията от тринадесетата събота през 2015 година, които помогнаха за ремонта и разширяването на лагер „Поларис“, за да могат да го посещават повече деца. Част от даренията от тринадесетата събота през това тримесечие ще помогнат за разкриването на център за влияние в Адвентната църква „Бетел“, Аляска. Тя изпраща местни деца в лагер „Поларис“ всяка година.

Урок 8								16 – 22 ноември

Залез: 16:58 ч.

Изпълнение на старозаветните пророчества

Събота следобед

### За изучаване през седмицата
Йоан 5:17,20,36-40,46,47; Йоан 13:18; Йоан 17:12; Йеремия 2:13; Захария 9:9; Йоан 8:12-30.

> <p>Стих за запаметяване</p>
> „Но Аз имам свидетелство, по-голямо от Йоановото; защото делата, които Отец Ми е дал да извърша, самите дела, които върша, свидетелстват за Мене, че Отец Ме е пратил“ (Йоан 5:36).

В „Евангелието от Йоан“ виждаме на много места онези неща, които е казал и направил Исус, за да разкрие, че наистина в Израил е дошъл Месия, (hammashiach), Христос. И е дошъл като един от тях, юдеин, роден във Витлеем, точно както е било предсказано в Писанието.

Обаче, както пише Йоан, „Той беше в света; и светът чрез Него стана; но светът не Го позна“ (Йоан 1:10).

Той беше в света, светът беше създаден чрез Него, а въпреки това светът не Го позна? Това е смайващо твърдение. И както виждаме в „Йоан“ и в другите евангелия, много хора не Го познават, въпреки че би трябвало да Го познават, особено заради всичко, което е извършил и казал. А още повече заради старозаветните текстове, сочещи към Него.

Тази седмица ще разгледаме още подходи, чрез които Йоан разкрива, че Исус е Месия, а също ще видим някои хора, които продължават да Го отхвърлят – въпреки всички убедителни аргументи, потвърждаващи, че Той е Христос.

Какво можем да научим от техните грешки?

Неделя							17 ноември

Знамения, дела и чудеса

Освен конкретните чудеса, които използва Йоан, за да изтъкне, че Исус е Месия, той също записва по-всеобхватните разисквания за знаменията, делата и чудесата, извършени от Христос.

Сами по себе си знаменията и чудесата не са доказателство за месианство, защото много пророци, понякога фалшиви, също са извършвали чудеса. Йоан не ги е записал само за да посочват някакъв извършител на чудодейни дела. Знаменията, които разказва, са уникални по това, че сочат към Исус като Месия и показват, че Той наистина идва от самия Бог-Отец.

Прочетете Йоан 5:17,20,36-38. Как тези стихове описват връзката между Исус и Бог-Отец, особено по отношение на знаменията?

___________________________________________________________________

___________________________________________________________________

Исус използва знаменията, за да покаже, че работи в тясна връзка с Отец. Двамата са едно. Делата показват, че „Отец е в Мен и Аз в Отца“ (Йоан 10:38; 14:10,11).

Целта на идването на Исус е да извърши делата на Този, Който Го е изпратил, за да може тези дела да бъдат изявени пред света. Следователно Христос идва да свърши делото, което Отец Го е изпратил да изпълни, и извършените дела наистина ясно показват, че Той е от Отец.

Обаче, както вече видяхме, въпреки могъщите знамения и свидетелствата на много хора народът все пак избира да не повярва.

Религиозните водачи питат Исус: „Докога ще ни държиш в неведение? Ако Ти си Христос, кажи ни ясно. Исус им отговори: Казах ви и не вярвате. Делата, които върша в името на Своя Отец, те свидетелстват за Мене“ (Йоан 10:24,25).

Ако Исус направо и открито беше казал, че е Месия, религиозните водачи – търсейки нещо, за което да се хванат срещу Него – щяха да Го нападнат. След като добре го знае, Исус посочва делата, които е извършил. Ако беше казал, че е Христос, лесно щяха да се опитат да го опровергаят. Но как можеха да отрекат знаменията, делата и чудесата? Те са убедителни свидетелства за това кой е Той и откъде е дошъл.

Как бихме могли да се предпазим от закоравяването на сърцата, което наблюдаваме у тези религиозни водачи? По какви начини е възможно да воюваме срещу това, което Бог иска да извърши в живота ни?

Понеделник							18 ноември

Авторитетната роля на Писанието

Освен конкретните знамения и свидетелства, които използва Йоан, за да насочва към Исус като Месия, апостолът явно се позовава на авторитета на Стария Завет и пророчествата му, които предсказват делото на Христос. Старият Завет заема централно място не само в „Евангелието от Йоан“, но и за целия Нов Завет. Потвърждението за това кой е Исус, откъде идва, какво е направил и какво ще стори – е основано на Писанието, в този случай на Стария Завет.

Прочетете следните стихове: Йоан 5:39,40,46,47. Какво ни учат те за отношението на Исус към авторитета на Писанието?

___________________________________________________________________

___________________________________________________________________

Във всички евангелия често се повтаря становището на Исус за авторитета на Писанието като основно свидетелство за Него. Например той използва събития от Стария Завет, за да насочи към Себе Си и към делата Си. Следва един случай, където взема едно събитие от Числа 21:5-9: „И както Моисей издигна змията в пустинята, така трябва да бъде издигнат Човешкият Син“ (Йоан 3:14). Тук Исус не само споменава историята, но и я използва, за да насочи към самия Себе Си: по същество ни дава авторитетното тълкувание на смисъла, закодиран в историята.

И не само Исус, но и други използват Стария Завет, за да насочват към Исус. Например съвсем в началото на „Евангелието от Йоан“ четем думите на Филип: „Намерихме Онзи, за Когото писа Мойсей в закона и за Когото писаха пророците“ (Йоан 1:45).

Прочетете следните стихове: Йоан 13:18; 17:12; 19:24,28,36. Какво учат те за авторитета на Писанието, както са го разбирали Исус и Йоан? Какво следва да ни говори това за решаващата роля, която трябва да има Писанието и за нашата вяра?

___________________________________________________________________

___________________________________________________________________

Кои сили днес работят, подмолно или открито, за да подкопават вярата ни в авторитета на Библията? Споделете отговора си с групата в събота.

Вторник								19 ноември

Старозаветни пророчества за Исус – част първа

В спора с религиозните водачи за това кой е Той, Исус потвърждава авторитета на Писанието. На пръв поглед изглежда излишно да го прави, защото религиозните водачи вярват в Стария Завет. Въпреки това дори пред тях Той подчертава авторитета на Писанието и го прави, за да им покаже кой е – независимо колко закоравели са сърцата им и колко упорито се опитват да се съпротивляват на това убеждение.

Междувременно Йоан записва много директни цитати от Стария Завет и позовавания на него, които посочват, че Исус е изпълнението на старозаветните обещания за Месия.

Как са свързани следните новозаветни и старозаветни пасажи? Или как Новият Завет използва тези текстове, за да свидетелства за Исус?

Йоан 1:23; Исая 40:3_______________________________________

___________________________________________________________

Йоан 2:16,17; Псалми 69:9____________________________________

__________________________________________________________

Йоан 7:38; Йеремия 2:13______________________________________

__________________________________________________________

Йоан 19:36; Числа 9:12____________________________________

_________________________________________________________

Не само Йоан, но и Петър, Павел, Матей, Марк, Лука и всички новозаветни автори под вдъхновението на Светия Дух многократно изтъкват, че смъртта, животът, възкресението и възнесението до Божия престол на Исус от Назарет са изпълнение на старозаветните пророчества.

И въпреки че Исус постоянно насочва учениците към текстовете, които предсказват служенето Му – кога най-накрая те разбират, че Писанието сочи към Него? Едва след като Христос умира, възкресен е и им се явява – чак тогава те най-накрая разбират това. „И така, когато бе възкресен от мъртвите, учениците Му си спомниха, че беше казал това; и повярваха на Писанието и думите, които Исус беше говорил“ (Йоан 2:22; 20:9).

Сряда								20 ноември

Старозаветни пророчества за Исус – част втора

Исус казва на религиозните водачи: „Вие изследвате Писанията, понеже мислите, че в тях имате вечен живот и те са, които свидетелстват за Мен“ (Йоан 5:39). Какво невероятно свидетелство изрича за Себе Си!

Има различни анализи, но някои изследователи твърдят, че Исус от Назарет е изпълнил стотици старозаветни пророчества. Какъвто и да е техният брой, вероятността един човек да изпълни дори няколко от тях, е главозамайващо нищожна. Понякога се използва следната илюстрация: представете си, че напълвате с монети площ с размера на Тексас, с височина 60 см. и оцветявате една монета в розово, а след това я хвърляте сред останалите. После давате на човек с вързани очи една възможност да я извади. Каква е вероятността той или тя да вземе розовата монета с един опит?

Няма никакво съмнение – раждането, животът и смъртта на Христос са предсказани в Стария Завет: изумително доказателство за това, че Той е очакваният Месия. Йоан посочва тези старозаветни текстове многократно, за да потвърди кой е Исус, а също и за покаже защо трябва да вярваме в Него и да приемем Неговото спасение.

Какво разкрива всеки от следващите пасажи от „Евангелието от Йоан“ за изпълнението на месианските пророчества в Исус?

Йоан 12:13; Псалми 118:26_____________________________________

___________________________________________________________

Йоан 12:14,15; Захария 9:9__________________________________

___________________________________________________________

Йоан 13:18; Псалми 41:9_______________________________________

___________________________________________________________

Йоан 19:37; Захария 12:10; 13:6________________________

___________________________________________________________

Доколко здраво сте утвърдени в това, в което вярвате? Ако някой оспореше основанията за вярата ви в Исус като Месия, какви отговори щяхте да му дадете и къде щяхте да потърсите доказателства, за да защитите това вярване?

Четвъртък								21 ноември

Тези, които са долу

Изучавайки „Евангелието от Йоан“ досега, видяхме как Йоан показва, че Исус наистина е обещаният Месия, великата надежда, за която копнее юдейският народ.

И въпреки това много от религиозните водачи, духовните наставници на народа, са Му най-върлите врагове.

Защо?

Прочетете Йоан 8:12-30. Какви са отношенията между Исус и тези религиозни водачи тук? Кои стихове ви помагат най-добре да разберете защо много от тях Го отхвърлят?

___________________________________________________________________

___________________________________________________________________

Исус казва, че те не познават нито Него, нито Отец (Йоан 8:19). Би трябвало да познават и двамата, но тези мъже заблуждават сами себе си. Толкова са оковани в собствените си традиции и философии, че дори когато Исус застава точно пред очите им, върши и казва удивителни неща – всички могъщи откровения за Отец – те все пак Го отхвърлят.

Второ, Исус им казва: „Вие сте от тези, които са долу“ (Йоан 8:23). Иначе казано, колкото и да са религиозни, те не са духовни, набожни мъже. Имат „вид на благочестие“ (2 Тимотей 3:5), но това е всичко. Имат външна набожност, но отвътре не вярват.

Това не е нещо ново: „Понеже този народ се приближава към Мене с устата си, и с езика си Ме почита, а сърцето му отстои далеч от Мене, и благоговението им пред Мене е да изучват човешки заповеди“ (Исая 29:13). Същата тази идея е повторена векове по-късно, когато Христос казва: „Напразно Ме почитат, като преподават за поучение човешки заповеди“ (Марк 7:7). Техните човешки поучения, техните човешки заповеди са „от този свят“ (Йоан 8:23), а, както тогава казва Исус, „Аз не съм от този свят“ (Йоан 8:23). Много е лошо, че тези хора заблуждават сами себе си. Но става трагично, понеже заблуждават и други хора. Обаче е интересно, че според Йоан тук се случва една размяна, описана със следните думи: „Мнозина повярваха в Него“ (Йоан 8:30).

Следователно, въпреки че водачите са лоши, много обикновени юдеи надскачат тяхното мислене и сами се убеждават кой е Исус.

Какви поуки намирате в този разговор на Исус с религиозните водачи? Как можем и ние да бъдем от онези, „които са горе“, а не от тези, „които са долу“ – как да разберем разликата?

Петък									22 ноември

Разширено изучаване

Прочетете главата „Да не се смущава сърцето ви!“ от книгата на Елън Уайт „Копнежът на вековете“.

„Истината беше поверена на юдейския народ като златно съкровище. Юдейската държавна система, носеща печата на Небето, беше установена от самия Христос. Великите истини за Изкуплението бяха скрити в образи и символи. Обаче когато Христос дойде, юдеите не разпознаха Този, към Когото сочеха всички тези символи. Имаха Божието Слово в ръцете си, но традициите, предавани от поколение на поколение, и човешките тълкувания на Писанието скриха от тях истината, каквато е в Исус. Изгуби се духовното значение на Свещените Писания. Пред тях беше разкрита съкровищницата на цялото познание, но те не го разбраха.

Бог не крие истината Си от хората. Те я замъгляват поради собствения си начин на действие. Христос даде на юдейския народ премного доказателства, че е Месия, но Неговите поучения изискваха драстична промяна в техния живот. Те осъзнаха, че ако приемат Христос, трябва да се откажат от любимите си максими и традиции, от своите егоистични, безбожни обичаи. Трябваше да направят жертви, за да приемат непроменимата, вечна истина. Затова не искаха да приемат и най-убедителните доказателства, които можеше да даде Бог, та да повярват в Исус. Казваха, че вярват в старозаветните Писания, обаче отказваха да приемат свидетелството, съдържащо се в тях за живота и характера на Христос. Страхуваха се да не би да бъдат убедени, та да повярват в Него и да трябва да се откажат от предразсъдъците и убежденията си. Сред тях беше съкровището на евангелието, Пътят, Истината и Животът, но те отхвърлиха най-великия дар, който можеше да им дари Небето“ (Уайт, Е. Притчи Христови. С. 105 – англ. изд.).

**Въпроси за разискване**:

1.	Как пророчествата, изпълнени в живота на Исус, изграждат нашата вяра?

2.	Кои три или четири основни неща пречат на религиозните водачи да повярват в Исус? Как се проявяват и днес тези същите принципи?

3.	Направете си списък с неща, на които възлагате доверието си. Какви стъпки могат да укрепят вярата ви?

4.	Какво ни говори отговорът ви на последния въпрос от частта за понеделник за авторитета на Писанието и защо трябва да отхвърляме всичко, което хвърля сянка на съмнение върху окончателния и върховния авторитет на Библията?

Тази събота, 23.11.2024 г., ще се молим за църкви „София-Красно село“ и „София-Солунска“.

Бог подрежда събитията в Тбилиси съвършено

От Андрю Макчесни

Зураб се смятал за християнин, но връзката му с Бога се състояла единствено в това да пали свещи в една катедрала в бившата съветска република Грузия. Имал вкъщи Библия, но я вземал само да избърше прахта от нея.

По едно време съвестта започнала да го гризе и си мислел: „Ако съм християнин, защо не чета Библията?“. Изпълнило го желание да я прочете.

Взел Библията и я прочел от началото до края. Научил за пръв път за седмия ден, събота. Това го изненадало и потърсил повече информация в интернет. Гледал около сто проповеди в Youtube и бил привлечен от един проповедник, който ясно обяснявал Словото. Проповедникът се представял като адвентист от седмия ден и казал, че църквата се състои от милиони членове, които спазват седмия ден, събота.

Зураб никога не бил чувал за адвентисти и идеята да стане такъв, не му била приятна. Много грузинци смятат, че адвентистите са секта. Той потърсил в интернет друга църква, която имала богослужение на седмия ден и практикувала другите библейски истини, които бил научил, но напразно.

Затова една събота сутрин се появил в една адвентна църква в столицата на Грузия Тбилиси. Застанал отвън, защото едновременно искал и не искал да влезе вътре. Тогава вратата се отворила рязко и някой го поканил да влезе.

Посрещнали го много топло.

– За пръв път ли посещавате адвентна църква? – попитал го някой.

– Да, за пръв път – казал той.

– Чудесно! – казал някой друг. – Елате също и на евангелизацията ни.

Оказало се, че църквата планирала да проведе евангелизация точно от същата вечер. Зураб присъствал на богослужението сутринта и на евангелизацията вечерта. След това всяка вечер ходел на събранията през следващите две седмици. Тогава бил кръстен.

Днес, една година по-късно, 36-годишният Зураб има нова връзка с Бога. Чете Библията си всеки ден и я споделя със съпругата и двете си момчета, които също ходят на църква заедно с него в събота. Зураб е удивен как всичко се е случило точно навреме – желанието му да чете Библията, откриването на съботата и онлайн проповедника, пристигането му в Адвентната църква точно в деня, когато се провеждала първата вечер от евангелизацията.

Той не стигнал до църквата заради някаква мисионска инициатива. Но мисионският дух на църковните членове го накарал да се почувства добре дошъл и като у дома си.

„Всичко беше съчетано толкова добре“ – казва той.

Част от даренията от тринадесетата събота тази година отиват за здравен център в Грузия. Моля ви, издигайте молитвите си към Бога да привлича хората към центъра, както е довел Зураб до църквата, за да научат повече за Него. Гледайте кратко видео за Зураб тук: https://bit.ly/Zurab-Georgia.

Урок 9								23 – 29 ноември

Залез: 16:54 ч.

Източникът на живота

Събота следобед

### За изучаване през седмицата
Йоан 1:4; 10:10; Йоан 1:12,13; Йоан 6:61-68; Числа 13:23-33; Матей 4:1-4.

> <p>Стих за запаметяване</p>
> „Аз съм пътят и истината, и животът; никой не идва при Отца освен чрез Мен“ (Йоан 14:6).

В „Евангелието от Йоан“, когато питат Исус кой е, Той отговаря с фраза, показваща Неговото Божествено естество. „АЗ СЪМ“ е несъмнено препратка към самия Господ, Който се е явил на Мойсей в горящия храст. „Аз съм Онзи, Който съм“ – е казал Той на Мойсей (Изход 3:14). Този същият Бог, „АЗ СЪМ“, после „стана плът и живя между нас; и видяхме славата Му, слава като на Единородния от Отца, [пълен] с благодат и истина“ (Йоан 1:14).

Темата „АЗ СЪМ“ минава като златна нишка през цялото „Евангелие от Йоан“. Стихът за запаметяване отразява тази тема: „Аз съм пътят и истината, и животът“ (Йоан 14:6). „АЗ СЪМ“ е Светлината на света, Хлябът на живота, Вратата за овцете, Добрият Пастир и Истинската Лоза.

Тази седмица продължаваме с откровението на Бога, дадено в „Йоан“. Освен това още по-подробно ще разгледаме обратната страна на монетата: някои отхвърлят твърдението, че Исус е Месия, въпреки убедителните доказателства. Ще проучим тази позиция по две причини: за да избегнем тяхната грешка, но също и за да помислим как да достигнем онези, които рискуват да тръгнат по погрешен път.

Неделя								24 ноември

В Него беше животът

В Йоан 1:1 апостолът ясно заявява, че Исус е Бог, божественият Син. Затова в Йоан 1:4: „В Него беше животът и животът беше светлина на човеците“, терминът живот тук трябва да се отнася до божествения живот, непроизлизащо от друг вечно самосъществуване. Тъй като има живот в Себе Си, Той може да го даде и отново да го вземе (Йоан 10:17). И тъй като има живот в Себе Си, може да дава живот на когото Си поиска (Йоан 5:21; 14:19).

Този термин живот (zoē) се споменава 36 пъти в „Евангелието от Йоан“, около 25 процента от употребите му в Новия Завет. В Йоан 1:4,5 думата, освен че се отнася за живота на нашата планета, е свързана и със спасението. В останалата част от „Йоан“ тази идея за живота (zoē) най-често се изразява като вечен живот, обещанието за спасение (Йоан 3:15,16,36; 4:14,36; 6:27,40,47,54,68; 10:27,28). Следователно Този, Който е дал живот при Сътворението, е същият, Който носи спасение, вечен живот, на един изгубен свят.

Защо Исус е дошъл на нашата земя? Йоан 1:29; 3:16; 6:40; 10:10; 12:27

___________________________________________________________________

___________________________________________________________________

„И както Моисей издигна змията в пустинята, така трябва да бъде издигнат Човешкият Син и всеки, който вярва в Него, да не погине, но да има вечен живот“ (Йоан 3:14,15).

Както медната змия е заела мястото на израилтяните, които са били ухапани от змиите, така и Исус заема мястото на нас, които сме поразени от греха. Той поема нашето наказание, за да имаме вечния живот, който е Негов.

Христос желае да имаме живот и да го имаме изобилно (Йоан 10:10). Затова на „онези, които Го приеха, даде право да станат Божии чеда, т.е. на тези, които вярват в Неговото име; които се родиха не от кръв, нито от плътско пожелание, нито от мъжко пожелание, но от Бога“ (Йоан 1:12,13).

Христос идва да ни разкрие Отец. Защото „никой никога не е видял Бога; Единородният Син, Който е в лоното на Отца, Той Го изяви“ (Йоан 1:18). Когато видим характера на Исус, все едно виждаме характера на Отец.

Какво можем да научим от живота на Исус за характера на Отец? Защо това откровение е толкова добра новина?

Понеделник							25 ноември

Думи на вечен живот

Прочетете Йоан 6:61-68. Когато Исус пита учениците дали ще Го изоставят, какъв е смисълът в отговора на Петър?

___________________________________________________________________

___________________________________________________________________

Думите на Петър за „вечен живот“ се вписват в една тема, преминаваща през цялото „Евангелие от Йоан“. В глава 6 намираме концентрирани на едно място фрази за вечния живот, свързани с нахранването на 5000 души (Йоан 6:27,40,47,54,68). Исус казва, че е Хлябът на живота (Йоан 6:35), което означава, че Неговият живот, смърт и възкресение са източникът на вечното спасение.

Фразата вечен живот или нейна равнозначност се споменават поне 17 пъти в „Евангелието от Йоан“. Този термин не означава да съществуваш като дух или да станеш част от някакво вечно същество, или някаква друга безплътна форма на живот. По-скоро се отнася за онази животодаваща сила, която внася спасение и смисъл в нашия живот тук и живот без край, когато се завърне нашият Господ. Както Исус става плът, така и възкресението, за което Той говори, се случва във времето и пространството и във физическо тяло. То е възкресение от мъртвите, възраждане на живота от Едем.

Как получаваме вечен живот? Йоан 3:15,16; 5:24; 6:40,47; 8:31; 12:46; 20:31

___________________________________________________________________

___________________________________________________________________

Единствено чрез вяра приемаме, че Исус Христос е дошъл да живее и да умре заради нас. Вярата идва при нас като дар, но трябва съзнателно да решим да отдадем себе си на Него, да са покаяме и да изискаме кръвта Му за прошка и очистване от греха.

Когато Исус пита Петър дали и той ще Го напусне, отговорът на ученика: „Господи, при кого да отидем? Ти имаш думи на вечен живот“ (Йоан 6:68), обобщава същността на спасението и как го получаваме. То не идва от философията, историята, науката – човешки дисциплини. Дължи се на Исус, Който – притежавайки у Себе Си вечен живот – го предлага безплатно на всички приемащи Го в отговор на влиянието на Светия Дух.

Как обещанието за вечен живот влияе върху това как възприемаме краткия си живот тук? Как следва обещанието да влияе върху това възприятие?

Вторник							26 ноември

Вярването и новорождението

Прочетете Йоан 1:12,13. Кои стъпки са описани тук, за да стане човек християнин?

___________________________________________________________________

___________________________________________________________________

Йоан пише евангелието си, за да повярваме в Исус и чрез тази вяра да имаме вечен живот в Негово име (Йоан 20:31). В Йоан 1:12,13 този процес е описан в две стъпки. Първо, ние Го приемаме, т.е. повярваме в Него. Второ, Той ни дава авторитет или власт да станем Божи деца, което е описано в стих 13 като раждане от Бога. Следователно има човешки аспект и божествен аспект на процеса, чрез който ставам християнин. Трябва да ходим с вяра, да Го приемаме, да бъдем възприемчиви за светлината, но Исус е, Който обновява сърцето.

Всъщност и самата вяра е дар от Бога, който идва чрез слушане на Словото (Римляни 10:17). „За да имаме истинска, трайна вяра в Христос, трябва да Го опознаваме, както е представен в Словото“ (Уайт, Е. Основи на християнското образование. С. 433 – англ. изд.). „Духът, който въздейства върху човешкия ум и го просвещава, създава вяра в Бога“ (Коментари на Елън Уайт, Адвентен библейски коментар. Т. 7, с. 940 – англ. изд.).

Хората, които приемат Сина като Месия, получават вечен живот. Йоан още подчертава важността да вярваме в Словото, което изговаря Исус (Йоан 5:24,38,47). Ролята на Светия Дух е да предизвика убеждение в нас (Йоан 16:7,8; Римляни 8:16).

Прочетете Римляни 8:16. Какъв принцип за спасението в Исус намираме тук?

___________________________________________________________________

___________________________________________________________________

Вярата, библейската вяра, породена от действието на Светия Дух в сърцата ни, е основата на нашето вярване в Бога. „Вярата е (…) великото благословение – окото, което вижда, ухото, което чува“ (Уайт, Е. В небесни места. С. 104 – англ. изд.). Хуманистичният подход към вярата твърди, че трябва да намерим основа, критерий за вярата, а след това да повярваме. За разлика от него библейският подход заявява, че вярата е основата, дар от Бога (Ефесяни 2:8; 1 Коринтяни 1:17-24; 1 Коринтяни 2:1-6). Първо е основата от вяра, а след това растем в разбиране и благодат.

Ако някои ви попита на какво се основава вярата ви, как ще отговорите?

Сряда								27 ноември

Отхвърляне на Източника на живота

Някои от най-тъжните разкази в цялото Писание се намират в „Евангелието от Йоан“. „И светлината свети в тъмнината; а тъмнината не я обхвана. (…) [Светлината] беше в света; и светът чрез Него стана; но светът не Го позна. (…) При Своите Си дойде, но Своите Му не Го приеха“ (Йоан 1:5,10,11). „АЗ СЪМ“ е отхвърлен от мнозина от Своя собствен народ.

Нищо чудно, че по-късно апостол Павел предупреждава: „Не напускайте дръзновението си“ (Евреи 10:35). Както многократно виждаме, Христос е отхвърлен, защото хората не приемат Словото Му.

„Съвременният хуманистичен начин на мислене започва със съмнението. Хората оспорват всичко, за да определят кое е истина. Онова, което оцелее от огъня на кръстосания разпит, те приемат за непоклатимо познание, нещо, на което да положат вярата си. Някои прилагат същия подход към Библията, като оспорват всичко от научна, историческа, психологическа, философска, археологическа или геологична гледна точка, за да определят какво е истина в нея. Самият метод започва със съмнение и гради върху съмнението в истинността на Словото. Христос задава въпроса: „Когато дойде Човешкият Син, ще намери ли вяра на земята?“ (Лука 18:8) (E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96).

Прочетете Числа 13:23-33. В какво се състои разликата между двата доклада за Ханаан, донесени от съгледвачите?

___________________________________________________________________

___________________________________________________________________

Грехът на израилтяните, когато са в Кадис Варни, е съмнението в Божието Слово. Бог им е казал да отидат и да завладеят земята. Дванадесет съгледвачи са изпратени да огледат страната. Те се връщат с два доклада. Мнозинството носи отрицателен доклад. „В земята има гиганти, укрепени градове, оръжия, които никога не сме виждали, и добре обучени армии. А пък ние бяхме роби в египетската земя и нямаме военен опит.“ Десет съгледвачи гласуват с „не“ въз основа на непреодолимите от човешка гледна точка доказателства. Двама съгледвачи гласуват с „да“ въз основа на вярата си в непреодолимата сила на Божието Слово.

Как бихме могли да избегнем допускането на същата грешка? А как избягваме също и следната дързост: да извършим нещо глупаво, като вярваме, че вършим Божията воля и затова не е възможно да се провалим?

Четвъртък						28 ноември

Осъждане

„Който вярва в Него, не е осъден; който не вярва, е вече осъден, защото не е повярвал в името на Единородния Божий Син. (…) Понеже всеки, който върши зло, мрази Светлината и не отива към Светлината, да не би да се открият делата му; но който постъпва според истината, отива към Светлината“ (Йоан 3:18-21; 1:10).

	Защо биват осъдени хората? Йоан 3:18,36; 5:24,38; 8:24; 12:47

___________________________________________________________________

___________________________________________________________________

Отхвърлянето на Христос, Светлината на света, ни прави уязвими за съмнения и за изкушенията на дявола. Отвръщаме се от светлината и се обръщаме към тъмнината.

Ева е получила светлина за това какво отношение трябва да има към дървото в центъра на градината. Сатана я изкушава да се усъмни в тази светлина. Тя изпитва Божието Слово чрез разсъждението, че един Бог на любовта няма да погуби творенията, които е създал. Осланя се също и на сетивата си. Змията е яла от плода и сега има способността да говори. Ами сигурно е права. Ако ям от плода, може да стана като Бога! Заблудена по този начин, тя се отвръща от светлината. Съпругът ѝ избира същия път.

Прочетете Матей 4:1-4. Какви принципи използва Христос в пустинята на изкушението, за да се пребори със сатанинските измами?

___________________________________________________________________

___________________________________________________________________

Христос има на разположение същия хуманистичен инструмент на мисълта, използван от Адам и Ева, предпотопните хора и Израил при Кадис Варни. Можел е да се запита защо един Бог на любовта ще остави Сина Си в пустинята за 40 дни, и то без храна и закрила. Също е можел да реши да докаже, че е Божият Син – да превърна тези камъни в хляб! Но вместо това Той отговаря с Божието Слово. Действа на нивото на небесните неща, а не според земните мисловни модели. Колко лесно би могъл да намери основания за погрешно решение, както често правят толкова много хора, дори хора на вярата.

Петък								29 ноември

Разширено изучаване

Прочетете главите „Бог с нас“ и „Спор“ от книгата на Елън Уайт „Копнежът на вековете“.

„Когато се унижи да приеме човешко естество, Христос разкри характер, противоположен на сатанинския. Но слезе дори още по-ниско по пътеката на смирението. „Като се намери в човешки образ, смири Себе Си и стана послушен до смърт, даже смърт на кръст“ (Филипяни 2:8). Както първосвещеникът сваля своите великолепни одежди и служи с бялата ленена дреха на обикновения свещеник, така и Христос прие образ на слуга и принесе жертва, като самият Той бе и Свещеникът, и Жертвата. „Но Той беше наранен поради нашите престъпления, беше бит поради нашите беззакония; върху Него дойде наказанието, донасящо нашия мир“ (Исая 53:5).

Христос понесе това, което заслужаваме ние, за да може с нас да се постъпи така, както Той заслужава. Бе осъден за нашите грехове, в които няма никакъв дял, за да може ние да бъдем оправдани чрез Неговата правда, в която нямаме никакъв дял. Той понесе смъртта, която се полагаше на нас, за да можем ние да получим живота, който бе Негов. „С Неговите рани ние се изцелихме“ (Уайт, Е. Копнежът на вековете. С. 10, 11).

**Въпроси за разискване**:

1. Исус дава толкова много, за да спаси света. Кои според вас са най-добрите начини да помогнете и на други да осъзнаят тази удивителна истина и да дойдат при Него с вяра?

2. Кои са основните различия при вземането на решения според човешкото, земното разбиране за разлика от вземането на решения въз основа на божественото откровение?

3. Как се вписват логиката и разумът в разбирането на Божието Слово? Какви логически и разумни основания имаме, за да повярваме? Как изпълнението на пророчествата или изумителната красота и сложност на сътворения свят ни насочват логично и разумно към съществуването на Бога и към истината за плана на спасението?

4. Поговорете в групата си за своя отговор на въпроса в края на частта за вторник. На какво е основана вярата ви? Ако някой ви попита защо вярвате в Исус и в твърденията на евангелието, как бихте отговорили?

Тази събота, 30.11.2024 г., ще се молим за църкви „София-Солунска А“ с групата в Гара Елин Пелин и „София-Факултета“ с групите в кв. Ботунец и гр. Бухово.

„Моля, останете“

От Андрю Макчесни

В 8 часа вечерта една възрастна женена двойка почукала на вратата на пасторския дом до Църквата на адвентистите в Савунга, Аляска. Не било късно. Лятното слънце блестяло ярко в небето. Нямало да залезе чак до 2:30 сутринта. Сибирският народ юпики, които живеят на остров „Сейнт Лорънс“, разположен на 58 километра източно от Русия в Берингово море, нямало да си легнат още часове наред.

Юджийн и Мари, които били над 80-годишни, не изчакали някой да отвори вратата. Никой не чака вратата да се отвори в отдалечено село с население 835 души. Всеки чука и влиза. Двамата искали да говорят с гостенина в пасторския дом. Аз бях на посещение на острова, за да събера истории за Адвентната мисия.

Мари ми заговори направо. „Пастор ли сте?“ – попита ме тя.

Очите ѝ започнаха да излъчват силни чувства, когато кимнах.

„Моля, останете – каза тя меко. – Имаме нужда от човек, който да отваря църквата и да ни учи.“

Църквата била затваряна няколко пъти, откакто била построена заедно с пасторския дом през 1972 г. Различни пастори проповядвали и живеели там за известно време, но тогава адвентното присъствие почти изчезнало за две десетилетия. През 2010 г. църквата отворила врати отново, когато две пенсионирани медицински сестри от Северна Каролина, Бил и Елоиз Хокс, пристигнали като библейски работници от мисионската програма за местните жители на Аляска „Арктично мисионско приключение“ към Конференцията на Аляска. Бил починал през 2016 г., но Елоиз останала. Малко преди моето посещение Елоиз напуснала по здравословни причини.

Елоиз липсвала ужасно на Мари и тя разказа как канела хора в дома си да се хранят заедно и приготвяла пакети с храна. „Имаме нужда от нея“ – каза тя.

Никога не се запознах лично с Елоиз. Тя беше много ентусиазирана и полезна, когато си разменяхме имейли за пътуването ми. Уважавах я все повече заради любовта ѝ към хората, за която слушах.

Когато завършихме разговора си в 9 часа вечерта, Мари отново ме погледна.

„Моля Ви – каза тя. – Останете. Имаме нужда от някого, който да ни учи за Бога“.

В умоляващия ѝ поглед усетих състраданието, което сигурно е изпитвал Исус по време на земното Си служене. „А когато видя множествата, смили се над тях, защото бяха отрудени и пръснати като овце, които нямат пастир“ (Матей 9:36). Не исках да си тръгвам. Сърцето ме болеше за скъпоценните хора в Савунга и другите повече от 200 местни общности в Аляска. Само в 11 от тези общности имаше адвентно присъствие.

Когато Исус изпитва сърдечна болка, „каза на учениците Си: Жътвата е изобилна, а работниците – малко; затова се молете на Господаря на жътвата да изпрати работници на жътвата Си“ (Матей 9:37,38).

Молете се за Савунга. Молете се за Аляска. Благодарим ви за даренията от тринадесетата събота това тримесечие, които ще помогнат да се открие център за влияние, в който да се споделя Божията любов с местните хора в Бетел, Аляска.

Урок 10						30 ноември – 6 декември

Залез: 16:52 ч.

Пътят, Истината и Животът

Събота следобед

### За изучаване през седмицата
Йоан 13:1-20; Йоан 14:1-3; Даниил 7:27; Йоан 14:5-11; Йоан 1:14; Колосяни 1:16,17; Йоан 5:38-40.

> <p>Стих за запаметяване</p>
> „Никой никога не е видял Бога; Единородният Син, Който е в лоното на Отца, Той Го изяви“ (Йоан 1:18).

„Евангелието от Йоан“ е разделено на четири главни части: Пролог (Йоан 1:1-18), Книга на знаменията (Йоан 1:19-12:50), Книга на славата (Йоан 13:1-20:31) и Епилог (Йоан 21:1-25). Досега изучавахме предимно Пролога и Книгата на знаменията, които разкриват кой е Исус чрез Неговите чудеса (знамения), беседи и поучения. Сега урокът се прехвърля към третата част от „Йоан“, Книгата на славата.

Интересно е, че известните седем свидетелства „АЗ СЪМ“ изграждат мост между Книгата на знаменията и Книгата на славата. Това са „хлябът на живота“ (Йоан 6:35,41,48,51), „светлината на света“ (Йоан 8:12; 9:5), „вратата“ (Йоан 10:7,9), „добрият Пастир“ (Йоан 10:11,14), „възкресението и животът“ (Йоан 11:25), „пътят, истината и животът“ (Йоан 14:6) и „истинската лоза“ (Йоан 15:1,5).

Урокът за тази седмица ще започнем с целта на прощалната беседа и нейното въвеждане с важната сцена, когато Исус измива нозете на учениците. След това ще преминем към твърдението „АЗ СЪМ“ в 14 глава („Аз съм пътят, истината и животът“).

Неделя							1 декември

Пример ви дадох

Прощалната беседа (Йоан, 13-17 гл.) включва наставления за учениците на Христос, свързани с бъдещето. Литературната им форма е сходна със сбогуването на Мойсей от „Второзаконие“ или благословението на Яков, отправено към децата му (Битие, 47-49 гл.), или със съветите на Давид към Соломон (1 Летописи, 28-29 гл.). Исус утешава учениците Си, понеже ще ги напусне. Обещава заместник, който ще Го представлява (Светият Дух; Йоан, 14-16 гл.). Предсказва, че ще има скръб (Йоан, 15 и 16 гл.) и ги увещава да останат верни (Йоан, 15 гл.).

Прочетете Йоан 13:1-20. Какво се случва тук и защо тази история е толкова важна? Какви уроци се опитва да предаде Исус?

___________________________________________________________________

___________________________________________________________________

В онази част от света по времето, когато е живял Исус, хората са носели сандали или са ходели боси. Краката им са ставали прашни и мръсни. Според обичая слуга или роб е трябвало да измие нозете на хората, които са идвали на гости. Но вечерта, когато Исус се храни за последно с учениците си, преди да Го заловят, там не присъстват никакви слуги.

За изненада на всички самият Исус става от вечерята и измива нозете на всички. Йоан 13:4,5 описва последователно Неговите действия. Дадени са толкова подробности, за да се подчертае, че Учителят се е подложил на това немислимо унижение.

Като разказва за реакцията на Петър, Йоан 13:8-11 задълбочава изумлението и неразбирането на учениците. Как може Исус, Учителят, Месия да върши такава унизителна работа? Петър отказва да позволи Исус да му измие краката и веднага Христос му казва, че ако не участва, няма да има дял с Него. Тогава Петър иска повече, изразявайки желанието си да бъде свързан с Исус през цялото време.

Значението на Исусовото действие е свързано с това кой е Той. В Йоан 13:13 Той заявява, че е Учител и Господ. Именно така Го наричат те и Той е съгласен с тези титли. Те са израз на авторитет и власт.

Обаче Исус поучава, че властта и авторитетът трябва да се използват за служене, а не за себевъзвеличаване. Адвентната църква приема вложения смисъл в примера на Исус, съблюдавайки това, което с основание е наречено обредът на смирението, като подготовка за Господната вечеря.

Какво ви учи обредът на смирението за следването на Исус и как смирено да служим на другите?

Понеделник							2 декември

Аз със сигурност ще дойда пак

Прочетете Йоан 14:1-3. В какъв контекст Исус казва тези думи?

___________________________________________________________________

___________________________________________________________________

В края на Йоан, 13 глава Исус казва, че ги напуска (Йоан 13:33). Това предизвиква въпроса на Петър къде отива (Йоан 13:36). Учениците не разбират, че Исус говори за смъртта, възкресението и възнесението Си. Петър заявява, че е готов да даде живота си за Него (Йоан 13:37). И тогава Исус предсказва неговото отричане (Йоан 13:38).

Именно в този контекст Исус казва на учениците Си да не се смущават (Йоан 14:1). Глаголът „смущавам се“ е преведен на гръцки като tarassō, което означава „разбунвам, безпокоя, нарушавам спокойствието, хвърлям в смут“. Не е изненадващо, че учениците са били хвърлени в смут от думите на Исус.

Но за да тушира страховете им, Христос говори за дома на Своя Отец, където има много стаи (не къщи, а стаи, както в странноприемница). Отива там да им приготви място. Думите му преминават отвъд бурята на Кръста и стигат до времето, когато ще се върне, за да изкупи Своя народ. Гледа към бъдещето, когато цялата трагедия с греха ще бъде приключена веднъж завинаги (Даниил 7:27).

Исус казва: „И като отида (…) пак ще дойда и ще ви взема при Себе Си, така че, където съм Аз, да бъдете и вие“ (Йоан 14:3). Очевидно това е обещание за Второто пришествие.

Каква е основата за увереността в това обещание? Много хора биха казали, че е изпълнение на библейските пророчества, и определено е така. Но в Йоан 14:3 основата е различна. В този стих Аз ще дойда е в сегашно време на гръцки (Аз идвам). Тази употреба на сегашно време в гръцкия език се нарича бъдещо сегашно време. За бъдещото събитие се говори с такава сигурност, че е описано сякаш вече се случва. Затова е подходящо да преведем тази фраза: „Аз със сигурност ще дойда пак“.

Основата на нашата надежда за завръщането на Господа не е просто изпълнението на библейските пророчества. То е също така, а и още по-сигурно, основано на нашето доверие в Човека, Който е дал обещанието. Той казва, че със сигурност ще се върне за Своя народ. Можем да положим доверието си в това обещание заради Личността, Която го е дала.

Какво ни учи Кръстът за сигурността на Христовото второ пришествие? Какво добро ни е донесла Исусовата смърт при първото Му идване, ако нямаше второ?

Вторник							3 декември

Аз съм Пътят, Истината и Животът

Прочетете Йоан 14:5,6. Какъв въпрос задава Тома за тръгването на Исус? Как отговаря Христос?

___________________________________________________________________

___________________________________________________________________

Въпросът на Тома изглежда съвсем логичен. Ако не знаете къде отива някой, как ще знаете по кой път да го последвате? Исус ги шокира, като показва, че самият Той е пътят. Пътят към какво? Пътят към Отец. В Пролога (Йоан 1:1-18) е подчертана тясната връзка между Словото (logos), Исус Христос и Отец.

Йоан 1:18 казва, че Единородният (по-добрият превод тук е неповторимият) Бог е Този, Който е изявил Отец. Изявявам в този текст е гръцкият глагол exēgeomai, който означава обяснявам, тълкувам, описвам. От него произлиза думата екзегетика (тълкувание). Тя означава показване на значението. Следователно Исус Христос е връзката с Отец, Този, Който обяснява или тълкува Отец в грешния свят. Затова Той е пътят или пътеката към Отец. Без Него разбирането ни е ограничено.

Прочетете Йоан 14:7-11. Как Исус преодолява неправилното разбиране на Филип?

___________________________________________________________________

___________________________________________________________________

Филип иска да види Отец, нещо, което грешен човек не може да направи и да остане жив (Изход 33:17-34:9; Йоан 1:18). Исус изобличава липсата на разбиране и изтъква, че ако сте видели Него, видели сте Отец (Йоан 14:9). Следователно е ясно, че Исус е пътят към Бога. Без Него пътеката е тъмна и несигурна. Той е светлината, която озарява пътя към Бога.

Исус свързва в едно три термина: път, истина и живот. Думата път се употребява само в Йоан 1:23 относно това, че Йоан Кръстител приготвя пътя за Исус, както и тук, в Йоан 14:6. Но истина и живот са главни теми в „Евангелието от Йоан“. Урокът ни за сряда и четвъртък ще подчертае идеята за истината – решаваща тема, особено в един свят, където се поставя под съмнение самата идея за „истина“.

Защо е утешително да знаем, че Исус е най-доброто откровение, което бихме имали тук за това какъв е Отец?

Сряда							4 декември

АЗ СЪМ истината

Прочетете Йоан 1:14,17; 8:32; 14:6; 15:26. Как Йоан свързва понятието за истина непосредствено с Исус?

___________________________________________________________________

___________________________________________________________________

На много места в „Евангелието от Йоан“ истината е свързана с Исус, с Неговия Отец и със Светия Дух. Истината е свързана с Исус, Словото (logos) и със светлината – в контраст с тъмнината (Йоан 1:1-14; 3:19-21). А лъжата е свързана с дявола и с греха (Йоан 8:44-46). Следователно истината в „Йоан“ не е просто въпрос на факти и цифри. Тя всъщност включва и такива неща, но е повече от тях: идеята за истината съдържа моралния аспект на вярност към Бога и Неговата воля.

„Има много хора, които викат към живия Бог и копнеят за присъствието Му. Философски теории или литературни есета, колкото и да са блестящи, не могат да удовлетворят сърцето. Човешките твърдения и измислици нямат никаква стойност. Оставете Божието Слово да говори на хората. Нека онези, които са чували само за традиции и човешки теории и максими, да слушат гласа на Този, Чието Слово може да облагороди душата за вечен живот“ (Уайт, Е. Притчи Христови. С. 40 – англ. изд.).

Помислете какво означава това, че Исус е Истината. Исус е Логосът, Словото, Което е с Бога от самото начало и Което е Творецът на всичко (Йоан 1:1-4). Едно с Отец от вечността, Исус има характеристиките на Отец и затова е също „АЗ СЪМ“. Неговото съществуване не е подчинено на никого или на нищо друго. Нищо от това, което съществува, включително знание, не пребивава отделно от Него. И всичко, което съществува, което е било сътворено, е създадено единствено от Исус и съществува само в Него. „Понеже чрез Него и за Него бе създадено всичко, което е на небесата и на земята, видимото и невидимото, било престоли или господства, било началства или власти, всичко чрез Него бе създадено; и Той е преди всичко и всичко чрез Него се сплотява“ (Колосяни 1:16,17).

Исус е не просто олицетворение на истината. Той е Истината. Истината не е понятие или идея. Тя е Личност!

Истината, Исус Христос, може да се оприличи на слънцето, което осветява света (Йоан 8:12). Нещо подобно казва К. С. Луис за християнството: „Вярвам в християнството, както вярвам, че слънцето е изгряло не само защото го виждам, но и защото чрез него виждам всичко останало“ („Теологията поезия ли е?“, Samizdat University Press, 2014, с. 15, първоначално представена през 1944 г.).

Само чрез Исус, Истината, можем да тълкуваме света около нас правилно.

Четвъртък							5 декември

Писанието и истината

В цялото Евангелие писаното Слово играе важна роля – да ни разказва за Този, Който е пътят, истината и животът. Във всички евангелия, както и в цялата Библия, Стария и Новия Завет, Словото играе важна роля за откриване на истината. Това важи е особено когато ни учи кой е Исус и какво е дошъл да направи.

Прочетете Йоан 5:38-40. Какво казва тук Исус за Писанието?

___________________________________________________________________

___________________________________________________________________

Исус и учениците Му многократно посочват Писанието, за да докажат, че Той е Месия. Христос казва: „Ако вярвахте на Мойсей, щяхте да повярвате и на Мене; понеже той за Мене писа. Но ако не вярвате на неговите Писания, как ще повярвате на Моите думи?“ (Йоан 5:46,47).

Прочетете Лука 24:27. Защо е важно, че Исус първо посочва Писанието, за да разкрие значението на служенето Си?

___________________________________________________________________

___________________________________________________________________

На друго място, докато цитира от книгата „Изход“, Христос казва: „Не сте ли чели онова, което Бог ви говори“ (Матей 22:31). Захария заявява за Божиите обещания, че „[Той] е говорил чрез устата на святите Си пророци от вековете“ (Лука 1:70). В проповедта си на Петдесятница Петър казва: „Трябваше да се изпълни писаното, което Светият Дух предсказа чрез устата на Давид“ (Деяния 1:16).

Библията не е справочник с научни факти. Тя не обяснява как се разбива атомът или как се извършва операция на мозъка. Но прави нещо много по-важно. Осигурява контекста, в който нашата вселена придобива смисъл. Тя е ключът, който отваря вратата; светлината, която прави възможно да виждаме. Без нея нямаше да знаем за съществуването на Бога, за Неговата роля във вселената, за нашия произход, смисъла на живота и бъдещето.

Кои истини, разкрити в Библията, не могат никога да бъдат открити от науката дори теоретично?

Петък							6 декември

Разширено изучаване

Прочетете главата „Светлината на живота“ от книгата на Елън Уайт „Копнежът на вековете“; главата „Авторитетът на Библията и сигурността на Второто пришествие“ (Зинке, Едуард. Сигурността на Второто пришествие. С. 23-26 – англ. изд.).

Когато Исус казва „Аз съм светлината на света“, Той „беше в двора на храма, пригоден за службите на празника Шатроразпъване. В центъра на двора се издигаха две големи поставки, подкрепящи огромни светилници. След вечерната служба всички светилници са запалваха, осветявайки целия Йерусалим. Церемонията напомняше за стълба от светлина, който бе водил Израил в пустинята. Смяташе се също, че представя идването на Месия. Привечер, когато светилниците бяха запалвани, дворът ставаше сцена на всеобща радост. (…)

Чрез осветяването на Йерусалим народът изразяваше своята надежда за идването на Месия, Който ще огрее със светлината Си Израил. Но за Исус сцената имаше по-всеобхватно значение. Както блестящите факли на храма осветяваха всичко наоколо, така и Христос – Източникът на духовната светлина – разпръскваше тъмнината на света. И все пак символът беше несъвършен. Голямата светлина, която собствената Му ръка бе поставила в небесата, бе по-верен символ за славата на Неговата мисия.

Бе утрин. Слънцето току-що се бе показало зад Елеонския хълм и лъчите му блестяха ослепително върху мраморните дворци и осветяваха златото на храмовите стени, когато Исус посочи към него и рече: „Аз съм светлината на света“ (Уайт, Е. Копнежът на вековете. С. 463, 464 – англ. изд.).

**Въпроси за разискване**:

1. Поговорете в групата за отговорите ви на последния въпрос от частта за четвъртък. Кои решаващи истини, разкрити в Библията, никога не можем да узнаем от науката, дори и на теория? Например Кръстът? Или Възкресението? Или Второто пришествие? Кои други важни библейски истини трябва да ни бъдат разкрити – иначе никога не бихме ги научили?

2. Помислете за падението на Луцифер, едно съвършено същество с толкова много интелектуално познание за Бога и за характера Му. И все пак, при все това той се разбунтува срещу Бога. Какво ни говори това за наличието на свободната воля, същата свободна воля, която имаме и ние – и защо във всеки един момент трябва да решаваме да предадем тази воля на Бога?

Тази събота, 07.12.2024 г., ще се молим за църкви „Стамболийски“ и „Стамболийски-Полатово“.

Дар за една добре облечена жена

От Андрю Макчесни

Една добре облечена жена спряла колата си на паркинга на Адвентната църква в Конференция „Горна Магдалена“ в Богота, Колумбия.

– Вие християни ли сте? – попитала тя служителя на паркинга.

– Да – отговорил 52-годишният Рубен Кампос.

– От коя религия сте? – казала тя.

– Ние сме адвентисти от седмия ден – отговорил той. – С какво мога да Ви помогна?

– Някой ми каза, че адвентистите не обичат да помагат на другите – споделила тя.

Рубен бил изненадан.

– Нека да Ви помогнем – казал той. – Готови сме да служим.

Жената попитала дали може да паркира колата си в гаража на църквата. Апартаментът ѝ бил наблизо, но нямало паркинг и не ѝ се струвало безопасно да оставя колата си на улицата през нощта.

– Да, можете да паркирате тук – казал Рубен.

– Колко ще струва? – попитала тя.

– Няма да Ви струва нищо – казал Рубен. – Това ще е нашият подарък за Вас.

– Благодаря! – възкликнала жената. – Може ли да Ви прегърна?.

Онази вечер жената оставила колата си в гаража на църквата. Върнала се на следващата вечер. На третата помолила Рубен за Библия.

След това двамата започнали да изучават Библията. Рубен ѝ донесъл стол, а той седял в своята будка, докато я изучавали. След един месец жената казала, че иска да го запознае със съпруга си. Обадила се от своя мобилен телефон. „Това е човекът, с когото изучавам Библията, и искам да се кръстя“ – казала тя.

Съпругът на жената бил висш военен в Колумбия и бил назначен временно в чужбина. Казал на Рубен, че също иска да изкара библейския курс. „Можем да започнем, когато се върна в Колумбия“ – заявил той.

Рубен сигурно е бил най-щастливият служител на паркинг в Колумбия, когато жената била кръстена в Църквата на адвентистите от седмия ден в Богота. Сега чака съпругът ѝ да се върне в страната, за да започнат библейски курс.

Исус мисионира, като служи на другите. Той казва: „Човешкият Син не дойде да Му служат, но да служи“ (Матей 20:28). Рубен се стреми да следва Неговия пример.

„Можем да повлияем на много хора, ако служим – казва Рубен, който работи като служител на паркинга от осем години. – Някой може скоро да дойде и при вас. Трябва да сте готови да служите, независимо кой или откъде е човекът“.

Благодарим ви за даренията от тринадесетата събота, които помогнаха за два мисионски проекта в Колумбия миналото тримесечие.

Урок 11							7 – 13 декември

Залез: 16:53 ч.

Отец, Синът и Духът

Събота следобед

### За изучаване през седмицата
Йоан 14:10,24; Битие 3:7-9; Йоан 16:27,28; Йоан 16:7-11; Йоан 17:1-26.

> <p>Стих за запаметяване</p>
> „А Утешителят, Светият Дух, Когото Отец ще изпрати в Мое име, Той ще ви научи на всичко и ще ви напомни всичко, което съм ви казал“ (Йоан 14:26).

„Евангелието от Йоан“ е мозайка от различни теми. Йоан разчита на знаменията (чудесата), за да покаже, че Исус е Месия, обещан от пророците. Използва цяла армия от свидетели, които прогласяват, че Исус е Христос. Употребява също и твърденията „АЗ СЪМ“, за да насочи към Неговата божественост.

И трите лица на Божеството са споменати в Йоан, 1 глава (Йоан 1:1-4,14,18,32-34). Векове наред хората са се опитвали напълно да разберат естеството на Бога, но тъй като не можем, мнозина отхвърлят тази идея. Колко е неразумно обаче да се отхвърля нещо само защото не можем напълно да го разберем или понеже не се вписва в тесните рамки на човешката логика.

Йоан казва, че ако искате да разберете Бога, трябва да гледате към Исус и разкритото в Словото. Този подход открива пред нас цял един нов свят от взаимоотношения – между трите личности на Божеството, между тях и хората и между самите хора. Урокът за тази седмица разглежда как „Евангелието от Йоан“ представя Отец, Сина и Светия Дух, но този път в контекста на прощалната беседа (Йоан, 13-17 гл.).

Неделя								8 декември

Небесният Отец

„Евангелието от Йоан“ е написано от гледна точка на цялостния библейски разказ и започва с нашия произход. „В началото Бог сътвори небето и земята“ (Битие 1:1). Или: В началото Отец, Синът и Светият Дух сътвориха небето и земята. Те са източникът на всичко съществуващо. Те са създали вселената, включително и съществата, които я населяват. На нашата планета е имало специално сътворение на живот, а най-специалното от това творение е човекът. Божията цел при сътворяването на човека е била да живеем в хармония с Него и един с друг.

За съжаление, Луцифер е внесъл греха в нашия свят. Грехът, освен всичко друго, е нарушаване на връзката с Бога. Той представя погрешно Божия характер. Затова Исус поема на Себе си човешко естество: да възстанови познанието за Бога и да донесе спасение на човечеството.

Докато живее тук, Исус покорява живота Си на Отец, като живее според Неговото ръководство. Той казва: „Аз и Отец сме едно“ (Йоан 10:30). „Отец е в Мен и Аз в Отца“ (Йоан 10:38). „Ако не върша делата на Своя Отец, не Ми вярвайте“ (Йоан 10:37).

Кои са някои от ролите на Отец, описани в следните пасажи?

Йоан 3:16,17; Йоан 6:57___________________________________

___________________________________________________________

Йоан 5:22,30 _____________________________________________

___________________________________________________________

Йоан 6:32; Йоан 14:10,24__________________________________

___________________________________________________________

Йоан 6:45__________________________________________________

___________________________________________________________

Йоан 15:16, Йоан 16:23_____________________________________

___________________________________________________________

Тези стихове представят Отец в тясна връзка с Исус Христос, Неговия Син. Отец има близка връзка с нашия свят и е вложил много в спасението ни. Какво ни учи тази истина за Божията любов към нас?

Понеделник							9 декември

Исус и Отец

Ние сме създадени от Божеството да имаме лична връзка с Него (Битие 1:26,27). Обаче тя е драстично прекъсната поради греха. Можем да видим незабавните последици от това прекъсване в историята за Едемската градина.

Прочетете Битие 3:7-9. Как тези стихове разкриват пропастта, причинена от греха, и какво означава това, че Бог ги търси, а не обратното?

___________________________________________________________________

___________________________________________________________________

Божието намерение е да предложи изцеление на цялото човечество заради пропастта, причинена от греха, дори и ако цялото човечество не пожелае да приеме предложението на Бога.

За да възстанови тази връзка, една Личност от Божеството става човек. Затова Словото става плът и живее между нас, изявявайки Божията слава (Йоан 1:14-18). Така човекът получава Неговата пълнота и благодат. Именно това идва Исус да сподели, да оповести Божията слава, за да може да бъде възстановена връзката, разрушена от греха, поне за онези, които желаят да приемат чрез вяра това, което им е било предложено в Христос Исус.

Каква чудна надежда виждаме за нас в тези стихове? Йоан 1:1,2; 5:16-18; 6:69; 10:10,30; 20:28

___________________________________________________________________

___________________________________________________________________

„В Христос има живот: първичен, незаимстван от никого, непроизлизащ от никого“ (Уайт, Е. Копнежът на вековете. С. 530 – англ. изд.). Обаче като въплътен Син, Който „се отказа от всичко“ (Филипяни 2:7) – да упражнява прерогативите Си, Той може да говори за живота Си като дар от Бога, когато това се отнася за живота Му на земята като човек сред хората. „Божествеността на Христос е увереността на вярващия във вечния живот“ (пак там).

Хората не познават Бога (Йоан 17:25). Затова Той изпраща единствения Си Син (Йоан 9:4; 16:5), за да може да опознаят Него, Отец.

По отношение на Космоса един атеист пише: „Ние не разбираме и в цялото това огромно пространство няма никакъв намек, че ще дойде от друго място помощ, за да ни спаси от самите нас“. Какво е библейското учение, което показва колко много бърка този човек?

Вторник						10 декември

Да познаваш Сина означава да познаваш Отец

В цялото „Евангелие от Йоан“ апостолът описва как Синът върши неща, сочещи към Отец. Исус обяснява кой е Отец и показва отношението Му към нашия свят. Всичко това се подкрепя от Йоан 1:18, където се казва, че Той изявява Отец (от гръцки exēgeomai: обяснявам, тълкувам, описвам). Исус прави това многократно. Думата Отец (patēr) се споменава 136 пъти в „Йоан“ и 18 пъти в трите послания на апостола: това е повече от една трета от всичките ù употреби в Новия Завет. Прощалната беседа е едно от местата в Евангелието, където Исус най-пълно изявява Отец.

Исус е представителят на Отец на земята и идва да живее в човешка плът по Неговата воля. Всъщност Христос казва, че във всичко се стреми да върши волята на Отец, а не Своята (Йоан 5:30). Това на пръв поглед може да звучи озадачаващо, но показва пълното предаване на Исус като човек в ръцете на Отец.

Той още казва, че е изпратен от Отец да завърши Неговото дело – спасението на човечеството – и че самият Отец свидетелства за делото (Йоан 5:36-38).

Исус прогласява, че Отец Го е изпратил да служи като единствения, чрез когото човекът би могъл да отиде при Отец (Йоан 6:40,44). Отец иска хората да имат вечния живот, който се намира в Исус, а Христос обещава да ги възкреси.

Какво учат следните стихове за връзката между Исус и Отец? Йоан 7:16; 8:38; 14:10,23; 15:1,9,10; 16:27,28; 17:3

___________________________________________________________________

___________________________________________________________________

Свидетелствата на Исус за връзката Му с Отец са изумителни. Той заявява, че всичките Му учения са учения на Отец; че всичко, което казва, е чул лично от Отец; че да вярват в Него е същото като да вярват в Отец; че и думите, и делата Му са всички от Отец; и че Той и Отец заедно обичат човечеството и работят за неговото спасение. Какво силно свидетелство за близостта на Исус и Неговия Отец в небето!

Как би се променил животът ти, ако мислите и действията ти бяха напълно израз на Божията воля за твоя живот? Или как можем по-добре да живеем според това, което знаем от Исус, че е Божията воля за живота ни?

Сряда								11 декември

Светият Дух

Светият Дух не е на преден план в „Евангелието от Йоан“ както Отец и Синът. Обаче ролята Му е решаваща за успеха на Исусовата мисия.

Прочетете Йоан 1:10-13. Какво ни говори този текст за важността на Светия Дух при обръщането?

___________________________________________________________________

___________________________________________________________________

В първата глава от „Йоан“ виждаме какво централно място заема Светият Дух. Йоан казва, че колкото са приели Словото, т.е. колкото са повярвали в Исус, са станали Божи деца: тези, „които се родиха не от кръв, нито от плътско пожелание, нито от мъжко пожелание, но от Бога“ (Йоан 1:13). Това става единствено чрез действието на Светия Дух.

Какво ни казват следните пасажи за действията на Светия Дух? Йоан 3:5-8; 6:63; 14:26; 15:26; 16:7-11

___________________________________________________________________

___________________________________________________________________

„Когато описваше на учениците си работата на Светия Дух, Исус се стремеше да им вдъхне радостта и надеждата, изпълващи Неговото сърце. Той се радваше, че беше осигурил на църквата Си огромна помощ. Светият Дух беше най-възвишеният от всички дарове, които можеше да измоли от Отец за духовното издигане на народа Си. Духът щеше да бъде даден като оживотворяваща сила и без нея жертвата на Христос щеше да бъде напразна. Силата на злото ставаше все по-голяма през вековете и с изумление се наблюдаваше как хората се подчиняват на това сатанинско робство. На греха можеше да се устоява и да бъде побеждаван само чрез могъщото действие на третата Личност от Божеството, Която нямаше да дойде с частична енергия, но в пълнотата на Божествената сила“ (Уайт, Е. Копнежът на вековете. С. 671 – англ. изд.).

Какво благословение е да приемаме Светия Дух, Който потвърждава, че Бог е истинен (Йоан 3:33). Именно Духът убеждава за грях, за правда и за съдба (Йоан 16:8-11). Затова ключът към разбирането на това кое е право, кое е истинно, кое е добро, е да се покоряваме с разума и живота си на Божието Слово чрез изобличаващата и убеждаващата сила на Светия Дух.

Четвъртък							12 декември

Молитвата на Исус

Йоан, 17 глава понякога е наричана първосвещеническата молитва на Христос. Тя е в края на прощалната беседа. Исус е дошъл на тази земя, за да може да възстанови първоначалната лична връзка между човечеството и Бога. Той извършва точно знаменията, които Бог Му дава да направи. С думи и дела показва Бога на хората.

Исус скоро ще напусне тази земя. Той желае още веднъж да сподели любовта Си към учениците. Иска те да разберат тясната връзка между Него, Отец и Духа. И копнее да им помогне да изградят същата близка и лична връзка с Бог-Отец и с Духа, каквато има Той самият.

Прочетете Йоан 17:1-26. Какви думи или фрази от тази глава изразяват желанието на Исус за тясна връзка, изпълнена с любов, между Него, Отец и учениците Му?

___________________________________________________________________

___________________________________________________________________

Много хора смятат, че Йоан, 17 гл. доказва, че са важни само единството и любовта. Несъмнено е, че Бог желае да възстанови личната връзка между Себе Си и всички хора. Но един по-внимателен прочит подсказва по-важна връзка между любовта и истината.

„А това е вечен живот, да познаят Теб, единствения истинен Бог“ (Йоан 17:3), а не просто какъвто си Го представяме. „Изявих името Ти на човеците, които Ми даде (…) и те опазиха Твоето слово (…) и наистина знаят, че излязох от Теб“ (Йоан 17:6,8). „Освети ги чрез истината; Твоето слово е истина“ (Йоан 17:17).

Христос е дошъл, за да разкрие Отец. Това откровение е важно поради многото лъжливи представи за Бога. „Евангелието от Йоан“ показва колко сериозно приема Исус мисията Си. Той представя правилно Божието Слово и действия. Ако истината нямаше значение, защо да Си прави този труд?

Животът на Исус е особено труден, а накрая е отхвърлен от религиозните власти. Понася безразличието на хората и дори понякога на учениците Си. Един от тях Го предава, друг се отрича от Него три пъти. Преживява дълъг процес и умира на кръста от ръцете на онези, които е дошъл да спаси.

Как можеш по-добре да отразяваш в живота си любовта на Бога, такава любов, каквато има между Исус и Отец?

Петък							13 декември

Разширено изучаване

Прочетете главата „Да не се смущава сърцето ви!“ от книгата на Елън Уайт „Копнежът на вековете“; „Допълнителна бележка върху [Йоан] глава 1“ от „Адвентен библейски коментар“. Т. 5, с. 911-919 – англ. изд.

Когато преценяват кой е Исус, Неговите противници съдят по човешките стандарти, „по плът“ (Йоан 8:15). Това сигурно е дори по-лошо, отколкото да се съди „по външността“ (Йоан 7:24). Тук те прибягват до критерия на плътта, на грешното човечество в грешния свят, без несломимото ръководство на Духа (Йоан 3:3-7). Те виждат Неговата „плът“, така да се каже, но никога не обмислят възможността Той да е Словото, което е станало плът (Йоан 1:14). Да преценяваме Христос с толкова ограничена система от критерии е все едно да Го претегляме от светска гледна точка (2 Коринтяни 5:16).

„Утешителят е наречен „Духът на истината“. Неговата работа е да определя и пази истината. Той първо обитава в сърцата като Духът на истината и така става Утешителят. В истината има утеха и мир, но в лъжата не може да се намери никакъв истински мир или утеха. Чрез фалшиви теории и традиции Сатана печели власт над ума. А като насочва хората към фалшиви стандарти, той деформира характера. Чрез Писанията Светият Дух говори на ума и отпечатва истината върху сърцето. По този начин изобличава заблудата и я изгонва от душата. Именно чрез Духа на истината, Който действа чрез Божието Слово, Христос покорява Своя избран народ на Себе Си“ (Уайт, Е. Копнежът на вековете. С. 671 – англ. изд.).

**Въпроси за разискване**:

1. Вечният живот е познаване на Бога (Йоан 17:3). Какво означава да познаваме Бога, а не просто да знаем определени факти за него, т.е. че е могъщ, любящ или справедлив? Ако някой те попита: „Познаваш ли Бога?“ – какво ще кажеш? Как се вписва Исус в отговора ти?

2. Какво се подразбира от думите на Исус „Твоето слово е истина“ в практичен, ежедневен смисъл (Йоан 17:17)?

3. Христос се моли: „Не се моля да ги вземеш от света, но да ги пазиш от лукавия“ (Йоан 17:15). Как нашите решения оказват влияние върху начина, по който тази молитва може да получи отговор в живота ни?

Тази събота, 14.12.2024 г., ще се молим за църкви „Стара Загора“ с групите в гр. Раднево, с. Боздуганово, с. Калитиново, с. Ковачево и „Стражица“ с групата в с. Камен.

Сън в Далас

От Андрю Макчесни

Самуил обявил, че няма никакъв интерес към библейския курс.

– Но Вие сте отбелязали в картата, че се интересувате от изучаване на Библията – казал посетителят, който бил библейски работник от адвентната църква в Далас в американския щат Тексас. Той и други библейски работници проследявали информацията по картите, раздадени от църквата.

– Ами не се интересувам – отвърнал Самуил.

Посетителят оставил настрани тази карта за интереса към библейския курс.

Една седмица по-късно друг библейски работник посетил Самуил.

– Не се интересувам – отговорил Самуил.

На следващата седмица библейският работник отново се отбил.

– Колко ще струва библейският курс? – попитал Самуил.

– Нищо.

На първия библейски урок Самуил казал, че той и жена му си търсят църква. Синът им ги бил поканил в неговата църква, но те били подразнени от една проповед за папата и седмия ден, събота.

– Никога повече няма да вляза в адвентна църква – казал Самуил.

Библейският работник се помолил наум и продължил библейския урок.

След няколко седмици служителят поканил Самуил на евангелизация в адвентната църква в Далас. Той се чудел какво ще отговори Самуил. Самуил се съгласил.

На първата среща разглеждал църквата с голям интерес. Сградата имала уникална архитектура, със закръглен амвон, със закръглен таван и извити пейки около амвона. Самуил потърсил библейския работник.

– Трябва да поговоря с теб – казал той.

Библейският работник помагал за подготовката на срещата и помолил Самуил да почака. Самуил се съгласил и седнал. Слушал внимателно проповедта за Даниил, 2 глава. След това намерил библейския работник и изтърсил:

– Искам да се кръстя!

Библейският работник бил шокиран и възкликнал:

– Какво?

Самуил казал, че имал един сън преди 18 години.

– В съня Исус ме заведе до една църква и каза: „Това е Моята църква“. Когато влязох в църквата тази вечер, веднага я познах. Накрая намерих църквата от съня си. Искам да бъда кръстен.

Библейският работник завел Самуил при евангелизатора, който бил също толкова изненадан да чуе за съня. Това, което направило историята още по-забележителна, било, че църковната сграда била изгоряла и преди 13 години била построена нова сграда. Самуил бил видял новата църква в съня си пет години преди да бъде построена.

„Всичко е възможно, когато сътрудничим на Бога в Неговата мисия“ – казва евангелизаторът Славик Остапенко, сега пастор на Славянска адвентна църква „Спокейн“ в щата Вашингтон.

Урок 12							14 – 20 декември

Залез: 16:55 ч.

Часът на славата: кръстът и възкресението

Събота следобед

### За изучаване през седмицата
Йоан 18:33-19:5; 19:17-22; 19:25-27; Лука 2:34, 35; Йоан 20:1-18; 1 Коринтяни 15:12-20.

> <p>Стих за запаметяване</p>
> „Затова Пилат Му каза: Тогава Ти цар ли си? Исус отговори: Ти сам казваш, че съм цар. Аз затова се родих и затова дойдох на света, да свидетелствам за истината. Всеки, който е от истината, слуша Моя глас“ (Йоан 18:37).

Разпятието и възкресението на Исус са кулминацията на „Евангелието от Йоан“. Първите десет глави покриват период от около три години и половина. А глави 11-20 покриват около една-две седмици.

Четирите евангелия представят смъртта на Исус по различен начин. Въпреки че разказите си съответстват, всеки автор подчертава ключови моменти, които по особен начин резонират с темите на неговото евангелие. Матей подчертава изпълнението на Писанието. Марк подчертава паралела между кръщението на Исус и Кръста. А Лука се фокусира върху Кръста като изцеление и спасение (историята с разбойника на кръста).

Но Йоан представя Кръста като възкачване на Исус на престола, по особен начин свързано с идеята за часа, която се повтаря многократно в цялата книга (Йоан 7:30; 8:20; 12:27). Тази идея за възкачване на престола е ироничен образ, тъй като разпятието е най-позорният и най-срамният начин за налагане на смъртно наказание, прилаган от римляните. Този контраст насочва към дълбоко ироничната картина, която представя Йоан: Исус умира опозорен, но това същевременно е Неговото славно въздигане като Спасител.

Неделя								15 декември

Какво е истина?

В Йоан 18:28-32 процесът на Исус не е описан подробно. Фокусът е върху Христос, доведен пред Пилат Понтийски.

Прочетете Йоан 18:33-38. За какво си говорят Пилат и Исус?

___________________________________________________________________

___________________________________________________________________

Управителят пита Исус дали е цар на юдеите (Йоан 18:33). Това е първото споменаване на тази титла, но не и последното. Исус пита Пилат дали той лично се интересува от това, или други са му казали, че е цар. Въпросът Му връща топката в полето на управителя, за да стане ясно дали той разбира с кого говори. Читателят вече знае, че Исус е Царят. А дали управителят ще узнае това?

Пилат отговаря на въпроса: „Че аз юдеин ли съм? Твоят народ и главните свещеници Те предадоха на мене. Какво си направил?“ (Йоан 18:35). Той избягва отговора, раздразнен от скритото внушение във въпроса на Исус. Това е първата стъпка на управителя, с която започва да се отдалечава от истината, като допуска предразсъдъците му да попречат на разбирането.

Исус отговаря, че царството Му не е от този свят (Йоан 18:36). Тогава Пилат бързо осъзнава, че Исус не твърди, че е цар (Йоан 18:37). Това води до важното обяснение на Исус, че е роден да свидетелства за истината и че всеки човек, който е „от истината“, слуша гласа Му (Йоан 18:37).

Тогава Пилат пита: „Какво е истина?“ (Йоан 18:38). Но не изчаква да получи отговор. А излиза навън, за да се опита да спаси Исус от тълпата.

Истината е една от темите в „Евангелието от Йоан“. Като вечното Слово (logos, Йоан 1:1-5) Исус е Светлината и Истината в контраст с тъмнината и заблудата. Той е изпълнен с благодат и истина (Йоан 1:14). Благодатта и истината идват чрез Него (Йоан 1:17). Йоан Кръстител свидетелства за истината (Йоан 5:33). Исус потвърждава, че Неговият Отец е „истинен“ (Йоан 7:28). Самият Христос чува истината от Отец (Йоан 8:40). Исус е „пътят, истината и животът“ (Йоан 14:6). Божието Слово е „истина“ (Йоан 17:17). Въпреки че задава въпроса, Пилат пропуска възможността да разбере какво е истина заради предразсъдъците си, по-ранните си решения и натиска върху него.

Как разбирате идеята за Исус като Истината?

Понеделник								16 декември

Ето Човека!

Прочетете Йоан 18:38-19:5. Как Пилат се опитва да убеди народа да освободи Исус?

___________________________________________________________________

___________________________________________________________________

Пилат не изчаква отговора на Исус за истината. А се връща, за да се опита да убеди народа. Говорейки с тях, вместо просто да пусне Исус, той се поставя в неблагоприятна позиция. Религиозните водачи усещат, че могат да го манипулират с помощта на тълпата.

Пилат споменава един обичай да се освобождава затворник по време на Пасха и пита народа дали искат да пусне „юдейския цар“. Изненадващо, а и доста иронично е, че хората искат да бъде освободен един разбойник на име Варава, вместо невинния Исус.

И тук започват подигравките и опозоряването на Исус. Римските войници сплитат корона от тръни, обличат Го в пурпурна роба и многократно Го приветстват подигравателно като цар на юдеите. Този поздрав е подобен на поздрава към императора, но те го превръщат в пародия.

Позовавайки се на състраданието на народа, Пилат сякаш търси някакъв начин да освободи Исус. Извежда Го с короната от тръни и пурпурното наметало. Тази сцена, която Йоан не коментира, излага Исус на показ във фалшива царска одежда, а управителят вика на хората: „Ето човека!“ (Йоан 19:5). Това напомня на читателя за думите на Йоан Кръстител от Йоан 1:29: „Ето Божия Агнец, Който поема греха на света!“. Каква ирония, че езическият управител представя Месия в тези царски одежди пред Израил.

Обаче, както е видно от Йоан 19:6-16, тълпата реве за разпятието на Исус въз основа на твърдението Му, че е Божи Син. Това стряска Пилат, който все повече се опитва да уреди освобождаването Му. Но водачите подпечатват съдбата на Христос, като твърдят, че освобождаването Му би означавало противопоставяне на Цезаря. Те знаят, че лоялността на Пилат към Цезаря ще му попречи да освободи някого, който претендира за царската роля. Водачите казват, че нямат друг цар освен Цезаря. Следователно дълбоката им омраза към Исус е по-голяма от националистическите им стремежи. За да се освободят от Него, са готови да пожертват претенциите си за национална независимост.

Какъв страшен парадокс: един езически управник иска да освободи Исус, докато духовните водачи на народа, които е трябвало да Го разпознаят, искат да бъде разпнат на кръст! Какви поуки можем да извлечем от тази ситуация лично за себе си?

Вторник								17 декември

„Извършено е“

Както става ясно от Йоан 19:17-22, Пилат поставя надпис на латински, гръцки и еврейски, който гласи: „Исус Назарянинът, Юдейският Цар“ (Йоан 19:19). Религиозните водачи искат той да бъде променен. Пилат не ще и да чуе и надписът си остава непроменен като безмълвен свидетел за истината за Исус и като един от отличителните белези, че Исус на кръста е издигнат като Цар. Исус, техният истински Цар, Царят на юдеите, виси там на кръста като обикновен престъпник.

„Една по-висша власт от Пилат или юдеите беше ръководила поставянето на този надпис над главата на Исус. По Божие провидение той трябваше да породи размисъл и изследване на Писанието“ (Уайт, Е. Копнежът на вековете. С. 745 – англ. изд.).

Прочетете Йоан 19:25-27. Каква трогателна сцена, свързана с майката на Исус, се разиграва под кръста?

___________________________________________________________________

___________________________________________________________________

Сред стоящите в подножието на кръста в онзи ден е Йоан, любимият ученик, заедно с Мария, майката на Исус, и други хора. Много години по-рано Симеон е предсказал точно това преживяване, когато Йосиф и Мария са донесли Исус в храма, за да Го посветят (Лука 2:34,35). Сега, в миговете преди смъртта Си, Исус заговаря на своята майка: „Жено, ето твоя син!“, а на Йоан казва: „Ето твоята майка!“ (Йоан 19:26,27).

Прочетете Йоан 19:28-30. Какво е значението на предсмъртните думи на Исус: „Извърши се“?

___________________________________________________________________

___________________________________________________________________

Гръцкият глагол teleō (завършвам, изпълнявам, осъществявам) в стих 28 („Всичко сега е завършено“; в англ. ESV) е същият глагол, употребен в стих 30 („Извърши се“). Освен това в стих 28 се появява една сродна дума teleioō (завършвам, правя съвършен), която се отнася за изпълнението на Писанието („за да се изпълни Писанието“; ESV). Въпреки че сцената е ужасяваща, всичко се изпълнява, осъществява, завършва докрай.

Когато Исус казва: „Извърши се!“, Той довършва, изпълнява делото, което Отец Му е дал да извърши.

След като Исус казва: „Извърши се!“, какво означава това за всеки един от нас? Какво се извършва и как го прилагаме в живота си всеки ден?

Сряда								18 декември

Празната гробница

Прочетете Йоан 20:1-7. Какво от изобразеното в тези стихове е важно за нас?

___________________________________________________________________

___________________________________________________________________

Исус умира в един петъчен следобед и възкръсва рано в неделя. Тъй като съботата наближава, когато е погребан (Йоан 19:42), погребалният ритуал е изпълнен набързо и не е завършен. Макар да обичат Христос много, Неговите последователи спазват съботния ден и не отиват в гробницата (Марк 16:1; Лука 23:56). След съботата няколко жени донасят аромати на гроба в неделя сутринта. Шокирани са, като виждат, че камъкът е отвален и гробницата е празна.

Мария Магдалена е една от онези, които са отишли рано на гроба. Тя изтичва да каже на Петър и Йоан какво е видяла. Двамата мъже хукват натам. Йоан надбягва Петър и пристига първи. Като се навежда, поглежда вътре и вижда там ленените парчета плат, с които е бил увит Христос. Но не влиза вътре.

Обаче Петър влиза и вижда ленените плащаници, положени там. Вижда също и кърпата за глава, която е била поставена върху главата на Исус, но тя не е при другите плащаници. Сгъната е и е сложена отделно.

Прочетете Йоан 20:8-10. Какво е значението на сгънатата кърпа за глава?

___________________________________________________________________

___________________________________________________________________

След като Петър влиза в гробницата, Йоан също пристъпва вътре. Йоан 20:8 казва, че той е влязъл, видял е и е започнал да вярва. Защо погребалните плащаници, лежащи там, и кърпата за глава, положена отделно и сгъната, кара Йоан да повярва, че Исус е възкръснал от мъртвите?

За да отговорим на този въпрос, е необходимо първо да се замислим защо гробницата е празна. Най-очевидният отговор би бил, че е оплячкосана от крадци. Но това обяснение не е удачно по три причини. Първо, Матей казва, че гробницата е била пазена (Матей 27:62-66), което прави грабителството малко вероятно. Второ, обирджиите на гробове обикновено крадат ценни вещи, а не разлагащи се тела. Трето, те много бързат и не сгъват погребалните плащаници. Затова не е чудно, че когато вижда сгънатата кърпа за глава, Йоан започва да вярва, че Исус е възкръснал от мъртвите.

Четвъртък						19 декември

Исус и Мария

Прочетете Йоан 20:11-13. Какво се случва тук, което показва защо Мария Магдалена все още не разбира значението на празния гроб?

___________________________________________________________________

___________________________________________________________________

Последното споменаване на Мария в стиха преди този е когато казва на Петър и Йоан за празната гробница (Йоан 20:2). Те изтичват до гроба, а тя се връща там малко по-късно. След като Петър и Йоан разглеждат гробницата, те си тръгват. Но Мария се връща и остава там известно време с насълзени очи. Несъмнено доста е плакала през последните няколко дни. А сега – и това? Привеждайки се, тя надниква вътре.

За нейна изненада вижда двама ангели в бяло там, седящи на мястото, където е било тялото на Христос. Те я питат: „Жено, защо плачеш?“ (Йоан 20:13). Тя с болка отговаря, че са взели нейния Господ и не знае къде са Го положили.

Прочетете Йоан 20:14-18. Кое променя всичко за Мария?

___________________________________________________________________

___________________________________________________________________

Със замъглени от сълзи Мария се обръща и вижда някой да стои зад нея. С думи, подобни на думите на ангелите, Непознатият казва: „Жено, защо плачеш? Кого търсиш?“ (Йоан 20:15). Тя си мисли, че говори с градинаря, и го моли да ѝ помогне да намери тялото на Исус.

Непознатият казва само една дума: „Мария“. Това е откровение от една дума, което променя света ѝ. Изведнъж изненаданата Мария осъзнава, че с нея говори възкръсналият Исус и потвърждава, че е Той. Исус настоява тя да не Го докосва, защото трябва да се възнесе при Своя Отец. Но задачата ѝ е да отиде и да разкаже на учениците, че Той се възнася „при Моя Отец и вашия Отец, при Моя Бог и вашия Бог“ (Йоан 20:17). Мария изпълнява мисията си. Казва на учениците, че е видяла Господа и също им разказва всички останали подробности, които Той е споделил с нея (Йоан 20:18).

Прочетете 1 Коринтяни 15:12-20. Според Павел каква е ползата от християнската ни вяра, ако Христос не е бил възкресен от мъртвите?

Петък							20 декември

Разширено изучаване

Прочетете главите „Свърши се“, „Той възкръсна!“ и „Защо плачеш?“ от книгата на Елън Уайт „Копнежът на вековете“. Вижте също Клифърд Голдстейн: „Възкръснал: да намерим надеждата в празния гроб. Нампа“, Индиана, Пасифик Прес, 2020.

„Пилат копнееше да спаси Исус. Но осъзна, че не може да го направи и все пак да запази положението и репутацията си. Вместо да изгуби светската си власт, той избра да пожертва един невинен живот. Колко много хора жертват принципите си по сходен начин, за да избегнат загуби или страдания. Съвестта и дългът сочат в една посока, а егоистичният интерес – в друга. Течението се носи бързо в погрешната посока и този, който прави компромиси със злото, бива погълнат от гъстата тъмнина на вината“ (Уайт, Е. Копнежът на вековете. С. 738 – англ. изд.).

„Христос не отдаде живота Си, докато не завърши делото, за което беше дошъл, и с последния Си дъх възкликна: „Извърши се“ (Йоан 19:30). Битката беше спечелена. Дясната Му ръка и святата Му мишца Му бяха спечелили победата. Като Победител Той заби знамето Си на вечните хълмове. Имаше ли радост сред ангелите? Цялото небе триумфираше заради победата на Спасителя. Сатана бе победен и знаеше, че царството му е изгубено.

За ангелите и за непадналите светове викът „Извърши се“ имаше дълбоко значение. За тях, както и за нас, означаваше, че бе завършено великото дело на изкуплението. Заедно с нас те споделят плодовете от Христовата победа“ (Уайт, Е. Копнежът на вековете. С. 758 – англ. изд.).

**Въпроси за разискване**:

1.	Как процесът по вземане на решения може да ви помогне да избегнете допускането на грешката, която прави Пилат?

2.	Защо е трябвало Исус да умира вместо нас? Защо е трябвало да става наш заместник? Защо е била необходима смърт, за да наследим спасението? Кои библейски пасажи подкрепят отговора ви?

3.	Каква е връзката между библейските доказателства и историческите доказателства, свързани с вярата в Исусовото възкресение? Или какви са историческите доказателства, които убедително потвърждават възкресението на Исус?

4.	Помислете върху 1 Коринтяни 15:12-20. Как човек си обяснява идеята, че без Христовото възкресение „тези, които са починали в Христос, са погинали“ (1 Коринтяни 15:18), ако „починалите в Христос“ веднага отиваха на небето? Как думите на Павел тук потвърждават истината, че мъртвите спят до възкресението при завръщането на Христос?

Тази събота, 21.12.2024 г., ще се молим за църкви „Три водици“ и „Троян“.

Кингстън намира надеждата

От Андрю Макчесни

Един библейски работник поканил няколко души в адвентната църква в Бетел, Аляска, за да разкажат историите на живота си с гост от Адвентната мисия. Част от даренията от тринадесетата събота на четвъртото тримесечие от 2024 г. ще отидат за ремонт и разширяване на църквата, за да може да включва и център за влияние и служене в Бетел. Бях отишъл до този град с 6300 жители, за да събера мисионски истории в подкрепа на проекта.

Но никой не се появи в църквата на определеното време. Библейският работник, Джой Андерсън, посочи една голяма пица, която беше взела на път към църквата от офиса си, където работи като адвокат.

– Заповядай – каза Джой, която всъщност е от Алабама и води църквата заедно с друг библейски работник. – Надявах се тази пица да стимулира хората да дойдат.

Около половината от пицата беше изчезнала, когато влезе Кингстън. Той се изненада, че е единственият. След това си взе парче пица и заразказва защо ходи в адвентна църква.

59-годишният пазач каза, че години наред се опитвал да се пребори с алкохола и наркотиците в Хупър Бей, град, разположен в делтата на Юкон-Кускокуим, с население 1400 души, разположен на разстояние 90 минути с малък самолет от Бетел. „Исках да се измъкна от долния живот, който водех – каза той. – Казах си: ако не си взема поука от този урок, ако не се поуча от грешките си, хората ще си помислят, че съм тъп“.

След това Кингстън се преместил в Бетел, както много от живеещите в делтата на Юкон-Кускокуим, които напускали малките градове с надеждата за по-добър живот в Бетел, най-голямата общност в Западна Аляска. Населението на делтата на Юкон-Кускокуим е около 85% от коренни жители, които са предимно юпики, купики и атабаскани.

Един ден Стийв, адвентист и местен жител на делтата на Юкон-Кускокуим, поканил Кингстън на църква в Бетел. „Попита ме дали съм в някакво утеснение или депресиран – каза Кингстън. – Любопитен бях къде отива, затова започнах да ходя и аз“.

Кингстън получил сила, когато прекарвал време с други хора, ходещи на църква, които били преодолели зависимостта си от алкохола и наркотиците. „Те ми помогнаха да стоя настрани от онези неща – каза той. – Тази среда ми помогна“. Каза, че е щастлив, но все още търси отговори. „Добрият Мъж отгоре вижда всичко – каза той. – Някак си ще намерим всички отговори, които търсим“.

Моля ви, издигайте молитвите си за Кингстън, който посещава църквата почти всяка събота, но още не е взел решение за кръщение. Благодарим ви за даренията от тринадесетата събота, които ще подкрепят мисионската дейност на Църквата на адвентистите от седмия ден в Бетел това тримесечие. *Имената на жителите на Бетел са променени, за да се запази поверителността им. На снимката е Джой Андерсън.

Урок 13								21 – 27 декември

Залез: 16:59 ч.

Епилог: Да познаваме Исус и Словото Му

Събота следобед

### За изучаване през седмицата
Йоан, 21 гл.; Йоан 11:9,10; Йоан 8:42-44; Йоан 4:46-54; 2 Тимотей 3:16; Йоан 15:1-11.

„Евангелието от Йоан“, също като „Евангелието от Марк“, завършва със срещата в Галилея. Последният урок за това Евангелие разглежда тази среща, но я свързва с темата за това как опознаваме Исус и Божието Слово – тема, която преминава като златна нишка и през четирите евангелия.

Въпреки че са били с Исус повече от три години, учениците все още не са готови за разпятието и възкресението, въпреки че Той многократно им е казвал какво ще се случи.

За жалост, те не са обърнали внимание на думите Му.

Днес и за нас има опасност да направим почти същото: да слушаме или дори да четем Божието Слово, но да не му обръщаме внимание, да не живеем според него и да не му се покоряваме. Или да не го приемаме като светлината, която трябва да направлява мислите и действията ни. Това е състоянието, в което сигурно без да осъзнават, се намират твърде много християни.

В тази последна седмица, посветена на „Евангелието от Йоан“, ще разгледаме някои ключови точки от него, които биха могли да ни помогнат да отидем отвъд чисто интелектуалното познаване на Исус, да Го опознаем по-добре и да живеем в Него и според Словото Му.

Неделя								22 декември

Срещата в Галилея

Прочетете Йоан 21:1-19. Какви изключително важни истини са разкрити тук, особено за Божията благодат – и за човешкото смирение?

___________________________________________________________________

___________________________________________________________________

Глава 20 завършва с целта на книгата – логично място за заключение, макар че има още една глава. Глава 21 започва с факта, че някои ученици се връщат в Галилея и Петър предлага да излязат за една нощ в езерото. Изглежда, че са се завърнали старите времена и учениците са се върнали към стария си занаят, рибарството. Но не са хванали нищо онази нощ.

Сутринта на брега се явява тайнствен непознат, който им казва да хвърлят мрежата отдясно на лодката. И тогава хващат толкова много риба, че не могат да извлекат мрежата. Изглежда също като в началото на служенето им с Исус (Лука 5:1-11). Йоан веднага разпознава Исус и казва на Петър, който незабавно скача във водата и доплува до брега.

Исус задава на Петър три въпроса, всичките за любовта му към Учителя. Преди разпятието той е настоявал, че ще даде живота си за Исус (Йоан 13:37). Именно тогава Исус е предсказал тройното му отричане (Йоан 13:38). На тази среща в Галилея Петър не се занимава със себе си, а насочва вниманието към Спасителя: „Господи, Ти всичко знаеш; Ти знаеш, че Те обичам“ (Йоан 21:17).

Някои отбелязват, че Исус употребява глагола agapaō, който означава „обичам“, когато пита Петър (освен последния път), а Петър винаги отговаря с phileō, което означава „обичам“ но само като приятел. Внушава се, че Петър не е достигнал по-висшата любов.

Всъщност отговорът на Петър е фокусиран върху смирението. Тъй като винаги помни провала си, е по-вероятно да използва смирено „по-скромен термин“, без да дръзва да претендира твърде много. Именно това смирение убеждава Исус и то става решаващо за възстановяването на Петър като служител. Няма съмнение, че смирението е едно от най-великите качества за служенето, защото тогава фокусът става Исус Христос, а не личността.

Възстановяването на Петър и ролята му като водач на ранната църква са едни от най-силните доказателства, че Исус възкресява от мъртвите. Трудно би било да се обясни изтъкнатото положение на Петър, ако Исус не го беше върнал като служител в присъствието на другите ученици.

Защо смирението играе такава ключова роля, когато някой се опитва да опознае Господа? Като имаме предвид Кръста, с какво може да се похвали който и да било от нас?

Понеделник							23 декември

Дръж погледа си отправен към Исус

Прочетете Йоан 21:20-22. Кой въпрос повежда Петър по кривата пътека? Как Исус я изправя?

___________________________________________________________________

___________________________________________________________________

Исус току-що е възстановил Петър като служител и му е казал: „Върви след Мен“ (Йоан 21:19). Вероятно той буквално е вървял след Него по брега. И тъй като се обръща и вижда, че Йоан също следва Исус, задава въпрос за него: „Господи, а с този какво ще стане?“ (Йоан 21:21).

Възстановявайки Петър на мястото му като служител, Исус е предсказал как ще умре (Йоан 21:18). Изглежда, Петър е бил любопитен да разбере как ще умре Йоан. Исус пренасочва вниманието му към следването на Учителя, а не към любопитството какво ще се случи с някой друг ученик.

Прочетете Йоан 21:23-25. Какво е неправилното разбиране на думите на Исус? Как апостол Йоан поправя това погрешно разбиране?

___________________________________________________________________

___________________________________________________________________

Хората разбират погрешно смисъла, който влага Исус, когато казва: „Ако искам той да остане, докато дойда, тебе какво те засяга? Ти върви след Мен“ (Йоан 21:22). Те смятат, че това означава, че Исус ще се върне преди смъртта на Йоан. Когато времето отминава и Йоан остарява, би възникнал проблем, ако умре (което, разбира се, се случва), а Исус още не се е завърнал. Йоан поправя това недоразумение, като посочва, че това е волята на Исус, а не пророчество за това какво ще стане.

Идеята да се фокусираме върху Исус, вместо върху други хора, е вълнуващо обобщение на останалата част от урока. Исус и само Исус е нашият Спасител. Хората неизбежно ще ви разочароват, а вероятно и ще ви нараняват.

Истините, разгледани от вторник до четвъртък, ще пояснят темата за разбирането на Божието Слово с цел да опознаваме и да следваме Исус, Който трябва да бъде единственият ни Учител и Водач – независимо от помощта, съветите и ръководството, което другите биха могли да ни дадат.

Колко често са ви разочаровали други хора, които сте уважавали? Какви трудни уроци сте научили от тези преживявания?

Вторник									24 декември

Светлината и тъмнината

Прочетете Йоан 1:4-10; 3:19-21; 5:35; 8:12; 9:5; 11:9,10; 12:35. Какъв огромен контраст е представен тук и защо той е основополагащ за разбирането на истината?

___________________________________________________________________

___________________________________________________________________

Светът тъне в мрак. Той избягва светлината и не може от само себе си да намери пътя към истинския Бог, личния Бог на Сътворението, откровението и изкуплението.

„Човечеството никога не може от само себе си да придобие познание за божественото. „Тези тайни са високи до небето; какво можеш да сториш? По-дълбоки са от преизподнята; какво можеш да узнаеш?“ (Йов 11:8). Само духът на осиновението може да ни разкрие дълбоките Божии неща, които „око не е видяло и ухо не е чуло, и на човешко сърце не е идвало“. „Бог ни ги е разкрил чрез Своя Дух“ (Уайт, Е. Копнежът на вековете. С. 412 – англ. изд.).

Единствено Исус Христос „изяви“ Отец (Йоан 1:18). Гръцкият глагол е exēgeomai, което означава „тълкувам“, „обяснявам“, „излагам“. Йоан представя Исус като небесен Пратеник, Който обяснява какво означава да познаваме Бога. Само чрез Исус можем наистина да опознаем Бога.

Прочетете Йоан 8:42-44. Как Исус описва лъжливата основа, върху която религиозните водачи на Израил основават вярата си?

___________________________________________________________________

___________________________________________________________________

Хората, които не стоят в истината, говорят от себе си. Те „виждат“ смисъла на един стих само от човешка гледна точка. За разлика от тях ние трябва да приемем, че Христос е светлината на света и да следваме Него, когато тълкуваме Словото Му. А дяволът говори „своето“ (Йоан 8:44). Ако не внимаваме и не сме се предали с вяра и покорство на Бога, ни грози опасността да направим същото: да четем текста въз основа на собствените си желания, потребности и гледни точки, което е по-лесно да направим, отколкото осъзнаваме.

Как реагирате на истини, които „ви настъпват по мазола“, а как би трябвало да реагирате?

Сряда								25 декември

Теология „отгоре“ или „отдолу“

Прочетете Йоан 4:46-54. Какъв проблем довежда царския чиновник при Исус и какъв е истинският скрит проблем?

___________________________________________________________________

___________________________________________________________________

Този мъж идва при Исус, Светлината на света, но е решил да повярва само ако Той изцели детето му. Можем да кажем, че теологията му е „теология отдолу“. Тя създава правилата и стандартите за Бога и Словото Му. Човешки възгледи, погрешни, ограничени и субективни, стават окончателният авторитет за тълкуванието на Божието Слово. Какъв опасен капан е това!

Теологията „отгоре“ реагира първо с вяра в Бога и в Неговото Слово (Йоан 4:48; 6:14,15; 2 Тимотей 3:16). Когато Библията се приема с вяра, тя тълкува сама себе си. Възгледите от Писанието, а не светската философия, ръководят разбирането и тълкуването на Библията. Човешките гледни точки трябва да бъдат подчинени и подвластни на Божието Слово, а не обратното.

Трябва да вярваме в думите на Писанието, ако ще вярваме в думите на Исус (Йоан 5:46,47). „Ако пребъдвате в Моето учение, наистина сте Мои ученици“ (Йоан 8:31). Ако се съмняваме в Божието Слово, то не може да пребъдва в нас (Йоан 5:38). „Който Ме отхвърля и не приема думите Ми, има кой да го съди. Словото, което говорих, то ще го съди в последния ден. Защото Аз не говорих от Себе Си; но Отец, Който Ме изпрати, Той Ми даде заповед какво да кажа и какво да говоря“ (Йоан 12:48,49).

Да чуваме Божието Слово е нещо повече от пасивно приемане на информация. То означава също да вършим Божията воля. Такъв е активният отговор, когато слушаме Словото. „Ако някой иска да върши Неговата воля, ще познае дали учението е от Бога, или Аз от Себе Си говоря“ (Йоан 7:17).

Това слушане и вършене на Божието Слово е израз на любов към Него: „Ако Ме обича някой, ще пази учението Ми; и Отец Ми ще го възлюби и Ние ще дойдем при него, и ще направим обиталище у него“ (Йоан 14:23).

Каква е връзката между нашата любов към Исус и покорството? Защо всеки вид „послушание“, което не е основано на любовта, може да се превърне в законничество?

Четвъртък						25 декември

Пребъдване в Исус

Прочетете Йоан 12:32. По какъв начин това поразително твърдение описва авторитета на Исус Христос?

___________________________________________________________________

___________________________________________________________________

Както видяхме в уроците за това тримесечие, „Евангелието от Йоан“ ни привлича към Исус, но само ако желаем да разберем и изпълним Неговата воля. В цялото Евангелие хората, които срещат Исус, или приемат светлината и израстват, или отхвърлят светлината и си стават слепи. Никодим, жената при кладенеца, царският чиновник, мъжът в къпалнята Витесда, петте хиляди, нахранени с хляба и рибите, братята на Исус, религиозните водачи, слепороденият човек, Мария и Марта, Пилат – всички те срещат Исус и вземат решение за истината и светлината, които Той носи.

Теологията „отдолу“, започва с човешки аргументи, които определят и изучават съществуването и естеството на Бога. Човешката гледна точка, погрешна, изопачена, предубедена, се поставя над Божеството: свято, съвършено, всезнаещо. Теологията „отдолу“ гарантирано отклонява хората от истината, както е правила в миналото и както ще прави в бъдеще (Откровение 14:1-12), когато човешката мъдрост, стремяща се да заеме мястото на Бога, ще се опита да наложи фалшиво поклонение по целия свят.

Прочетете Йоан 15:1-11. Каква е тайната на духовото израстване и здраве?

___________________________________________________________________

___________________________________________________________________

Тайната е да оставаме свързани с Исус. Той е Божието Слово, Хлябът на живота, Светлината на света, Вратата на овцете, Добрият пастир, Възкресението и Животът, Пътят, Истината и Животът, и Истинската лоза.

Личностите от Божеството и Словото Им, Библията, са като магнити. Ако не им се съпротивляваме, те ще ни привлекат при Себе Си. „Божият глас ни говори чрез Неговото Слово, има и много други гласове, които ще чуем. Но Христос е казал, че трябва да внимаваме, когато ни казват: Ето, тук е Христос или там е Христос. Как ще разберем, че те нямат истината, ако не донесем всичко при Писанието“ (Уайт, Е. Адвентист Ревю енд Сабът Хералд, 3 април 1888). Тогава трябва да подчиняваме собствените си възгледи на представените в Божието Слово.

Петък								27 декември

Разширено изучаване

Божията гледна точка е съвсем различна от човешката. Бог споделя своите възгледи с нас чрез Словото Си, Библията, под влиянието на Светия Дух. Ние решаваме дали искаме да ходим в тъмнина, или да приемем светлината, идваща от Исус Христос и разкрита в Словото.

Съществена част от този избор е личното ни предаване на Исус Христос, Божия Син и Изкупителя на човешкия род. Със силата на Светия Дух Бог-Отец ни разкрива – чрез живота, смъртта и възкресението на Исус – дълбочината на любовта Си. А знаем за Исус, понеже Неговият живот, смърт и възкресение са записани в Божието Слово.

„Божии ангели постоянно сноват между земята и небето и между небето и земята. Чудесата на Христос за болните и страдащите бяха извършени с Божията сила чрез службата на ангелите. Именно чрез Христос, чрез службата на Неговите небесни пратеници идва от Бога до нас всяко благословение. Когато пое върху Себе Си човешко естество, нашият Спасител обедини Своите интереси с тези на грешните синове и дъщери на Адам, докато чрез божественото Си естество се държа за Божия престол. Така стана средството за общение на хората с Бога и на Бога с хората“ (Уайт, Е. Копнежът на вековете. С. 143 – англ. изд.).

**Въпроси за разискване**:

1.	Коя от всички истории в „Евангелието от Йоан“ ви говори най-силно за Божията любов и характер? Споделете с групата защо смятате тази история за толкова въздействаща.

2.	Как на практика трябва човек да търси истината?

3.	Защо обикновено е трудно да се отстрани егото като арбитър на истината? Можем ли някога напълно да постигнем това, или нашето човешко естество до известна степен винаги ще влияе върху възприемането ни на Библията? Защо трябва да признаваме този факт и как смирението ни помага да подчиним предразсъдъците си на Божието Слово?

4.	Историята на западното християнство е изпълнена с ужасяващи примери за това какво се случва, когато Божието Слово се подчини на човешката политика и предразсъдъци. Кои са някои от тези примери и какъв урок можем да научим от тях днес за това колко е опасно, когато човешката гледна точка стане доминиращият филтър за „тълкуване“ на Библията?

5.	Обобщете със свои думи голямата картина в „Евангелието от Йоан“. Кое е централното му послание за нас днес?

Тази събота, 28.12.2024 г., ще се молим за църкви „Трявна“ и „Тутракан“.

Ключът за едно село в Аляска

От Андрю Макчесни

Пилотът-мисионер Джим Кинкейд установил, че му е трудно да лети от едно отдалечено село до друго в американския щат Аляска. Излитането и кацането в храсталаците било лесната част. Но да намери възприемчиви сърца за евангелието от местните хора било доста по-трудно.

Изглежда, щяло да има проблем, когато Джим приземил малкия си самолет в едно селище на около 240 километра северно от Феърбанкс. Превозвал литературни евангелизатори от село на село, за да продават Библии и друга християнска литература. Когато спрял, около самолета се струпали високопроходими автомобили. Хората изглеждали зле настроени.

– Кои сте вие? – попитал един.

– Какво правите тук? – казал друг.

В този момент Джим си спомнил едно име. Един мъж от селото бил посетил едно-две евангелизационни събрания, които бил провеждал във Феърбанкс по-рано. Джим се обърнал към пазачите на селото.

– Робърт Франк в града ли е? – попитал той.

Израженията им веднага се променили. Ядосаните погледи отстъпили пред любопитството, а след това пред гостоприемството.

– О, познавате Робърт Франк? – казал един.

– Ще ви заведем да го видите! – казал друг.

Джим бил заведен да посети Робърт. Сякаш държал ключа за селото.

Робърт се хранел, когато Джим пристигнал, и за съжаление, не разпознал веднага пилота. Джим трябвало да му напомни как и защо се познавали. Но след това Робърт си спомнил и бил много сърдечен. Предложил на Джим парче прясно мечешко месо.

И така Джим и литературните евангелизатори намерили достъп до едно ново село, което иначе нямало да бъде достигнато. Било необходимо само да знаят името на някого.

Исус също знае имената на хората. Той казва, че е Добрият Пастир, Който „вика своите овце по име и ги извежда“ (Йоан 10:3).

Щом Исус знае имената, не е ли добре и Неговите последователи да следват примера Му?

„Да познаваш някого в селото, дори ако е само името на местен човек, може да ти даде достъп до едно цяло село – казва Джим. – Така е във всяка култура. Ако помниш името на човека, това значи много“.

Част от даренията от тринадесетата събота това тримесечие ще помогнат за разкриване на център за влияние за местните жители на Бетел, Аляска. Благодарим ви, че планирате щедро дарение тази събота.