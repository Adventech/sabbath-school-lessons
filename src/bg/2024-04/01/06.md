---
title:  Твърденията на Исус
date:   03/10/2024
---

Чудото в къпалнята Витесда създава отлична възможност Йоан да подчертае кой е Исус. Евангелистът отделя девет стиха, за да опише чудото, а около 40 стиха, за да опише Този, Който го извършва.

`Прочетете Йоан 5:16-18. Защо е преследван Исус за това, което извършва в събота?`

Йоан 5:18 може да е малко смущаващ стих, защото сякаш казва, че Исус нарушава съботата. Обаче ако се вгледаме малко по-надълбоко, Исус твърди, че „работата“ Му в събота съответства на връзката Му с Отец. Бог не спира да крепи вселената в събота. Затова действието на Исус в този ден е част от свидетелството Му, че е равен на Бога. Религиозните водачи Го преследват заради предполагаемото нарушаване на съботата и заради твърдението Му за равенство с Бога.

`Прочетете Йоан 5:19-47. Какво казва Исус, за да може водачите да осъзнаят кой всъщност е Той – твърдение, убедително засвидетелствано от чудото, което току-що е извършил?`

Исус защитава действията си в три стъпки. Първо, обяснява тясната Си връзка с Отец (Йоан 5:19-30). Показва, че Той и Отец действат в съгласие до такава степен, че има властта както да съди, така и да възкресява мъртви (Йоан 5:25-30).

Второ, Исус призовава в бърза последователност четирима „свидетели“ в Своя защита: Йоан Кръстител (Йоан 5:31-35), чудесата, които върши (Йоан 5:36), Отец (Йоан 5:37,38) и Писанието (Йоан 5:39). Всеки от тези „свидетели“ защитава Неговите твърдения.

Накрая, в Йоан 5:40-47 Исус излага пред обвинителите Си тяхното собствено осъждане, като разкрива разликата между Неговото служене и тяхната себичност. Това осъждане, казва Той, ще дойде от Мойсей (Йоан 5:45-47) – този, върху когото възлагат надеждите си.

`Как да се предпазим от този капан: да вярваме в Бога, дори да имаме правилни доктрини, но все пак да не се отдаваме напълно на Христос? Споделете отговорите си с групата в събота.`