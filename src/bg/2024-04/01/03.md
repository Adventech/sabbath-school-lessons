---
title:  Второто знамение в Галилея
date:   30/09/2024
---

През цялото Си земно служене Исус извършва чудеса, въз основа на които хората повярват в Него. Йоан записва тези чудеса, за да могат и други да повярват в Спасителя.

`Прочетете Йоан 4:46-54. Защо евангелистът прави връзка с чудото на сватбеното тържество?`

Когато разказва за второто знамение на Исус в Галилея, Йоан насочва към първото знамение на сватбата в Кана. Сякаш казва: Знаменията, които извърши Исус, ще ви помогнат да осъзнаете кой е Той. След това добавя: „Това второ знамение извърши Исус, когато отново дойде от Юдея в Галилея“ (Йоан 4:54).

На пръв поглед отговорът на Исус на молбата на царския чиновник изглежда малко грубоват. Обаче този царски служител е превърнал изцелението на сина си в критерий, за да повярва в Исус. Христос прочита в сърцето му и посочва духовната болест, която е по-дълбока от сериозната болест на сина му. Като гръм от ясно небе мъжът изведнъж осъзнава, че духовната му нищета може да коства живота на сина му.

Важно е да разберем, че сами по себе си чудесата не доказват, че Исус е Месия. И други са вършили чудеса. Някои са били истински пророци, други – не. Чудесата само разкриват съществуването на свръхестественото, но сами по себе си не означават, че Бог е техен автор. Сатана може да върши „чудеса“, ако чрез думата „чудо“ имаме предвид свръхестествени действия.

В мъката си царският чиновник се оставя на милостта на Исус, като Го умолява да изцели сина му. Отговорът на Исус е насърчителен. Той казва: „Иди си; синът ти е жив“ (Йоан 4:50). Глаголът „е жив“ е в сегашно време на гръцки. Тази употреба се нарича „бъдещо сегашно време“, в което за бъдещо събитие се говори с такава сигурност, сякаш вече действително се е случило. Мъжът не хуква към къщи, но с вяра в Исус си отива на другия ден – и установява, че точно когато Той е изрекъл онези думи, треската е напуснала сина му.

Каква силна причина за вяра в Спасителя!

`Дори ако станем свидетели на чудо, какви други критерии трябва да търсим, преди автоматично да приемем, че то е от Бога?`