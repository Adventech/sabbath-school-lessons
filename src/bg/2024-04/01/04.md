---
title:  Чудото в къпалнята Витесда
date:   01/10/2024
---

Следващото знамение, записано от Йоан, се разиграва в къпалнята Витесда (Йоан 5:1-9). Вярвало се е, че ангел раздвижвал водата и първият болен, който влезел, щял да се излекува. Затова до портите на къпалнята се събирали тълпи от болни, които се надявали да бъдат изцелени следващия път. Исус отива в Йерусалим и когато минава край къпалнята, вижда чакащата тълпа.

Каква гледка трябва да е било това! Всички онези хора, някои от тях доста болни, очакващи толкова отдавна изцеление във водата, което така и не идвало. Каква чудесна възможност за Исус!

`Прочетете Йоан 5:1-9. След като е било очевидно, че всеки в къпалнята иска да оздравее, защо Исус пита паралитика дали иска да бъде изцелен (Йоан 5:6)?`

Когато някой е болен от дълго време, болестта се превръща в естествено състояние на нещата и колкото и странно да изглежда, човек може се бои, че недъгът ще изчезне. В отговора си мъжът намеква, че иска да бъде изцелен. Проблемът е, че търси решението на погрешно място – докато Този, Който е създал краката на човека, стои точно пред него. Мъжът не осъзнава много кой му говори, въпреки че след изцелението може да е започнал да разбира, че Исус е по-специална Личност.

„Исус не поиска от този страдалец да прояви вяра в Него. Той просто каза: „Стани, вземи постелката си и ходи“. Но вярата на мъжа се хвана за това слово. Всеки нерв и мускул се зареди с нов живот и осакатените крайници се задвижиха като здрави. Без никакво съмнение той задейства волята си да се подчини на заповедта на Христос и всичките му мускули реагираха на тази воля. Скачайки на крака, установи, че се движи. (…) Исус не му беше дал никаква увереност за помощ от Бога. Човекът можеше да се усъмни и да изгуби единствената възможност за изцеление. Но той повярва в словото на Христос и когато започна да действа според него, получи сила“ (Уайт, Е. Копнежът на вековете. С. 202, 203 – англ. изд.).

`По-късно Исус среща мъжа в храма и казва: „Ето, ти си здрав; не съгрешавай вече, за да не те сполети нещо по-лошо“ (Йоан 5:14). Каква е връзката между болестта и греха? Защо трябва да знаем, че не всяка болест е непосредствена последица от конкретни грехове в живота?`