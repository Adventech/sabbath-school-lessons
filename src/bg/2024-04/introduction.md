### Темите в „Евангелието от Йоан“

Един персийски килим в магазин в Техеран изобразява древна гора. Красиво изтъкан, той представя сцена от Швейцария: планини, водопад, тюркоазено синьо езеро, обрасли в дървета хълмове и разпростряно синьо небе, обсипано с облаци.

Всеки в магазина би могъл да отдели време, за да разгледа подробностите: броя на бримките на квадратен сантиметър, тъканта на килима, видът на използваните бои – всички дребни детайли, които съставляват килима.

Или пък човек би могъл да се концентрира върху завладяващите техники и теми, които му придават уникална красота: небето, отразено в езерото, снегът, покриващ планинските върхове, тучните гори, подчертани от тъмнозеления мъх. Темите на килима, комбинирани една с друга в умело съчетано прекрасно изображение, разкриват величието на онова зареждащо местенце в Алпите.

Това тримесечие ще изучаваме един друг съвършено изработен шедьовър. Той не е резултат от щрихите на четката върху платното или от точно експонирана снимка, или пък от майсторски изтъкан килим. По-скоро е Божието Слово, майсторски предадено в „Евангелието от Йоан“.

Значението на думите зависи от контекста. За да разбере човек какво иска да каже Писанието, то трябва да бъде разкрито чрез неговия контекст – най-близките изречения, глави и части, както и цялостната вест на самата Библия. Тъй като тя е вдъхновена от Светия Дух, всяка нейна част трябва да бъде изучавана в контекста на цялото.

Целта на това тримесечие ще бъде да разберем посланието на „Евангелието от Йоан“. То е уникално сред четирите евангелия, тъй като често насочва вниманието към личните разговори между Исус и един-двама души – като Натанаил, Никодим, жената при кладенеца, паралитика от Витесда, слепороденият човек, Лазар и сестрите му, Пилат, Петър или Тома. Много от тези истории се споменават единствено тук.

„Евангелието от Йоан“ е Божието Слово, което ни е предадено от апостола. Както и цялата Библия, то е дошло по Божия воля, а не по човешка. Йоан е просто отзивчивият инструмент, използван от Светия Дух, за да предаде много жизненоважни теми: Словото (logos), светлината, хлябът, водата, Светият Дух, единството, знаменията, свидетелствата и пророчествата. Тези теми взаимно се подчертават и осветляват из цялото Евангелие.

Изучаването на Библията често се фокусира върху значението на някоя дума или кратък откъс от Писанието. Проверяваме смисъла на думата в библейски речник. Анализираме граматиката, непосредствения контекст, историческата обстановка и ако използваме аналогията с килима – се хващаме за броя на бримките на квадратен сантиметър, плата, боите и фона. Разбира се, всички тези подробности са важни.

Но нека да не пропускаме голямата картина, докато изследваме детайлите. Всъщност точно както персийският килим може да ни пренесе в онази красива алпийска сцена, така и „Евангелието от Йоан“ е в състояние да ни върне към живота и служенето на Исус Христос, Който е вечен живот за познаващите Го. Подробностите имат своята роля, а тя е да ни насочват към голямата картина: в „Евангелието от Йоан“ тази голяма картина е вдъхновеното от Бога откровение за Исус, нашия Господ и Спасител.

_Едуард Зинке, бивш помощник-директор на Института за изучаване на Библията към Генералната конференция на адвентистите от седмия ден, участва в много църковни дейности и комитети, включително като заместник-председател на „Настоятелството на Елън Уайт“ и главен съветник в „Adventist Review Ministries“. Има три докторски степени от адвентни университети. Живее в Мериленд, САЩ._

_Томас Шепърд, д-р по философия, е главен професор по изследване на Нов Завет в Теологичната семинария към адвентния университет „Андрюс“. Той и съпругата му Шери Шепърд са служили като мисионери в Малави, Африка, и в Бразилия. Имат две пораснали деца и шестима внуци._