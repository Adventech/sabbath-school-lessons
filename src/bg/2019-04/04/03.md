---
title: Пророците насърчават
date: 22/07/2019
---

За съжаление, съпротивата от околните народи поражда у евреите страх и нежелание да работят в храма, както е описано в Ездра, 4-6 гл.

Вече споменахме по-рано, Ездра 4:6-6:22 не е написана в хронологичен ред. Затова ще разгледаме глава 5 преди глава 4.

`Прочетете Ездра 5:1-5. Защо Бог изпраща пророците Агей и Захария при евреите? Какъв е резултатът от тяхното пророкуване?`

Евреите са прекратили строителството от страх. Но Бог ги е изпратил в Юдея да възстановят храма и града и Той има план. Тъй като се боят, трябва да направи нещо, за да ги насърчи. Затова призовава двама пророци, които да се намесят. Човешката съпротива не спира Бога; дори ако евреите улесняват тази съпротива чрез действията си, Бог не ги изоставя. Той действа чрез пророците, за да ги насърчи и подтикне отново към действие.

`Прочетете Агей, 1 глава. Какво е посланието за тях и как можем да го приложим за себе си днес?`

„Пророците Агей и Захария бяха издигнати, за да се справят с кризата. Чрез вълнуващи свидетелства тези избрани вестители разкриваха на народа причината за техните проблеми. Липсата на материални блага беше последица от това, че не поставят Божиите интереси на първо място, заявяваха пророците. Ако израилтяните бяха почели Бога, ако бяха проявили необходимото уважение и зачитане към Него, като построят първо Неговия дом, те щяха да привлекат, поканят и покажат, че искат Неговото присъствие и благословение“ (Уайт, Е. Пророци и царе. С. 573,574).