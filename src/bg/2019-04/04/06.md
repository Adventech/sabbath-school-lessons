---
title: 'Да вършим „голяма работа“'
date: 24/10/2019
---

`Прочетете Неемия 6:1-13. Защо Неемия счита работата, която върши в Йерусалим, за „голяма работа“ ( Неемия 6:3 )? Какви са в този случай опитите да го спрат?`

Глава 6 описва множество опити за покушение над живота на Неемия. Санавалат и Гисам продължават да му изпращат писма, за да го накарат да отиде при тях под претекст за среща. Обаче срещата е в Оновото поле, което е вражеска територия и това издава истинското намерение на поканата. Санавалат, Товия и Гисам съзнават, че удобната възможност ще трае само докато стената бъде построена и портите на града бъдат затворени. Евреите имат защитата на персийския цар и следователно враговете им не могат да ги победят чрез открита атака. Но ако се отърват от водача, ще прекратят напредъка или може би завинаги ще спрат евреите. И те не се отказват. Въпреки че Неемия не отговаря, продължават да настояват. За него трябва да е било обезсърчаващо да среща съпротива от всички страни. Но той им отговаря с думите: „Голяма работа върша“ ( Неемия 6:3 ).

По светските стандарти Неемия е вършел голяма работа като виночерпец на царя, което е престижен пост – един от най-висшите в страната, където е служил като съветник на царя. Но построяването на един град, който лежи в руини, без особена политическа значимост? Това ли нарича голяма работа? Неемия счита работата за Бога за „голяма“ и по-важна, понеже разбира, че славата на Божието име е заложена на карта в Йерусалим.

Освен това, когато Бог е установил службите в светилището, Той е постановил и организирането на свещениците. За да се запази светилището свято и специално в съзнанието на хората, Той е допуснал само свещениците да извършват ритуалите вътре в храма. На нас самите ни е трудно да осъзнаем Божията святост; затова Бог е създал условията, за да идват израилтяните в Божието присъствие с благоговение. Неемия знае, че храмовите дворове са за всички, но не и вътрешните стаи. С думите си да се срещнат вътре в храма Семая не само показва, че е фалшив пророк, внушавайки нещо противно на Божиите нареждания, но също и разобличава себе си като предател.

`Как ние днес, без земно светилище, можем да поддържаме в себе си чувството за Божията святост? Как осъзнаването на Неговата святост в контраст с нашата греховност ни привлича към Кръста?`