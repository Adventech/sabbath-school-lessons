---
title: 'Неемия започва да действа (444 г.пр.Хр.)'
date: 23/10/2019
---

`Прочетете Неемия, 4 глава. Какво правят евреите под ръководството на Неемия, за да устоят на съпротивата? Защо е важно за тях да се подготвят за битка, а не просто да не правят нищо, вярвайки, че Бог ще ги защити?`

След множество започвания и спирания народът отново се залавя за работа. Евреите се молят, а след това Неемия поставя стражи. Хората се редуват на смени през деня и нощта, за да бъдат готови за всяка възможна атака. Неемия снабдява хората около стената с оръжия, за да може всяко семейство да бъде готово за битка.

Освен това разделя слугите си на две групи – едната работи, а другата държи оръжията. Има също и специални мерки за всички, които работят на стената, защото те са най-близо до опасността. Всеки от строителите държи меч в едната ръка, а с другата слага тухли/камъни и хоросан на стената. Готови са да дадат отпор на противниците. Извършват своя дял от работата; Бог прави останалото. Вярата на Неемия в Божията закрила е вдъхновяваща. Обаче той не сяда да чака Бог да свърши всичко. Хората дават всичко от себе си.

Двата пасажа: „Не се бойте от тях; помнете великия и страшния Господ и се бийте за братята си, за синовете и дъщерите си, за жените и домовете си“ ( Неемия 4:13,14 ) и „Нашият Бог ще воюва за нас“ ( Неемия 4:19,20 ) са едни от най-вдъхновяващите свидетелства в Библията.

Евреите пак са можели да спрат строежа заради постоянната съпротива, но този път вместо да бъдат победени от страха, се хващат за Божието обещание, че Той ще воюва за тях. Когато се сблъскаме с проблеми заради Божието име, заради нашите вярвания или заради това, което Той ни призовава да сторим, трябва да помним, че „Бог ще воюва за нас“.

Накрая евреите осъзнават, че Господ подкрепя работата им, и това им дава куража да продължат напред.

`Защо е толкова важно да знаете, че това, което правите, е по Божията воля? Ето че важният въпрос, който трябва да зададем, е: Как разбирам, че това, което правя, е по Божията воля?`