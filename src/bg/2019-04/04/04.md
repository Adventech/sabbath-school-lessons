---
title: 'Прекратяване на работата'
date: 22/10/2019
---

`Какво правят „неприятелите“ в Ездра 4:6-24 , за да осуетят работата в Йерусалим?`

„Народът на земята“ пише обвинителни писма срещу евреите и работата им първо до Дарий ( Ездра, 5 и 6 гл. ), след това до цар Ксеркс (Асуир), както и до Артаксеркс. Прави всичко възможно, за да саботира работата в Йерусалим.

Хората от околните народи твърдят, че ако градът бъде възстановен, царят ще изгуби властта си над него, защото той винаги е бил място на бунтове и вълнения в миналото. За съжаление, цар Артаксеркс е подведен да смята, че евреите строят само защото искат да възвърнат независимостта си и така да предизвикат конфликти. Заповядва дейността да бъде прекратена и да се изпрати армия, за да не се строи повече градът. Тези бързи действия прекратяват работата за Бога.

`Прочетете Ездра 4:23,24. Защо евреите прекратяват строежа? Не знаят ли, че Бог иска да възстановят града? Какво им пречи?`

Очевидно евреите разбират, че Бог ги е призовал да възстановят града и храма, но се страхуват заради силната съпротива. Може би са си измисляли извинения от типа на: „Сега сигурно не е подходящият момент“ или „Ако Бог наистина искаше да направим това, щеше да осигури начин“, или „Може би изобщо не трябваше да се връщаме тук“. Когато съпротивата ни пречи да извършим това, което вярваме, че Бог ни е призовал да направим, имаме склонност да оспорваме Неговото ръководство и да се съмняваме в Него. Лесно можем да убедим себе си, че сме допуснали грешка. Страхът е способен да парализира нашия ум и да изпаднем в отчаяние и безпомощност, вместо да се фокусираме върху Божията сила.

`Имали ли сте подобно преживяване: да сте убедени, че Бог ви е призовал да извършите нещо, а след това да започнете да се съмнявате, когато настъпят трудности? (Помислете например за Йоан Кръстител.) Какво научихте от това преживяване?`