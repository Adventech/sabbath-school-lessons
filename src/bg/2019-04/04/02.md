---
title: 'Началото на съпротивата'
date: 20/10/2019
---

`Прочетете Ездра 4:1-5. Според вас защо остатъкът от израилтяните отказва помощта на други народи за построяването на храма?`

На пръв поглед молбата звучи любезно и по съседски, защо да отказват? Донякъде намираме отговора в самия стих. Помощ предлагат „неприятелите“. Неприятелите? Само това ясно ни подсказва защо израилтяните реагират по такъв начин.

По каква причина тези хора са наречени „неприятели“? 2 Царе 17:24-41 обяснява, че те са докарани от други народи в Самария и околносттта, след като израилтяните от Северното царство са били депортирани. Асирийският цар им е изпратил свещеници, които е трябвало да ги научат как да се покланят на Бога на земята, т.е. Израилевия Бог. Обаче се получава една религия, която включва също и ханаанските божества. Затова остатъкът от израилтяните се бои, че тази религия ще бъде привнесена в тяхното храмово поклонение. Ето защо най-доброто и най-умното нещо, което могат да направят, и което всъщност правят, е да кажат: „Не, благодаря“.

Трябва също да помним и защо се случва всичко това. Заради постоянните компромиси на техните предци с езическите религии е разрушен храмът и са попаднали в плен. И както може да се предполага, последното нещо, което биха искали да сторят сега, е да се сближат твърде много с околните народи.

`Какво друго в стиховете подсказва, че отказът е правилната стратегия? Ездра 4:4,5.`

`Помислете колко лесно са можели да намерят логични основания да приемат помощта. Какво има да ни каже 2 Коринтяни 6:14 в този контекст?`