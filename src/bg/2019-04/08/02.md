---
title: 'Идеята за завет'
date: 17/11/2019
---

`Прочетете Неемия 10:1-29 (и освежете паметта си, като прочетете Неемия 9:36-38 ). Кой прави този завет и защо го сключва?`

Въпреки че само водачите подписват документа, текстът изрично споменава „останалите от народа“ ( Неемия 10:28,29 ). Кое е толкова важно в завета, че всички те пожелават да участват в договора с Бога? За да отговорим на този въпрос, трябва да се върнем към самото начало и да разберем библейската идея за завета.

Заветът е важен, тъй като е част от Божия план за отношенията Му с грешното човечество и разкрива Божия копнеж по връзка с човеците. Дава възможност и на хората да покажат желанието си за посвещение на Бога.

Библейската история за Сътворението от Битие, 1 и 2 глава разкрива не само сътворението на първите хора, но и връзката между тях и Бога, както и отношенията им един с друг. Обаче грехът нахлува и разрушава всички тези връзки. Той е антитеза на сътворението и довежда до антисътворение (смърт).

Родословието на Адам се разделя на две линии, тъй като Каин избира злото ( Битие 4:8-19 ), а Сит приема Бога ( Битие 5:3-24 ). Родословието на Каин достига връхната си точка в Ламех ( Битие 4:17-19 ), седмия от Адам, въвел многоженството. Насилието и отмъстителността на Каиновата линия са съпоставени с верните потомци на Сит. Неговите потомци също са описани, но седмият е Енох, който „живееше според Божиите заповеди“ ( Битие 5:24 ) и бе взет на небето.

За съжаление, светът възприема повече злото, отколкото Бога, и идва момент, когато верните остават съвсем малко. Не след дълго може да не остане и нито едно семейство, чрез което Бог да изпълни Словото Си да изпрати обещания Потомък, Който да спаси човечеството. В този момент Той се намесва чрез Потопа. Обаче Потопът е още едно антисътворение, анулиране и унищожаване на живота, но всъщност Бог унищожава само това, което хората вече са разрушили ( Битие 6:11-13 ).

`В какво отношение сте изпитали лично разрушителната сила на греха? Коя е единствената сила срещу него и как можем да се възползваме от нея?`