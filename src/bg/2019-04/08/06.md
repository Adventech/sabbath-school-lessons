---
title: Храмът
date: 21/11/2019
---

`Разгледайте отново Неемия 10:32-39 . Защо храмовите служби са съществено важни за израилтяните, както личи от думите „няма да изоставим дома на нашия Бог“ ( Неемия 10:39 )? Защо храмът е толкова важен за вярата като цяло? Евреи 8:1-7`

Израилтяните дават обет да се грижат за храма. Въпреки че са малка група, финансово експлоатирана от владетелите, те решават, че е необходимо да дават от малкото, което притежават, за да може в храма да има изобилие, а не само да съществува. Затова решават да даряват една трета от сикъла за храмовата служба всяка година, а не само при преброяването на населението, както изисква законът. Народът осъзнава нуждата да отиде отвъд изискванията. Освен това разпределят отговорността за доставка на дървата за олтара между конкретни семейства, тъй като разбират, че без организация службите няма да продължат дълго.

Първите плодове, първородните от добитъка и десятъците и даренията са аспекти от храмовата служба, осигуряващи служенето на свещениците и левитите. Една десета от всичко трябва да отиде за левитите. Освен това първородните се откупват с пари, които се добавят към сумата за левитите. Обаче една десета от десятъка за левитите отива за свещениците.

Храмът е сърцето на израилевия народ. Той заема толкова централно място в тяхната вяра, че най-голямата им трагедия е, когато Навуходоносор го разрушава и отнася свещените му предмети.

Когато храмът се управлява както трябва, той зарежда духовно народа, тъй като насочва хората към окончателното разрешаване на проблема с греха – смъртта на Агнето. Когато Исус умира на кръста, решението е налице ( Римляни 5:5-10 ). Освен това чрез годишната служба в Деня на умилостивението хората научават, че Бог има план да ги освободи от злото и греха и да донесе добро. С други думи, храмът е сцената, разкриваща на хората целия спасителен план. Уроците от храмовите служби са изключително важни и необходими, за да видим по-голямата картина на Божия характер и плана на спасението.

`„Вярно е това слово и заслужава пълно приемане, че Христос Исус дойде на света да спаси грешните, от които главният съм аз“ ( 1 Тимотей 1:15 ). Каква е надеждата на Павел и как тя може да стане и наша надежда?`