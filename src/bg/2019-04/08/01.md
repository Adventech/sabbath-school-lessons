---
title: Бог и заветът
date: 17/08/2019
---

### За изучаване през седмицата
Неемия 10:1-29; Битие 4:8-19; Евреи 13:20; Исус Навин 24; Неемия 10:30-39; Евреи 8:1-7.

> <p>Стих за запаметяване</p>
> „Поради всичко това ние правим верен завет и го написваме; и първенците и свещениците ни го подпечатват (…) няма да изоставим дома на нашия Бог“ (Неемия 9:38; 10:39).

Какво има предвид Библията, когато говори за „завет“? Най-лесното обяснение е, че това е установяване на юридически отношения между Бога и Неговия народ. Именно Бог казва: „Вие сте Мой народ и Аз съм вашият Бог“. Освен това намираме писани завети и у други народи от древния свят, често между владетели и техните васали.

Тези завети се сключват, защото и двете страни имат изгода от тях. Владетелят се грижи за народа, а народът плаща данък. Но с Бога заветът е различен. Той всъщност не получава нищо, обаче обещава да бъде верен дори когато хората са неверни. Всъщност благословенията и проклятията на завета правят възможно израилтяните да разберат, че са го нарушили – след като започнат да ги сполитат лоши неща.

Тази седмица ще разгледаме завета, който израилтяните подновяват с Бога в Неемия, 10 глава, а също и ще споделим обща информация за историята и значението на сключването на завет в Библията.