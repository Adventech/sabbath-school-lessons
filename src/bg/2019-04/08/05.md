---
title: Обети
date: 21/08/2019
---

`Прочетете Неемия 10:30-39. Кои четири неща обещават израилтяните да направят като част от подновения завет?`

Народът дава обет за следното:

- Никакви смесени бракове (без бракове с хора, които могат да ги подведат към идолопоклонство).
- Истинско спазване на съботата (никакво разсейване чрез бизнес дела).
- Заличаване на дълговете и спазване на съботната година, за да се грижат за бедните и да им дадат свобода.
- Финансова подкрепа за храма, службите и служителите му: като донасят първите плодове, първородните и десятъка, а по този начин осигуряват дълготрайност на истинското поклонение.

Първите три обещания са свързани с отношенията към другите (брак и заличаване на дългове) и Бога (съботата), докато последното ( Неемия 10:32-39 ) е свързано с храмовите служби.

Целта на общността е да покаже, че се посвещава на завета и затова ще предприеме практични стъпки към изграждане на взаимоотношения с Бога и с другите. Въпреки че невинаги са спазвали завета съвършено в миналото, те разбират, че правилните навици и обичаи ще повлияят върху бъдещето. Ако народът на Израил иска да тръгне по правия път, трябва да установи обичаи и традиции, които ще улеснят постигането на целта. Ако искат да имат близост с Бога, тогава подчертаването на съботата и грижата за храма са важни стъпки в тази посока.

За съжаление, те не спазват обетите си много добре, както личи от последните глави от „Неемия“. Но макар не всички да ги спазват, все пак много от хората го правят. С Божията помощ и без да изпускаме Исус от поглед, ние можем да си изградим правилните навици и да се държим в правия път.

`„Ако използваш правилно волята си, в живота ти може да настъпи цялостна промяна. Подчинявайки волята си на Христос, ти се съюзяваш със силата, която е над всички началства и власти. Ще получиш сила отгоре, която да те направи непоколебим, и когато постоянно се покоряваш на Бога, твоята воля ще получи силата да живее новия живот, живота на вярата“ (Уайт, Е. Пътят към Христос. София: Нов живот, 2016, с. 48). Какво ти пречи да преживееш описаното тук?`