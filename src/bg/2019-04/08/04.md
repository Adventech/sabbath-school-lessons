---
title: 'Структура на завета'
date: 19/11/2019
---

Библейските изследователи са забелязали, че има типична структура на библейските завети. Това проличава дори при заветите на древните хети. Бог общува с хората по начин, който те лесно да могат да разберат в своята култура.

Заветите, типични за времето на древния Израил, съдържат следните части: встъпление (кой е Бог); исторически пролог (изложение на предишните отношения); постановления или закони; благословения и проклятия; свидетели, специални клаузи или белег на завета. Следователно не е изненадващо, че Бог използва нещо подобно в отношенията Си със Своя народ в древността. Той използва нещо познато за тях.

Например цялата книга „Второзаконие“ е написана под формата на завет, понеже Мойсей кани Божия народ да влезе в нова заветна връзка със своя Бог. Тя изразява завета по следния начин: (1) встъпление ( Второзаконие 1:1-5 ); (2) исторически пролог ( Второзаконие 1:6-4:43 ); (3) постановления или закони ( Второзаконие 4:44-26:19 ); (4) благословения и проклятия ( Второзаконие, 27-30 гл. ); (5) свидетели ( Второзаконие 30:19 ); и накрая – (6) специални клаузи ( Второзаконие 31:9-13 ).

`Прочетете Исус Навин, 24 гл. Как описаната структура на завета е изложена и в тази глава?`

Същото важи и за подновяването на завета от Исус Навин. Първо, в предисловието Бог е представен като „Господ, Израилевият Бог“ ( Исус Навин 24:2 ). Следва дълъг исторически пролог, където Исус Навин напомня на народа какво е сторил Бог за тях в миналото ( 24:2-13 ). След тази история са изброени постановленията и законите ( 24:14,15,23 ), споменати са благословенията и проклятията ( 24:19,20 ), определени са свидетелите ( 24:22,27 ) и са включени специалните клаузи ( 24:25,26 ). Тук също се прилага основният модел на завета, за да се осъществи общуването с Израил и да им се покаже не само Божието ръководство в миналото, но и какво се изисква от тях, за да потвърдят своя дял от завета.

`Прочетете Исус Навин 24:15 . Кой е принципът, който бихме могли да приложим и за нас днес?`