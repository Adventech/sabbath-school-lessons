---
title: Разширено изучаване
date: 05/07/2019
---

Прочетете главата „Ездра – свещеник и книжник“ от книгата на Елън Уайт „Пророци и царе“, с. 311-315.

Помислете за усърдната работа на Ездра: „Ездра стана Божи говорител, който учеше хората около себе си на принципите, които управляват небето. През останалите години от живота си, независимо дали в царския двор на Мидо-Персия или в Йерусалим, основната му работа беше учителската. Когато предаваше на другите истините, които беше научил, способността му да работи се увеличаваше. Ставаше набожен и ревностен човек. Той беше Господен свидетел пред света за силата на библейската истина да облагородява ежедневния живот на човека“ (Уайт, Е. Пророци и царе. С.312).

„Днес делото на реформата има нужда от хора като Ездра и Неемия, които няма да се уплашат да защитят Божията чест. Хората, върху които почива бремето на това дело, няма да мълчат, когато се извършва неправда, нито ще прикриват злото с наметало на фалшиво милосърдие. Те ще помнят, че Бог не гледа на лице и че строгостта към малцината може да се окаже милост за мнозината. Ще помнят също, че този, който укорява злото, винаги трябва да проявява духа на Христос“ (пак там, с. 347).

**Въпроси за разискване**

`Да, имаме много чудесни обещания от Господа. Същевременно обаче Бог не ни се натрапва със сила. Кои решения в нашия живот може да пречат на изпълнението на Неговите обещания за нас?`

`Прочетете молитвата от Даниил 9:1-23. Кои принципи от нея могат да се приложат към вашата лична опитност? Иначе казано, какво прави Даниил, какво е неговото отношение и за какво моли? Има ли още нещо в нея, което бихме могли да приложим и ние днес?`

`В частта от урока за четвъртък четем, че Елън Уайт пише за централната роля на Божието Слово в служенето на Ездра и за усърдието му да го разпространява сред народа. Кой е очевидният и важен урок за нас днес относно централната роля, която трябва да има Божието Слово в живота на нашата църква?`