---
title: Второто завръщане на пленниците
date: 02/07/2019
---

В Ездра 7:1-10 и 8:1-14 виждаме, че цар Артаксеркс I позволява на Ездра да се върне в Йерусалим (годината е 457 пр.Хр.) и да вземе със себе си всички, които пожелаят да се завърнат. Не се знае много за връзката между царя и Ездра и дали Ездра е работел за двора. Осма глава изброява главите на семействата на завърналите се, като започва от свещениците, следва царският род и накрая общото еврейско население. Специално са назовани дванадесет семейства, което създава впечатлението, че съзнателно се напомня за дванадесетте племена на Израил.

Пасажът изброява около 1500 мъже, които биха могли да включват приблизително от 5000 до 6000 човека, като се броят жените и децата. Това е много по-малка група от първата, която се е завърнала със Зоровавел и Исус.

`Прочетете Ездра 7:1-10. Какво ни се казва за Ездра?`

Ездра е книжник от свещенически род. Като свещеник, той е потомък на Аарон, брата на Мойсей, който е първият свещеник на израилевия народ. Благодарение на разказите от „Ездра“, както и на еврейската традиция, името на Ездра е много почитано дори и днес. Дали той е служил като писар в двора на цар Артаксеркс, не ни е известно; затова описанието му като книжник се отнася или за предишните му отговорности, или за способностите му, които е започнал да прилага на практика след пристигането си в Юдея. Обаче трябва да е работил като приближен на Артаксеркс, за да може царят да го изпрати като водач на експедицията.

В 7 глава, 6 и 10 стих Ездра е наречен „вещ“ и „посветен“ книжник или учител. Думата „вещ“ буквално означава „бърз“ и назовава човек, който бързо разбира и борави с информация. Ездра има пъргав ум – известен е с познанието си и с умствената си проницателност относно Божия закон. Освен това фактът, че царят е избрал именно Ездра да заведе група израилтяни до Юдея, е свидетелство за куража и водаческите му способности.

`Забележете, че Ездра утвърждава сърцето си да изучава „Господния закон“ ( Ездра 7:10 ). Как бихме приложили този принцип в живота си днес?`