---
title: 'Първото завръщане на пленниците'
date: 29/09/2019
---

`Прочетете Йеремия 25:11,12; 29:10 и Даниил 9:1,2 . Кога става първото завръщане на пленниците? Кое пророчество изпълнява това завръщане?`

Господ въздейства върху Кир, за да даде разрешение за първото завръщане, изпълнението на пророчеството на Йеремия за 70-те години. Пророкът е написал, че земята Юдея ще лежи пуста 70 години под владичеството на Вавилон (това става от 606/605 г.пр.Хр. до 537/536 г.пр.Хр.), но след това Бог ще отвори вратите за завръщането на пленниците. Когато Даниил изучава писанията на Йеремия, той разбира, че е дошло времето за това обещано завръщане.

В Даниил, 9 глава пророкът е смутен, тъй като 70-те години почти са отминали без никаква видима промяна, а сега се издига на власт нова Персийска империя. Той скърби и вика към Бога, умолявайки за милост и за изпълнение на Неговите обещания. В същата глава ( Даниил 9:24-27 ) Бог го уверява, че наблюдава всичко и е планирал бъдещето с Избавител, който ще умре за народа, за да изкупи греховете им, да донесе правда и да изпълни жертвената система. Всъщност Бог все едно казва: „Данииле, не се безпокой. Тъй като истинският Избавител (Исус) ще дойде със сигурност, Аз ще изпратя също и избавител за вас сега“. Малко след това Той подбужда Кир, царя на Персия, да издаде заповед за освобождаването на пленниците. Бог винаги изпълнява обещанията си (вж. Даниил, 10 глава за това как Той се намесва, за да осигури благоденствието на Своя народ в родната им страна).

В Ездра, 1 глава е записана прокламацията, че народът на Израил е свободен да се върне в Йерусалим и да построи дома Господен. Заповедта е издадена някъде между 539 и 537 г.пр.Хр. Кир не само им позволява да тръгнат, но им осигурява и дарове, и приноси, включително автентичните съдове от храма, които са били задигнати от Навуходоносор. Това събитие ни напомня за изхода на израилтяните от Египет преди много години, когато Бог също е подбудил сърцата на хората да им дадат дарове на раздяла. Тази първа група, която се връща в Юдея, е съставена от около 50 000 души, включваща най-вероятно жени и деца, и хора от други територии.

`Кои други исторически пророчества са се изпълнили точно както е обещано в Словото и как можем да черпим утеха от тях, че Бог знае бъдещето и можем да разчитаме на обещанията Му към нас?`