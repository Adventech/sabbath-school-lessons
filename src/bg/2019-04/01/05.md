---
title: 'Указът на Артаксеркс'
date: 02/10/2019
---

`Прочетете Ездра 7:11-28. Какви са елементите на царския указ? Защо тези указания са важни за израилевия народ?`

Указът на Артаксеркс прилича на първия указ на Кир. Царят съветва всеки, който желае, особено от свещенически произход, да тръгне към Йерусалим. Въпреки че според историческите документи Murashu мнозинството от евреите накрая е останало в Персия (както личи от историята на Естир), има и такива, които са чакали възможността да започнат нов живот в земята на предците си. Царят насочва повечето от указанията си към ковчежниците от територията отвъд Ефрат. Те трябва да осигурят на Ездра всичко необходимо, за да възстанови града и „да прослави дома на Господа“ ( Ездра 7:27 ). Накрая царят упълномощава Ездра да осигури правилното спазване на Божия закон, както и закона на страната, като изгради съдебна система. Редът и организацията, които тази заповед ще създаде, са важни елементи за всяко общество. Освен това царят улеснява Ездра и израилтяните във възстановяването на родината им.

Дали интересът на царя към възстановяването на града и храма показва, че е започнал да вярва в Бога на Ездра? Артаксеркс Го нарича „Израилевия Бог, Чието обиталище е в Йерусалим“ ( Ездра 7:15 ). Думите, които употребява, внушават, че възприема Господа като още едно местно божество, което трябва да бъде умилостивявано чрез дарове. Той не иска този местен бог да се гневи срещу него и синовете му ( Ездра 7:23 ). Освен това трябва да отбележим, че 457 г.пр.Хр. е също и годината на египетския бунт срещу персийското управление. Затова е вероятно благоволението на царя да цели спечелването на верността на провинция Юдея.

За съжаление, въпреки взаимодействието на царя с Ездра и Неемия, той не започва да вярва в Бога. Поне нищо в стиховете не подсказва, че това е така. Тоест Господ може да използва дори необърнати хора, за да извършва волята Си на земята.

`Как да бъдем сигурни, че Бог владее света дори сред толкова много болка и страдание, каквито наблюдаваме тук?`