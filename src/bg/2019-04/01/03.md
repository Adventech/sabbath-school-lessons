---
title: 'Преглед на царете и събитията'
date: 30/09/2019
---

Първата група завърнали се получава задачата да възстанови Божия храм. Ще се запознаем със съпротивата срещу построяването на храма в по-следващ урок. Сега ще коментираме поредицата персийски царе по време на продължителния строеж на храма и възстановяването на Йерусалим. Важно е да се познава историческият фон на „Ездра“ и „Неемия“, тъй като това позволява по-дълбоко прозрение за техните послания.

`Прочетете Ездра 4:1-7. Кои различни царе са споменати тук, през чието царуване възниква съпротива срещу изграждането на храма?`

Ето хронологичен списък на персийските царе, свързани с книгите „Ездра“ и „Неемия“. Той започва с Кир, който създава Персийската империя и завладява Вавилон през 539 г.пр.Хр.:

Кир II „Велики“ (559-530 г.пр.Хр.)
Камбис II (530-522 г.пр.Хр.)
Дарий I (522-486 г.пр.Хр.)
Ксеркс I (485-465 г.пр.Хр.) (Известен също като Асуир от книгата „Естир“)
Артаксеркс I (465-424 г.пр.Хр.).

Когато изучаваме книгите, е много важно да знаем, че появата на тези царе не е спомената в „Ездра“ в хронологичен ред. Например Ездра 4:6-24 е вмъкнат текст преди 5-та глава, която продължава историята за съпротивата срещу построяването на храма. Затова писмата, включващи Ксеркс I (Асуир) и Артаксеркс I, описани в Ездра, 4 глава, се огласяват след събитията, записани в 5 и 6 глава, отнасящи се за Дарий I. Тази последователност може да изглежда объркваща за читателите и обяснява някои грешки по отношение на тези книги, допускани през вековете. Когато разглеждаме урока, познаването на реда на събитията ще ни помогне по-добре да разберем посланията на Ездра и Неемия.

`Колко често сте откривали в Библията неща, които ви объркват? Как бихте могли да се научите да се доверявате на Бога и на Неговото Слово дори когато попадате на неща, които не разбирате? Защо е важно да правите именно това? ( Исая 55:8,9 )`