---
title: 'Стойността на образованието'
date: 03/10/2019
---

`Прочетете Ездра 7:6,10. Какво ни учат тези стихове за стойността на подходящото религиозно образование?`

Сърдечното посвещение на Ездра и решението му да изучава, прилага и поучава Божието Слово ( Ездра 7:6,10 ), го подготвя за по-велико служение в Израил. Библейският текст буквално заявява, че той се е посветил на изучаване, прилагане и поучаване на Господния закон.

Елън Уайт предлага важно прозрение: „Като потомък на Аарон, Ездра беше обучен като свещеник; и освен това се беше запознал с писанията на гадателите, астролозите и мъдреците на Мидо-Персийското царство. Но не беше останал доволен от духовното си състояние. Копнееше да бъде в пълна хармония с Бога; копнееше за мъдрост да изпълнява божествената воля. И затова „беше утвърдил сърцето си да изучава Господния закон и да го изпълнява“ ( Ездра 7:10 ). Това го подтикна усърдно да изучава историята на Божия народ, записана в писанията на пророците и царете. Той изучаваше историческите и поетичните книги в Библията, за да научи защо Господ е допуснал Йерусалим да бъде разрушен и народът Му да бъде отведен в плен в езическа страна“ (Пророци и царе. С. 311).

„Усилията на Ездра да съживи интереса към изучаването на Писанията постигнаха дълготраен успех благодарение на ревностната му работа през целия му живот да запазва и умножава Светите Писания. Той събираше всички копия на закона, които откриеше, и организираше преписването и разпространяването им. Чистото Слово, умножено и дадено в ръцете на много хора, дава познание с неоценима стойност“ (пак там, с. 312).

Забележете, че макар Ездра да е изучил пътищата на езичниците, той е разбрал, че те не са правилни; затова се стреми да опознае истината от източника на истина, който е Божието Слово и „Господният закон“. Трябвало е да се отучи от доста неща, които е научил в светските университети, защото несъмнено доста от техните учения са били погрешни. Какво добро ли са можели да му донесат „писанията на гадателите и астролозите“?

`В какво отношение и днес може да се наложи да се отучим от доста неща, на които ни е научил светът?`