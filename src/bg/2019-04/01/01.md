---
title: 'Да разбираме историята – Зоровавел и Ездра'
date: 28/09/2019
---

### За изучаване през седмицата
Йеремия 25:11,12; Даниил 9:1,2; Ездра 4:1-7; Исая 55:8,9; Ездра 7:1-28.

> <p>Стих за запаметяване</p>
> „Така казва персийският цар Кир: Небесният Бог Йехова ми е дал всички царства на света; и Той ми е заръчал да Му построя дом в Йерусалим, който е в Юдея“ (Ездра 1:2).

В писанията на Йеремия Бог е обещал, че Неговият народ ще се завърне в родината си след 70 години вавилонско робство. Цар Кир е Божият инструмент за осъществяването на това завръщане. Помазан от Бога ( Исая 45:1 ), Кир издава указ около 538 г.пр.Хр., с който разрешава на Божия народ да се върне в страната си и да възстанови храма.

Бог (а не Кир) казва за Йерусалим: „Ще бъде съграден, и на храма: Ще бъдат положени основите ти“ ( Исая 44:28 ). Той е гарантът, че Йерусалим ще бъде възстановен, и подбужда сърцето на Кир да даде разрешението за построяването на храма.

Винаги е насърчаващо да виждаме, че Божият народ откликва положително на действията на Господа: „Тогава станаха началниците на бащините домове на Юда и Вениамин и свещениците, и левитите, с всички, на които Бог подбуди духа да излязат, за да построят Господния дом, който е в Йерусалим“ ( Ездра 1:5 ).

Тук виждаме пример за хора, които отговарят положително на Божиите могъщи и милостиви дела. Най-добрите ни постъпки са вдъхновени от Божията личност, Неговите дела и милостивата Му намеса в живота на Неговия народ.