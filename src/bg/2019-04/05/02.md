---
title: 'Недоволството на народа'
date: 27/10/2019
---

`Прочетете Неемия 5:1-5. Какво става тук? От какво се възмущават хората?`

Еврейската общност явно се е обединила под ръководството на Неемия срещу натиска отвън. Но не всичко върви по вода сред народа, който се съпротивлява на гоненията и се защитава от външни атаки. Въпреки привидната твърдост и общите действия срещу врага, общността не е единна отвътре. Водачите и богатите използват бедните и непривилегированите за собствена печалба и ситуацията толкова много се е влошила, че семействата викат за помощ. Някои от тях казват, че нямат храна за децата си; други се оплакват, че заради глада са заложили имота си и сега нямат нищо; други семейства ридаят, че трябва да вземат пари назаем за персийските данъци и дори децата им са роби.

Изглежда, че основният виновник за проблема е гладът и данъците, които принуждават по-бедните семейства да търсят помощ от съседите си. Персийското правителство изисква данък от 350 таланта сребро годишно от провинция Юдея (Бележка върху Неемия 5:1-5 в Andrews Study Bible , с. 598 – англ. изд.). Ако човек не може да плати определената част от задължителния данък, семейството обикновено залага имота си или първо взема пари назаем. Ако обаче не могат да спечелят парите през следващата година, тогава трябва да направят нещо заради дълга, който сега са натрупали. Следващата възможност обикновено е робство заради дълг. Вече са изгубили земята си, а сега трябва да изпратят някого от семейството, обикновено децата, да слугуват на кредитора, докато изплатят дълга.

Има моменти в живота, когато се оказваме в проблематична ситуация заради последиците от собствените си действия. Разбира се, има също и моменти, когато ни връхлита болест или изпадаме във финансови затруднения, без да носим вина за това. Историята по-горе разказва за случай, когато държавната политика е в ущърб на хората, което води до крайна бедност. Те затъват във все по-дълбока нищета; попадат в задънена улица.

`И тогава, както и днес хората страдат от икономическа експлоатация. Какво послание се съдържа във факта, че това е тема, която Библията често разглежда?`