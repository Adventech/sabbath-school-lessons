---
title: 'Действията на Неемия'
date: 29/10/2019
---

Изглежда, че изобличаването на благородниците и началниците – „Вие вземате лихва всеки от брат си“ ( Неемия 5:7 ) – не води до желаните резултати. Затова Неемия не спира дотук, а продължава да се бори за потиснатите. Той е можел да се оправдае, че вече се е опитал да повлияе на благородниците и началниците, но те не са го послушали и затова е бил принуден да се откаже от по-нататъшни действия. Все пак се е изправил срещу богатите и силните в страната. Но той не се отказва, докато не намира решение на проблема, дори с риск да си създаде могъщи врагове.

`Прочетете Неемия 5:7-12. Какви са аргументите на Неемия срещу това, което става? Какво средство използва, за да убеди хората да поправят злината?`

Неемия свиква голямо събрание – всички от Израил са събрани заедно, за да се справят с проблема. Той най-вероятно разчита, че когато присъстват всички, водачите ще се засрамят и няма да дръзнат да продължават с потисничеството над народа.

Първият му аргумент се фокусира върху робството. Много от евреите, може би включително и Неемия, са откупили свободата на други евреи, които са били слуги на чужденци. Сега той пита благородниците и управниците дали смятат за приемливо да купуват и продават собствения си народ. Има ли смисъл израилтяните да откупват евреи и да им дават свобода само за да станат роби на собствените си братя?

Водачите не отговарят нищо, защото виждат, че този аргумент е основателен; затова Неемия продължава. Той ги пита: „Не трябва ли да ходите в страха на нашия Бог, за да не ни укоряват езичниците, нашите неприятели?“ ( Неемия 5:9 ). След това признава, че самият той е давал на хората пари и зърно. Заявявайки „но нека оставим, моля, това лихварство“ ( Неемия 5:10 ), утвърждава закона, който забранява подобна практика спрямо други евреи и показва, че под неговото управление би искал хората да бъдат загрижени един за друг. Колко е невероятно, че хората откликват единодушно. Водачите се съгласяват да върнат всичко иззето.

`Онеправдавали ли сте някого? Ако бъдем честни, повечето от нас ще трябва да отговорим с „да“. Какво ви пречи сега да поправите нещата, доколкото е възможно?`