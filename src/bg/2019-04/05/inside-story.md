---
title:  Разказ
date:   01/11/2019
---

#### Упоритата съпруга

_От Андрю Макчесни, сп. „Адвентна мисия“_

Убеден, че съботата е библейският ден за поклонение, бизнесменът Зелиндо Жоао Лей казал на жена си, че смята да напусне своята неделна църква в Лоспалос, Източен Тимор.

„Ти май си полудял – възкликнала съпругата му Дулсе. – Първо затваряш двата ни магазина в събота, а сега искаш да напуснеш и църквата. Защо?“

„Открих истината в Библията“, отговорил той.

Дулсе отказала въобще да разговаря по този въпрос.

„Отсега нататък ти върви по своя път, а аз – по моя“, заявила тя.

Спряла да приготвя храна за Зелиндо и понякога дори заключвала вратата, за да го държи извън дома им.

Зелиндо плачел и се молел: „Какво се случва с мене? Открих истината в Библията, а сега съпругата ми иска да се разведе, защото следвам библейското учение за съботата.“

Всяка сутрин Дулсе отивала в по-големия им магазин, а Зелиндо се грижел за малкия им син у дома. Той застъпвал втора смяна в магазина, а Дулсе се връщала вкъщи, за да бъде със сина им.

Сутринта Зелиндо се помолил: „Ако искаш да напусна църквата си, покажи ми чудо.“

По обед влязъл в магазина и забелязал, че Дулсе чете Библията. Никога преди не я бил виждал да отваря Свещеното Писание. Видял, че чете за жената и змея в Откровение 12 гл.

„Скъпа, ако не разбираш какво четеш, мога да ти го обясня“, казал той.

Тряс! Дулсе внезапно ударила с юмрук по масата. Силният удар привлякъл погледите на клиентите.

Дулсе започнала да плаче. „Защо са ни лъгали? Защо са го крили от нас?“

Зелиндо я прегърнал. „Благодаря Ти, Господи, за това, че отговори на молитвата ми. Видях чудо.“

В събота семейството посетило Църквата на адвентистите от седмия ден за първи път.

След известно време Зелиндо и съпругата му били кръстени в адвентната църква.

_* Зелиндо, сега на 42 години, заявява, че Бог го благословя извънредно много, когато се стреми да Го почита на работното си място. Той спрял да продава алкохол, цигари, кафе и чай и променил правилата за работа. В допълнение към заплатите дава на служителите си квартира и храна. Кани ги на поклонение всяка сутрин и вечер и да посещават библейския курс веднъж седмично. Зелиндо се моли всеки ден: „Искам да използвам този бизнес, за Твоя прослава. Помогни ми да водя хора при Тебе!“ Служителите са силно изненадани, когато изучават Библията. „Това, което ни преподаваш от Библията, наистина е вярно“, казват те. Зелиндо, на снимката, твърди, че Бог е благословил работата му повече от най-смелите му надежди. Осем души са били кръстени за четири години._ 