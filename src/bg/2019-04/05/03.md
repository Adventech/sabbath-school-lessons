---
title: 'Срещу духа на закона'
date: 28/10/2019
---

`Прочетете Неемия 5:6-8 (Изход 21:2-7) . Защо се разгневява Неемия?`

Колкото и да е трудно за нас днес да го приемем, робството е било културна норма в древния свят. Самият родител е можел да стане роб или да продаде детето си. Родителите са имали социалното и законовото право да продават синовете и дъщерите си. Обаче тъй като Бог е изцяло защитник на свободата, Той регулира практиката в Израил, като изисква кредиторите да освобождават робите си на всеки седем години. По този начин защитава хората от това да станат роби до живот и показва желанието Си да живеят свободно.

Въпреки че заемите са разрешени от закона, искането на лихва не е допустимо (за библейските наредби против лихварството вж. Изход 22:25-27; Левит 25:36,37; Второзаконие 23:19,20 ). И все пак лихвата, която са искали заемодателите, е била малка в сравнение с лихвата на народите около тях. От хората се е искало да плащат един процент всеки месец. Месопотамски текстове от VII век споменават годишна лихва от 50 процента за сребро и 100 процента за зърно. Следователно 12-те процента годишна лихва са ниска сума в сравнение с практиката на месопотамските държави. Но като цяло единственото нещо според Божието Слово, което кредиторите са направили погрешно, е да искат лихва ( Неемия 5:10 ). Интересно е, че хората дори не споменават за това в жалбите си. Всичко друго е в рамките на социалната норма, както и според постановленията на закона. Тогава защо Неемия „се оскърбява твърде много“? Забележително е, че не реагира веднага, а много внимателно обмисля този въпрос.

Фактът, че управителят се занимава с проблема така решително, е достоен за възхищение. Той не пренебрегва жалбите само защото технически законът не е нарушен или пък този обичай е социално приемлив, дори „благовиден“ в сравнение с обичаите на другите народи. В случая е нарушен духът на закона. Особено в период на икономически затруднения е дълг на хората да си помагат взаимно. Бог заема страната на потиснатите и нуждаещите се и се налага да изпраща пророци, които да говорят против злините и насилието, упражнявани срещу бедните.

`Как бихме могли дори неволно да следваме буквата на закона, докато нарушаваме духа зад нея? Михей 6:8`