---
title: 'Примерът на Неемия'
date: 31/10/2019
---

`Прочетете Неемия 5:14-19. Какви причини изтъква Неемия за това, че не иска „заплатата на областен управител“ ( Неемия 5:18 ) от народа?`

Най-вероятно Неемия е написал историята от тези стихове след завръщането си в двора на Артаксеркс, след като е управлявал 12 години в Юдея. Въпреки че управителите имат правото да получават доходи от поданиците си, Неемия никога не е изисквал това право, а по-скоро е разчитал на самоиздръжка. И не само че е плащал за собствените си разходи, но също е осигурявал и семейството си, и целия двор. Зоровавел, първият управител, е единственият управител, чието име знаем. Когато Неемия казва „предишните управители“, най-вероятно има предвид управителите между Зоровавел и самия него. След края на управленския си мандат той най-вероятно е останал с по-малко пари. Вместо да придобие богатство, сигурно се е лишил от част от богатствата и притежанията си. Неемия е богат и затова може да осигурява ежедневната прехрана на много хора, и е изключително щедър към другите ( Неемия 5:17,18 ).

Въпреки че действията му се различават от действията на Авраам, след като спасява пленници от околните народи ( Битие, 14 гл. ), тук се разкрива същият важен принцип.

`Прочетете Неемия 5:19. Какво казва той тук и как разбираме думите му в светлината на евангелието?`

В Неемия виждаме пример за човек, който поставя Господа и делото Му преди личната си печалба и изгода. Това е добър урок за всички нас, независимо от конкретното ни положение. Лесно е да работим за Господа, когато това не ни коства много.

`Прочетете Филипяни 2:3-8. Как бихте могли днес да проявявате в живота си принципите на себеотрицанието, разкрити тук?`