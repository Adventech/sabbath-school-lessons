---
title: Разширено изучаване
date: 27/09/2019
---

Прочетете главата „Привилегията на молитвата“ от книгата на Елън Уайт „Пътят към Христос“, с. 91-104, издателство „Нов живот“, София, 2016.

„Делото на възстановяване и реформа, извършено от завърналите се изгнаници под водачеството на Зоровавел, Ездра и Неемия, е образ на духовното възраждане, което трябва да се извърши в заключителните дни от историята на тази земя. Остатъкът от Израил беше слаб народ, изложен на набезите на враговете си. Обаче чрез него Бог възнамеряваше да запази на земята познанието за Себе Си и за Своя закон. Те бяха бранители на истинското поклонение, пазители на Свещените Писания

Много неща им се случваха, докато възстановяваха храма и Йерусалимската стена; силна беше опозицията, с която се сблъскваха. Тежък товар носеха ръководителите на това дело, но тези мъже вървяха напред с непоклатимо доверие, със смирен дух и с твърдо упование в Бога, вярвайки, че Той ще доведе Своята кауза до победа. Подобно на цар Езекия Неемия „се прилепи към Господа, не престана да Го следва и опази заповедите (…) И Господ беше с него“ ( 4 Царе 18:6,7 )“ (Уайт, Е. Пророци и царе. С. 348).

**Въпроси за разискване**

`Защо трябва да правим всичко възможно, за да подкрепяме нашите ръководители?`

`Защо моделът на водача-слуга е толкова труден и натоварващ, а същевременно толкова удовлетворяващ? Защо за водача-християнин е толкова важно да бъде и слуга?`

`В цялата книга наблюдаваме как Неемия се моли. И Ездра, и Неемия са хора на молитвата. Старателно пребройте колко пъти се споменава думата „молитва“ или „моля се“ в двете книги. Тези ръководители постоянно са се молили. Какво трябва да ни говори това за нашия молитвен живот?`

`„Защото се прилепи към Господа, не престана да Го следва и опази заповедите, които Господ даде на Мойсей“ (4 Царе 18:6). Как човек „се прилепва към Господа“? Какво означава това? Как е свързано прилепването към Господа със спазването на Неговите заповеди?`