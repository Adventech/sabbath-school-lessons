---
title: 'Цел и ентусиазъм'
date: 25/12/2019
---

`Какво ни казват следните стихове за движещата сила в живота на Ездра и Неемия? Неемия 2:1-10; Ездра 7:8-10`

Във всичките си действия Ездра и Неемия се стремят да видят изпълнението на Божията воля в живота на израилевия народ. Да, хората са съгрешили; да, те са наказани за това. Но Бог, верен на Своите обещания за възстановяване, дава възможност Неговият народ да се върне в Обетованата земя и ако бъде верен, да изпълни целите, които Той му е възложил. В мъдростта Си Господ избира двама много посветени мъже да изиграят централната роля в това възраждане, точно както е употребил Мойсей поколения по-рано за специална задача.

Великите водачи като тези двама мъже имат цел. Те имат мисия в живота си, която движи всяко тяхно действие. Може да се каже, че и Ездра, и Неемия имат стремеж в живота. Те си представят какъв искат да бъде Божият народ и след това влагат всичките си сили, за да постигнат целта.

Ездра прави това, като изучава Писанията и поучава хората в Словото. Неемия насърчава народа да върши правото и смело да отстоява вярата си в Бога. И двамата искат да видят възстановения Йерусалим, но не само сградите. Те желаят да съзрат пробуждане и реформация в духовния живот на неговите жители. Затова поправят, порицават, а понякога изискват определен курс на действие. Великите водачи вярват в нещо по-голямо от обикновеното и посредственото. Ездра и Неемия вярват в един любящ, могъщ Бог, който е способен да върши чудеса, и искат всички да изградят дълбока връзка с Него.

Още от първата глава на „Неемия“ читателят забелязва колко е отдаден управителят на Божията кауза, а също и колко се безпокои за тежкото положение на народа си. В първа глава той ридае, когато му разказват за трудностите на израилтяните в Юдея. Пада на колене и дава обет да извърши всичко, за което го призове Бог. Неемия, изглежда, е воден от идеята да промени нещо в света. Той е човек на действието, и то за Бога. Да постигне промяна не като печели най-високата заплата или стигне до висок пост (въпреки че е имал и двете в Персия), но като отиде в Юдея, една бедна провинция, където ще среща съпротива на всяка крачка. Той тръгва с вяра, независимо от обстоятелствата.