---
title: 'Водачи в Израил'
date: 21/12/2019
---

### За изучаване през седмицата
3 Царе 12:1-16; Деяния 15:7-11; Йоан 11:46-53; Неемия 4:7-23; Ездра 8:21-23,31,32.

> <p>Стих за запаметяване</p>
> „И така, всички отидоха да ядат и пият, да изпратят дялове и да направят голямо увеселение, защото бяха разбрали думите, които им бяха известени“ (Неемия 8:12).

И Ездра, и Неемия са примери за велики водачи, посветени на Бога и изпълняващи задачите, за които Той ги е призовал. Тяхната любов към Господа ги вдъхновява да желаят да бъдат верни служители. Всъщност верността им е централната тема на нашия урок това тримесечие.

Тази седмица ще разгледаме примери за водачи в Библията, включително и примера на Ездра и Неемия. Не претендираме за изчерпателност, защото със сигурност има много повече, отколкото бихме могли да разгледаме. Обаче избраните примери са особено важни за всеки водач. Може да не се считате за лидери в този конкретен момент от живота си, но всички ние оказваме влияние върху други хора. Затова поуките са полезни за всички.

В центъра на биографията на тези водачи е Божието Слово. То преобразява тяхното мислене и живот и води до цялостна програма за пробуждане и реформация. Те дължат всичко на това Слово и на наставленията, които са открили в него. Също и ние, независимо кои сме и каква роля имаме, трябва да черпим единствено от Словото информация за това как да живеем като християни и адвентисти от седмия ден.