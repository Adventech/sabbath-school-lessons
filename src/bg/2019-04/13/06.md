---
title: 'Смирение и упоритост'
date: 26/12/2019
---

`Прочетете Ездра 8:21-23,31,32. Според вас решението на Ездра да не говори с царя глупаво ли е, или смело? По какъв начин проявяват смирение Ездра и хората около него?`

Известно време по-късно Неемия приема царски ескорт да го закриля по пътя. Но пък Ездра вярва, че Бог може да се изяви по най-добрия начин, ако не искат нищо от царя. И когато пристигат в Юдея здрави и невредими, го отдават на своя Бог. Може би в определени ситуации разчитаме твърде много на други хора и недостатъчно – на Бога. Ездра решава да остави Господ да извърши работата в тази ситуация и да докаже на царя, че Той е наистина могъщ.

Обаче книжникът не действа самонадеяно. Събира хората, за да постят и да се молят. Не тръгват на път, докато не са отделили достатъчно време за сериозен разговор с Бога. Идват пред Него със смирение и с молитвата Той да прояви силата Си, като ги защити, и Господ им отговаря.

`Прочетете Неемия 5:14-19. Как Неемия проявява смирение?`

Истинските водачи трябва да бъдат готови да се смирят и да влязат в ролята на слуги. Способните водачи не изискват „титла“, нито имат нужда от такава, за да печелят почести. Неемия отваря вратите си и дава щедро на народа. Показва вярата си в Бога и невероятното му посвещение е добър пример за хората. Той е силна личност със здрав разум, но не издига себе си над никого като по-висш. Намира се на най-високия пост в еврейската нация за онова време, обаче е щедър. По този начин отразява живота и ученията на Исус Христос, Който ни учи, че най-добрият начин да ръководим, е като служим на другите. Исус го е правил, затова и ние, независимо от поста си, трябва да вършим същото.

`„И като седна, повика дванадесетте и им каза: Който иска да бъде пръв, ще бъде последен от всички и служител на всички“ ( Марк 9:35 ). Какво ни учат тези думи на Исус за истинския водач според Божията преценка?`