---
title: Смелост и сила
date: 24/09/2019
---

`Прочетете Неемия 4:7-23. В какво отношение Неемия проявява кураж? Кое му дава този кураж?`

Неемия се изправя срещу враговете, които се опитват да сплашат евреите. Той поема инициативата да подготви хората за борбата. Не казва само: „Ами, добре, Боже, Ти вършиш всичко“. А подтиква хората да извършат каквото са способни. Те вземат мечове и други оръжия, като същевременно работят за построяването на стената. Под негово ръководство евреите не се свиват от страх, а смело грабват оръжията, за да се защитават. Неемия насърчава хората, вярва в тях, работи с тях и им възлага отговорности. Упълномощава ги да свършат работата, като им възлага и определя задачи. Обаче той не просто казва на хората какво да правят, а след това да се скрие в стаята си. Стои до тях и върши своя дял от трудната задача.

Има моменти в Библията, когато Бог казва на хората да стоят и да гледат как Той воюва, а има и много случаи, когато заявява: „Подгответе се за действие и аз ще ви дам победата“. Трябва да изпълним своя дял, ако искаме да видим Божието избавление и благословения.

„Опитите на враговете на Неемия да му повлияят се провалиха заради твърдото му посвещение на Божието дело и еднакво твърдото му упование в Бога. Бездейният човек става лесна плячка на изкушенията, но злото не намира почва в живот, който има благородна цел и всепоглъщащ стремеж. Не отслабва вярата на този, който постоянно напредва, защото във всяка една посока той забелязва Безкрайната любов, която действа във всичко за осъществяване на благите Си намерения. Истинските Божии служители работят с решителност, която няма да отслабне, тъй като постоянно се уповават на престола на благодатта“ (Уайт, Е. Пророци и царе. С. 340).

В края на краищата Неемия добива кураж от вярата си в Бога и в Неговата сила. Въпреки това познанието за Господа го подтиква да действа според вярата си, както се убедихме досега.

`Въпреки че контекстът е различен, как поведението на Неемия отразява следния стих: „Но ще каже някой: Ти имаш вяра, а пък аз имам дела; ако можеш, покажи ми вярата си без дела и аз ще ти покажа вярата си от моите дела“ (Яков 2:18)?`