---
title: 'Да се поклоним на Господа'
date: 30/11/2019
---

### За изучаване през седмицата
Неемия 12:27-47; 1 Летописи 25:6-8; 1 Йоан 1:7-9; Йоан 1:29, 36; 1 Коринтяни 5:7; Евреи 9:1-11.

> <p>Стих за запаметяване</p>
> „Те пяха ответно, като хвалеха Господа и Му благодареха, защото е благ, защото е довека милостта Му към Израил“ (Ездра 3:11).

Стихът за запаметяване тази седмица ни позволява да надзърнем в еврейските обичаи за поклонение и как тяхната благодарност към Бога прелива във възхвала. През 515 г.пр.Хр. те честват освещаването на храма ( Ездра 6:15-18 ), а след това, около 60 години по-късно, народът празнува освещаването на завършената йерусалимска стена ( Неемия 6:15-7:3; 12:27 и надолу).

След родословията в Неемия, 11 и 12 глава авторът преминава към времето, когато честват освещаването на градската стена. За народа е обичай да посвещава различни неща на Бога: храма, градската стена или дори къщи и обществени сгради. Такова посвещение е старателно подготвено и се придружава от песни, музика, пост, жертви, радост, веселие и очистване на народа. Давид установява традицията да се принасят жертви при освещаване, а след това водачите на Израил следват неговия пример, започвайки от Соломон, когато внася ковчега в храма ( 3 Царе 8:5 ).

Тази седмица ще разгледаме как са се покланяли на Господа тогава и ще видим какво бихме могли да научим от тях, които са се покланяли на същия Бог като нас.