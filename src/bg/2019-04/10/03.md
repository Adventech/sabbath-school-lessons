---
title: Очистването
date: 02/09/2019
---

След като Писанията говорят за освещаването на стената, а след това за събирането на певците, следващият стих, Неемия 12:30 , говори за очистване. „А свещениците и левитите, като очистиха себе си, очистиха и народа, портите и стената“.

Коренът на еврейската дума за „очистиха“ thr означава очистен съм, чист съм и се употребява при много случаи в Стария Завет, включително и за морална чистота пред Бога.

`„Но ако ходим в светлината, както е Той в светлината, имаме общение един с друг и кръвта на Сина Му Исус Христос ни очиства от всеки грях. Ако кажем, че нямаме грях, лъжем себе си и истината не е в нас. Ако изповядваме греховете си, Той е верен и праведен да ни прости греховете и да ни очисти от всяка неправда“ ( 1 Йоан 1:7-9 ). Какво ни говори този текст за 1) човешката природа, 2) Божията прошка и 3) Божията сила в живота ни?`

Храмът и службите му са решаващи елементи от религията на древния Израил. Но храмът и службите му са средство за постигане на целта, а не цел сами по себе си. И тази цел, разбира се, е да водят хората до спасителна връзка с техния заветен Бог, Господ Исус Христос, и да опознават Неговата очистваща сила в живота си. И всъщност знанието за това какво е направил Бог, от какво ни е спасил Господ, ни кара да Го обичаме и да Му се прекланяме. Това е една от причините древните израилтяни да разказват многократно какво е сторил Бог в миналото. Това им помага да разбират добротата и любовта на Господа, пораждащи в най-голяма степен радостта и благодарността, с които трябва да е пропито богослужението им.

И за нас днес прошката на греха и благодатта трябва да пораждат благодарност към Бога и чувство на надежда и радост. Тогава е лесно да възхваляваме Господа и да оценяваме привлекателността на Неговия характер. А какво по-велико откровение за Божия характер може да има от Исус на кръста, понасящ наказанието за греховете ни, за да не се налага ние самите да го понесем?

`Независимо от греховете ти в миналото или характера ти днес, при Кръста можеш да получиш пълна прошка – и то точно в този момент. Защо сега не поискаш прошката, която ти предлага Исус?`