---
title: 'Два големи хора за благодарствени песни'
date: 03/12/2019
---

`Прочетете Неемия 12:31-42. Защо музиката е толкова важна част от празника?`

Част от богослужението по времето на Неемия е създаването на два хора за благодарствени песни, обикалящи из Йерусалим и пеещи под съпровод на музикални инструменти. Те тръгват от едно и също място, а след това се разделят, като всеки тръгва в различна посока покрай стените на града. Едната група се води от Ездра, който върви начело, а другата завършва с Неемия най-отзад. Двата хора отново се срещат при Портата на долината и оттам продължават към храма. Свещеници с тръби придружават и двете процесии. Щом хоровете влизат в храма, застават един срещу друг. Това е отлично организирана процесия и храмова служба.

За да отговорим защо музиката е толкова важна част от празника и богослужението, трябва да разгледаме нейното значение в контекста на храма. Музиката в храма не е концерт за радост на хората, като концерт на Четвъртата симфония от Бетовен, изпълнявана в концертна зала. По-скоро, когато музикантите пеят и свирят с инструментите, народът коленичи за молитва. Това е част от тяхното поклонение.

Централно място в храма и поклонението заема принасянето на жертвите, което само по себе си е неприятно действие. Всъщност те просто прерязват гърлата на невинни животни, нали? Красивата музика, освен че издига мислите на хората към небето, прави и цялото богослужение по-приятно.

`Намерете примери от Библията, в които музиката е важен аспект от поклонението. Разгледайте Изход 15:1; 2 Летописи 20:21,22; Откровение 15:2-4.`

Както на небето, така и на земята музиката е част от поклонението. Забележете, че в горепосочените стихове песните отразяват какво е направил Господ за Своя народ, включително да им помогне да победят „звяра“ (а как иначе щяха да постигнат победа?). Те прославят Бога за Неговите спасителни действия.

`Назовете някои от нещата, които е сторил Бог за вас и които са добри основания да Го хвалите с песни?`