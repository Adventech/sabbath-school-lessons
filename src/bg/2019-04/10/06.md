---
title: 'Свещениците и левитите като част от поклонението'
date: 05/12/2019
---

`Прочетете Неемия 12:44-47. Защо Юда „се радваше поради свещениците и левитите, които служеха“? Защо те са важни?`

`Какво символизира работата на свещениците (които са левити)? Евреи 9:1-11`

„Посредническата служба на Христос за човека в небесното светилище е толкова важна за спасителния план, колкото и смъртта Му на кръста. Чрез смъртта Си Той започва това дело, което след възкресението Си се възнася в небето да завърши. Чрез вяра ние трябва да влезем зад завесата, „където Исус влезе за нас като предшественик“ ( Евреи 6:20 )“ (Уайт, Е. Великата борба. С. 489 – англ. изд.).

Отново трябва да повторим, че макар хората в миналото да не са имали светлината, с която разполагаме ние днес, те са разбирали достатъчно, за да знаят, че работата на левитите, които единствено могат да служат в храма, е изключително важна. Вълнували са се, че Божието дело се извършва чрез тях.

Народът отделя време за Бога чрез четене на Неговото Слово, молитви, поклонение и посвещение. В целия този процес те осъзнават, че службите на храма са били пренебрегнати и трябва да бъдат възстановени. И след като ги възобновяват, се радват заради важното дело на левитите, което те вършат за народа. Бог внушава на Израил, че храмовите служители са част от Неговия план за поклонението.

За съжаление, проповедниците, библейските учители и музикантите често се приемат за даденост. Дори по времето на Неемия издръжката за левитите е понякога значителна, а друг път – нищожна. Често пъти е трябвало да си търсят друга работа, за да прехранват семействата си, тъй като хората са преставали да отделят десятъци и дарения.

Без десятъци и дарения не може да има организирана световна църква. Ако искаме нашите служители да продължават да работят, трябва да решим да ги подкрепяме чрез парични приноси, както и да ги окуражаваме. Църквата никога няма да бъде съвършена, но това не бива да ни спира да даряваме за Бога, за да може Неговото дело да се разпространява по целия свят.