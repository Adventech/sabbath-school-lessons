---
title: 'Разширено изучаване'
date: 06/12/2019
---

Прочетете главата „Израстване в Христос“ от книгата на Елън Уайт „Пътят към Христос“, с. 66-75, издателство „Нов живот“, София, 2016.

„През цялата вечност изкупените ще изучават Кръста и ще пеят за него. В прославения Христос те виждат разпнатия Христос. Никога няма да бъде забравен фактът, че Този, Чиято сила е създала и поддържа неизброимите светове в огромните селения на Космоса, Божият възлюбен Син, Величието на небето, пред Когото херувими и блестящи серафими се покланят с обожание – се смирява, за да издигне падналия човек; че понася вината и срама на греха и скриването на лицето на Своя Отец, докато злобата на един изгубен свят съкрушава сърцето Му и смазва живота Му на Голготския кръст. Творецът на всички светове, Повелителят на всички съдби се отказва от Своята слава заради любовта към човека – това винаги ще предизвиква удивлението и възхищението на вселената. Когато множествата на изкупените поглеждат своя Изкупител и виждат вечната слава на Отец, сияеща от лицето Му; когато гледат Неговия престол, който е от века и до века, и разбират, че царството Му няма да има край, те запяват възторжено песента: „Достойно, достойно е Агнето, което е било заклано, и ни е изкупило за Бога чрез Своята скъпоценна кръв!“ (Уайт, Е. Великата борба. София: Нов живот, с.404).

**Въпроси за разискване**

`В групата обсъдете как да открием правилното равновесие между благоговението и радостта. Или коментирайте следния въпрос: Всъщност благоговението и радостта изключват ли се взаимно?`

`Израилтяните оставят йерусалимската стена под Божията закрила чрез церемонията по освещаването и така признават, че стената е безполезна, ако Бог не я пази. Соломон споделя това много точно: „Ако Господ не съгради дома, напразно се трудят зидарите; ако Господ не опази града, напразно бди стражарят“ (Псалми 127:1). Какво трябва да ни говорят тези стихове за всяко от начинанията ни за Господа?`

`Каква е ролята на музиката във вашата църковна обстановка?`

`Писанието е категорично: Исус е нашият Първосвещеник в небесното светилище. Какво точно прави Той за нас там? Какво биха могли да ни научат свещениците от земния храм за това какво върши Исус за нас в небесния?`