---
title: 'Реакцията на Неемия'
date: 15/12/2019
---

`Прочетете Неемия 13:23-25. Какво става тук и как си обясняваме реакцията на Неемия към ситуацията?`

Тъй като децата не говорят арамейски (езикът, използван по време на Изхода) или еврейски, не могат да разберат ученията на Писанието. Това наистина е проблем, понеже познанието за Божието откровение би могло да бъде изопачено или дори изгубено. Книжниците и свещениците обясняват Тората предимно на арамейски, за да разяснят учението на народа. Обаче тъй като майките са амонки, азотки и моавки и те най-много се грижат за децата, не е изненадващо, че последните не говорят езика на бащите си. Езикът, който говорим, влияе върху оформянето на понятията ни, тъй като употребяваме думите на съответната култура. Загубата на библейския език би означавала загуба на специалната им идентичност. Затова според Неемия е немислимо семействата да губят връзка с Божието Слово и съответно връзката с живия Бог, Господа на евреите.

Библейските изследователи изтъкват, че най-вероятно действията на Неемия са представлявали публично опозоряване на хората според предписаните наказания за онова време. Когато се казва, че той ги е порицал и проклел, не бива да смятаме, че е използвал ругатни и проклятия, а по-скоро, че е изрекъл срещу тях проклятията на завета. Второзаконие, 28 гл . описва проклятията, които ще сполетят хората, нарушаващи завета. Твърде вероятно е той да е избрал библейски изрази, за да ги накара да осъзнаят неправилните си действия и последиците от лошите си решения.

Освен това, когато текстът говори, че Неемия „бих неколцина от тях, оскубах им космите“ ( Неемия 13:25 ), вместо да си представяме разярен управител, който беснее, трябва да отбележим, че биенето е юридическа форма на публично наказание. То се прилага само за „някои“ от тях, т.е. за водачите, които са постъпвали неправилно или са бранили подобно поведение. Това са действия на публично опозоряване. Неемия иска хората да осъзнаят колко сериозни са техните решения и последиците от тях.

`Как трябва да реагираме, когато виждаме, че в църквата се върши някакъв грях?`