---
title: 'Ездра действа'
date: 18/12/2019
---

`Прочетете Ездра, 10 глава. Как Ездра и водачите се справят с проблема за смесените бракове?`

Цялото събрание заедно решава да отпрати съпругите чужденки. Удивително е, че дори мъжете, които са се оженили за тях, се съгласяват с плана, освен четиримата мъже, споменати по име в Ездра 10:15 . Евреите обещават да отпратят съпругите си и този план се осъществява за три месеца. В края на краищата 113 евреи отпращат жените си ( Ездра 10:18-43 ). Интересно е, но последният стих заявява, че някои от тези смесени бракове вече са имали деца. Отпращането на майките с децата не ни изглежда нито разумно, нито правилно. Обаче трябва да помним, че това е единствен по рода си период, когато Бог поставя ново начало на еврейската нация и в известен смисъл, те започват начисто с Него. Да следваш Бога с цяло сърце изисква радикални мерки.

Конкретните думи, употребени в Ездра 10:11,19, за „отлъчете се“ ( badal ) и „напуснат“ ( yatza’ ), не са използвани никъде другаде в Писанията относно развод. Ездра е знаел традиционния термин за развод, но е избрал да не го употреби. Явно, че не смята брака за валиден, след като открива, че нарушава заповедта от Тората. С други думи, браковете са анулирани, тъй като противоречат на закона. Процесът представлява разтрогване на недействителни бракове. Обаче не ни е дадена информация какво се е случило с онези съпруги и деца и какво е било влиянието на това действие върху обществото. Според обичаите по онова време бившият съпруг е трябвало да се погрижи за преместването на бившата си съпруга и децата. Обикновено жените са се връщали по домовете на родните си бащи.

С течение на времето обаче някои евреи отново са започнали да се женят за невярващи жени, а сигурно някои дори са се върнали при отпратените жени. Непоследователността в изпълнение на решенето може да се припише на човешкото естество и на колебливата ни опитност с Бога. Дори тези от нас, които се считат за силни вярващи, трябва да признаят, че сме преживявали периоди на по-слабо посвещение, когато вярата ни би могла по-точно да се опише като недостатъчна. За съжаление, хората трудно поставят Бога на първо място.

`Каква е вашата опитност с периодите на „по-слабо посвещение“? Какво научихте от тези преживявания?`