---
title: Ездра действа
date: 17/09/2019
---

`Прочетете Ездра, 9 глава. Как реагира Ездра, когато чува за смесените бракове на израилтяните? Ездра 9:1,2 заявява, че хората „не са се отделили“. Думата „отделили“ се употребява също и в следните стихове: Левит 10:10; 11:47; Изход 26:33; Битие 1:4,6,7,14,18. Какво намеква употребата на тази дума по въпроса за женитбата между вярващи и невярващи?`

Хората отиват при Ездра с въпрос за смесените бракове. Думите, които използват, като изброяват народите, включени в мерзостите, разкриват, че познават Тората, тъй като списъкът е взет непосредствено от библейските разкази. Интересно е, че градските началници занасят новината на Ездра, тъй като дори духовните водачи на народа, свещениците и левитите, са се провинили в този грях.

„Изучавайки причините, водещи до Вавилонския плен, Ездра беше научил, че отстъплението на Израил може в голямата си част да се проследи до смесването с езическите нации. Беше разбрал, че ако се бяха покорили на Божията заповед да стоят отделени от околните народи, щяха да си спестят много скръб и унижения. Сърцето му трепваше сега, когато научи, че въпреки уроците от миналото видни мъже бяха дръзнали да престъпят закона, даден като гаранция срещу отстъплението. Той си спомни за Божията доброта, която беше върнала народа в родината, и го обзе справедливо негодувание и мъка от тяхната неблагодарност“ (Уайт, Е. Пророци и царе. С. 317,318).

Думата „отделям“ се употребява за противоположни неща. Всъщност тя обозначава пълни противоположности. Чрез това свидетелство хората показват, че разбират и познават отдавна Божията заповед да не поддържат контакт с фалшиви религии. Те разбират, че никой не би могъл да каже: „женитбата с партньор, който вярва в нещо съвсем различно, няма да повлияе по никакъв начин върху брачната връзка или възпитанието на децата“. Осъзнават колко сериозна е станала ситуацията.

`Какво можем да направим ние, за да пазим жива вярата в домовете и семействата си дори ако сме вземали погрешни решения в миналото ?`