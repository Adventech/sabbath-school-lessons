---
title: Изобличението на Неемия
date: 16/09/2019
---

`Прочетете Неемия 13:26,27. Колко важна е библейската история, която ни съобщава за опасните последици, когато се отклоняваме от правия път?`

Соломон затъва все повече и повече в греха заради решенията, които взема. Правилно е да кажем, че той сам проваля себе си, след като не се покорява на заповедта за израилевите царе: „Нито той [царят] да си взема много жени, за да не се отклони сърцето му“ ( Второзаконие 17:17 ). Животът на Соломон се използва като отрицателен пример – той не само си взема повече от една съпруга, но и още по-важно, избира жени, които не се покланят на Бога, както отбелязва Неемия.

`Защо Неемия има основание да изобличава народа заради браковете с езичници? Битие 6:1-4; Битие 24:3,4; Битие 28:1,2; Второзаконие 7:3,4; 2 Коринтяни 6:14`

В заповедта да не се женят за чужденци не става въпрос за национализъм, а за идолопоклонство. Има примери в Библията за хора, които са се женили за неизраилтяни. Мойсей се оженва за Сепфора, мадиамка; Вооз се жени за Рут, моавка. Тези заповеди засягат въпроса за женитбата с човек, който е от различна вяра или няма никаква верска принадлежност. Проблемът е, че хората от времето на Ездра и Неемия не избират да се женят за вярващи в Бога. В книгата „Пламъкът на Яхве“ Ричард М. Дейвидсън заявява: „Едемският план за брака (…) изисква допълващо се единство от двама партньори в духовната вяра, както и в други важни ценности“ (с. 316 – англ. изд.). Езическите съпруги в тази история не са решили да се откажат от идолопоклонството. Затова Неемия сигурно е бил повече натъжен, отколкото разгневен от решенията на народа, тъй като за него това показва липса на истинско посвещение.

`Какви принципи можем да извлечем от тези разкази днес, чрез които да защитим своята вяра и вярата на семействата си?`