---
title: 'Да поправим лошите решения'
date: 14/12/2019
---

### За изучаване през седмицата
Неемия 13:23-25; Второзаконие 7:3,4; 2 Коринтяни 6:14; Ездра 9,10; 1 Коринтяни 7:10-17.

> <p>Стих за запаметяване</p>
> „Боже мой, срамувам се и се червя да повдигна лицето си към Тебе, Боже мой; защото нашите беззакония превишиха главите ни и престъпленията ни пораснаха до небесата“ (Ездра 9:6).

Ездра и Неемия стават водачи в общество, където браковете с неизраилтяни са се превърнали в норма. И двамата водачи са силно обезпокоени от това, тъй като искат да водят народа към по-тясна връзка с Бога. Те осъзнават отрицателното влияние на невярващите и идолопоклонниците върху израилевия народ, тъй като са видели ужасните последици от това в цялата си история. Ханаанските религии са се разпространили навсякъде из Израил и Ваал и Ашера са започнали да бъдат почитани на всеки висок хълм. Освен това влиянието на езичниците в брака и семейството е гибелно. Валаам дава съвет на моавците да изпратя жените си на израилтяните, уверен, че те ще се отвърнат от Бога, след като бъдат привлечени от жените. И за съжаление, се оказва прав. Не само брачните партньори си влияят един на друг, но оказват влияние и върху вярата на децата си.

Какво ще направят Ездра и Неемия за брака в тази ситуация? Ще оставят ли нещата така, или ще се изправят срещу поредното нарушение? Тази седмица ще разгледаме как двамата водачи подхождат към проблема.