---
title: 'Разширено изучаване'
date: 20/12/2019
---

Прочетете главата „Реформация“ от книгата на Елън Уайт „Пророци и царе“, с. 345-349.

„Усърдието в определената от Бога работа е важна част от истинската религия. Хората трябва да се възползват от обстоятелствата като Божии инструменти, с които да вършат Неговата воля. Бързите и решителни действия в подходящото време ще спечелят славни победи, а бавенето и неизпълнителността водят до провал и обезславяне на Бога. Ако ръководителите в делото на истината не проявяват никаква ревност, ако са безразлични и нерешителни, църквата ще бъде равнодушна, ленива и обичаща удоволствията; но ако са отдадени на святата цел да служат на Бога и единствено на Него, хората ще бъдат единни, обнадеждени, ревностни за работата.

Божието Слово изобилства с резки и поразителни контрасти. Грях и святост са в непосредствена близост, та като ги гледаме, да страним от едното, а да приемем другото. Страниците, които описват омразата, лъжата и коварството на Санавалат и Товия, описват също и благородството, посвещението и себеотрицанието на Ездра и Неемия. От нас зависи на кого ще решим да подражаваме; изборът е в нашите ръце. Страшните последици от престъпването на Божиите заповеди са противопоставени на благословенията, които носи послушанието. Самите ние трябва да решим дали ще страдаме от първите или ще се наслаждаваме на вторите“ (Уайт, Е. Пророци и царе. С. 348).

**Въпроси за разискване**

`Когато четем тези истории, става ясно, че много от хората не са поставили Бога на първо място и са избрали жени езичнички. Затова Ездра не ги оставя да берат плодовете от действията си, но се опитва да ги изобличи и поправи с надеждата да постигне промяна. Обаче наистина ли се осъществява тази промяна? Променяйки поведението си, те променят ли се отвътре? Нараства ли посвещението им на Бога? Какви доказателства имаме, че много от тях не са се променили наистина? Какво можем да научим от техните грешки за значението на промяната отвътре?`

`Как да помогнем на хората в нашата църква, страдащи от проблеми заради неразумен брак?`

`Въпреки че Божиите принципи са вечни и абсолютни, културите значително се различават. Защо трябва да помним тези разлики, докато се стремим да прилагаме Божиите принципи в своя живот и обстановка?`