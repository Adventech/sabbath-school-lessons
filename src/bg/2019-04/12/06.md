---
title: 'Бракът днес'
date: 19/12/2019
---

От информацията в „Ездра“ и „Неемия“ за смесените бракове става ясно, че Бог приема брака сериозно и че така трябва да го възприемаме и ние. Нужно е да се молим за бъдещия брачен партньор и да търсим Божия съвет, когато вземаме решение. И трябва да решим да бъдем верни на Господните принципи, което ще ни предпази от много нещастия и беди.

`Вижте съветите на ап. Павел за християнин, който има невярващ брачен партньор. Проучете внимателно 1 Коринтяни 7:10-17 . Какво отношение трябва да имаме към бракове, които не са подходящо „впрегнати“ днес?`

Тъй като нямаме подробна заповед в Библията – какво да правим с браковете на хора с различна вяра – би било много неразумно да пресилваме текста и принципите му и да настояваме, че раздялата с невярващ партньор е правилният подход и въз основа на разказа от „Ездра“, трябва да бъде препоръчван. Ситуацията в „Ездра“/„Неемия“ е еднократно събитие и е по Божията воля ( Ездра 10:11 ), защото бъдещето и поклонението на цялата израилева общност са заложени на карта. Те губят своята идентичност като поклонници на живия Бог.

Известно е, че в еврейското заселище Елефантина в Египет водачи (съвременници на Ездра и Неемия) са допуснали смесени бракове и не след дълго се е появила смесена религия: Яхве и неговата езическа съпруга, богинята Анат. Освен това е било застрашено и родословието на Месия. Следователно това еднократно събитие не бива да се приема като предписание за разтрогването на бракове и семейства винаги когато вярващ се ожени/омъжи за невярващ. Обаче историята действително показва колко ценно е за Бога духовното партньорство в брака. Сатана е доволен, когато се окажем женени за човек, който не ни подкрепя във вярата, защото знае, че ако и двамата партньори имат еднакви убеждения, ще бъдат по-силни в мисионската си работа за Бога, отколкото ако само единият е верен.

Макар че в Библията намираме категорични съвети срещу смесените бракове ( 2 Коринтяни 6:14 ), откриваме също и пасажи с благодат за тези, които са взели различно решение. Бог дава сила на тези, които са се оженили за невярващи, да бъдат верни на Бога и на партньорите си. Той не ни изоставя дори когато вземаме решения противно на Неговата воля, и ако Го помолим за помощ, ще отговори. Това не означава, че можем да правим каквото си искаме, а след това да очакваме Бог да ни благослови въпреки всичко. По-скоро, когато отидем при Него с нужда и смирено сърце, Той винаги ни чува. Без Божията благодат няма надежда за никого от нас, тъй като всички ние сме грешници.