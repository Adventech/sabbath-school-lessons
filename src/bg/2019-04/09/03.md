---
title: В техните градове
date: 26/08/2019
---

`Прегледайте списъците в Ездра, 2 гл. и Неемия, 7 гл . Какво забелязвате в тях?`

Повторението на Ездра, 2 гл. (списъкът на завърналите се от Вавилонско робство със Зоровавел и Исус) в Неемия, 7 гл. е целенасочено. Пак казваме, че тези списъци може да ни изглеждат скучни, но те разкриват важна идея: Бог се грижи за подробностите, на които ние не обръщаме внимание.

Стените на Йерусалим сега са завършени и библейският текст умишлено иска да подскаже, че всички от първото поколение на завърналите се, поколението на Ездра и Неемия, са допринесли за това велико постижение, макар и единствен Бог да им е подарил този успех. Сегашното поколение гради върху постиженията на предишното, въпреки че задачата е била сложна, изпълнена с пречки и не са успели да я завършат толкова бързо, колкото им се е искало.

Ръководството на Ездра и Неемия е било ценно за народа, но хората също са извършили своя дял от работата. Всяка група е изпълнявала различни задачи по различно време, но резултатът е внушителен. Началото (Ездра, 2 гл.) е свързано с края (Неемия, 7 гл.) и не само че вторият храм е построен, но също и Йерусалим е реконструиран и добре укрепен.

`Прочетете Неемия 7:73. Доколко са успели да осъществят желанието си да изпълнят Божията воля?`

„Израилтяните бяха вече в градовете си.“

В много отношения завръщането и възстановяването са цяло чудо. Един народ, който дълги години е гледал разрушения град, унищожения храм и опустошената си земя, сега се е завърнал в същата земя и същия град, и е възстановил всичко, дори храма. На тях и на околните народи това сигурно им се е струвало невероятно. Обаче всичко е според Божията воля и обещания.

`Какво в живота ви сега може да изглежда безнадеждно, а въпреки това все пак да имате доверие в Господа, че ще ви преведе през трудната ситуация?`