---
title: 'Богът на историята'
date: 24/11/2019
---

`Прочетете Ездра 1:9-11 и Даниил 1:1,2. Как стиховете от „Даниил“ ни помагат да разберем за какво говори „Ездра“?`

Забележете какви подробности са дадени в „Ездра“, докато в „Даниил“ е представена голямата картина. Обаче взети заедно, тези пасажи показват, че Господ владее всичко.

„Историята на народите ни говори и днес. На всеки народ и на всеки отделен човек Бог е определил място във великия Си план. Днес хора и нации биват преценявани по критериите на Този, Който никога не допуска грешки. Всеки определя собствената си съдба чрез решенията си, а Бог контролира всичко за осъществяването на Своите намерения“ (Уайт, Е. Пророци и царе. С. 270).

`Прочетете Даниил, 5 глава. Какво ни говорят тези стихове за присъдата над Валтасар?`

Вавилон пада през октомври 539 г.пр.Хр., когато Кир, цар на Мидо-Персийската армия, го завладява. Разчитайки лекомислено на своите успехи, разкош и слава, Валтасар е толкова безочлив, че е организирал дива оргия през нощта, когато ще бъде убит. Божествената ръка пише на стената на двореца, че дните му са преброени и са стигнали до края си. Въпреки че познава съдбата и историята на обръщането на могъщия цар Навуходоносор, той не е научил неговия урок. Винаги настъпват трагични последици, когато не се вслушваме в Божиите предупреждения и не следваме Неговите указания.

Пророк Даниил също винаги е живял сред тях, но те го пренебрегват. Когато изгубим чувството за Божията святост и Неговото присъствие в живота си, тръгваме по път, изпълнен с усложнения, проблеми и беди, който накрая ни води към смъртта.

`След като разказва на царя историята на Навуходоносор, Даниил казва: „А ти, негов внук, Валтасаре, не си смирил сърцето си, макар и да знаеше всичко това“ ( Даниил 5:22 ). Как можем ние днес да не допускаме същата грешка като Валтасар? Как трябва истината за Кръста винаги да ни смирява пред Бога?`