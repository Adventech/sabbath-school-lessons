---
title: 'Разширено изучаване'
date: 29/11/2019
---

Прочетете главата „Как се познава Христовият последовател“ от книгата на Елън Уайт „Пътят към Христос“, с. 56-65, издателство „Нов живот“, София, 2016.

„Има хора, които са познали опрощаващата любов на Христос и които наистина искат да бъдат Божии деца, обаче съзнават, че характерът им е несъвършен, животът им – изпълнен с грешки, и са готови да се усъмнят дали сърцата им са обновени от Светия Дух. На такива бих казала: Не се отдръпвайте в отчаяние. Често ще трябва да коленичим и да ридаем при нозете на Исус заради нашите недостатъци и пропуски, но не бива да се обезсърчаваме. Дори ако сме победени от врага, ние не сме отхвърлени, не сме изоставени, нито отблъснати от Бога. Не, Христос е от дясната страна на Бога и ходатайства за нас (…) Той желае да ви върне при Себе Си и да види отразени във вас Своята чистота и святост. Ако само Му се предадете, Този, Който е започнал доброто дело във вас, ще го осъществи до деня на Исус Христос. Молете се още по-пламенно, вярвайте още по-истински. Когато осъзнаем, че не можем да разчитаме на своята сила, нека се доверим на силата на нашия Изкупител и да прославяме Този, Който се грижи за нас“ (Уайт, Е. Пътят към Христос. С. 63,64).

**Въпроси за разискване**

`В Даниил, 2 глава пророкът преди хиляди години е предсказал изключително точно възхода и падението на империи, като дори обрисува (съвсем точно) разделението на съвременна Европа. Каква утеха ни носи това пророчество, което толкова убедително ни показва, че насред световния хаос Бог знае всичко, което се случва, и дори го е предсказал?`

`Бог знае всичко за нас. Това ни носи утеха и ни дава сигурността и увереността, че сме под Неговата закрила. „А сега, така казва Господ, Творецът ти, Якове, и Създателят ти, Израилю: Не бой се, защото Аз те изкупих. Призовах те по име; Мой си ти“ (Исая 43:1). Как бихте могли да уверите другите в Божието присъствие и грижа, когато преживяват емоционални, социални или финансови кризи?`

`Поразсъждавайте още върху въпроса от сряда за това, че Ездра не иска да моли царя за помощ, защото се бои, че това ще обезсили думите му за Божията закрила. Знаем например, че Бог лекува. Означава ли това, че не проявяваме вяра в Него, ако отидем на лекар? Обсъдете въпроса в групата.`