---
title: 'В светия град'
date: 28/11/2019
---

`Прочетете Неемия 11:1,2. Какво се случва в този пасаж? Защо се налага да хвърлят жребий за това кой ще живее в Йерусалим и кой – в другите градове?`

Какво ни казва Неемия, 11 гл.? Необходимо е да се намерят нови жители за Йерусалим от хората, които са се завърнали в родината си след плена.

Явно е било по-лесно да се живее в провинцията, отколкото в града. Хората са имали земя, наследена от предците си. Трябвало е да я пожертват и да живеят в Йерусалим, и мнозина навярно с основание са смятали, че ще се откъснат от корените си. Ще се появят нови проблеми в живота им, а градският начин на живот е различен от живота в селския район. Преместването в нова, непозната обстановка винаги е трудно.

Вълнува ли ви преместването в нов град или страна, където трябва да се разпространи евангелието? Мисията в градовете изисква от нас да бъдем готови да посрещнем нови рискове и трудности.

„Нашите работници не евангелизират така, както би трябвало. Ръководителите ни не осъзнават работата, която трябва да се свърши. Когато си мисля за градовете, в които е направено толкова малко, а има стотици хиляди хора, които трябва да бъдат предупредени за скорошното идване на Спасителя, копнея да видя мъже и жени да тръгват да работят със силата на Духа, изпълнени с Христовата любов към загиващите души“ (Уайт, Е. Свидетелствата към църквата. Т. 7. София: Ел Уай, 2016, с. 29).

`Защо е даден дългият списък от свещеници и левити в Неемия 12:1-26 ? Защо във втората част от същата глава се описва връзката между тях и посвещението на йерусалимската стена ( Неемия 12:27-47 )?`

Бог иска работата да се върши както трябва. Първо има нужда от посветени и осветени хора, преди да се осъществят великите неща. Тези свещенически семейства са помогнали на Неемия да построи стените, за да могат в безопасност да се покланят на живия Бог в храма, без външни пречки. Стените са важни за безопасността, но без посветени свещеници истинското поклонение е невъзможно. За това всички хора участват чрез различните дейности, които изпълняват.