---
title: 'Къде са свещениците?'
date: 26/11/2019
---

Както се убедихме вчера, събитията са удивително изпълнение на пророчеството, че евреите ще се завърнат от Вавилон.

Но както винаги, когато има човешки елемент, възникват проблеми. А един от големите проблеми е, че въпреки всички чудесни обещания за възраждане след робството, много от евреите не искат да се завърнат в родината на предците си. Предпочитат да останат във Вавилон.

Защо става така?

`Прочетете Ездра 8:1-15. Разгледайте конкретно стих 15 . Каква е голямата тревога тук и защо се оказва проблем, когато някой иска да възроди живота на израилевия народ в родината му?`

Факт е, че не всички евреи във Вавилон, както и някои левити, пожелават да се завърнат. Няколко фактора може би са оказали влияние. Много от тях са родени и отраснали в новата страна и тя е всичко, което познават. Мнозина може да не са искали да предприемат дългото и несъмнено опасно пътуване обратно към земята, която въобще не познават. Накрая обаче знаем, че са били доведени достатъчно левити, за да служат в храма въпреки трудностите.

„Към този момент евреите, които са останали в земята на изгнанието, са били там почти век и половина. Разкопки в Нипур разкриват много документи, които показват, че много богати евреи са живели в този район от Месопотамия по време на управлението на Артаксеркс I. Затова вероятно е било трудно на Ездра и на другите водачи да убедят множествата, които са тръгнали с тях. Тези завръщащи се заселници могат да очакват само трудности, докато започват от нулата в старата си родина, с далеч по-малко удобства, отколкото във Вавилония. С оглед на тези съображения е изненадващо да открием, че Ездра е успял да убеди почти 2000 семейства да свържат съдбата си със своите братя в родината“ (Адвентен библейски коментар. Т. 3. С. 376 – англ. изд.).

`„През много скърби трябва да влезем в Божието царство“ (Деяния 14:22). Какво ни говори това за реалните изпитания и трудности пред хората, които искат вярно да служат на Господа?`