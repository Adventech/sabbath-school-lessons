---
title: Смирени пред Бога
date: 28/08/2019
---

`Прочетете Второзаконие 30:1-6. Какво обещание е дадено тук на еврейския народ? Какво трябва да означава това обещание, а също и други като него, за хора като Ездра и Неемия?`

Ездра и Неемия познават пророчествата. Те знаят, че Бог ще върне народа от плена. Виждаме в Неемия, 9 глава , че те разбират своята история и причините за проблемите си. Същевременно познават и Божията милост и ръководство, независимо от собствените си грехове.

Затова имат доверие в Господа, че Той ще осъществи успешно завръщането им от плена. Тези обещания обаче не означават, че няма да срещнат трудности по пътя. В голяма част от урока до този момент разглеждахме нещастията и бедите, които ги връхлитат, макар и да разполагат с Божиите обещания.

`Прочетете Ездра 8:16-23. Какъв е проблемът тук и как реагират те?`

Въпреки обещанията, Ездра знае много добре колко опасно е пътуването, което предстои. Затова с пост и смирение признава пред Бога колко много зависят от Него за успеха си. В този момент, при толкова много предстоящи опасности, на Ездра му хрумва идеята да помоли царя за помощ и закрила. Но в края на краищата решава да не се възползва от това, за разлика от Неемия ( Неемия 2:9 ), който е имал ескорт от стражи. Ездра явно е сметнал, че ако поиска такъв, това ще обезслави Господа, понеже вече е казал на царя: „Ръката на нашия Бог е за добро над всички, които Го търсят, а силата и гневът Му са против всички, които Го изоставят“ ( Ездра 8:22 ). В неговия случай всичко завършва добре, тъй като по-късно самият той пише ( Ездра 8:31 ), че Господ ги е запазил и те са стигнали невредими до крайната си точка.

`Разбира се, ние трябва да имаме доверие в Бога за всичко. Същевременно в кои случаи можем да искаме помощ дори от хора, които не са от нашата вяра? Защо в много случаи това не е погрешно, а дори подходящо?`