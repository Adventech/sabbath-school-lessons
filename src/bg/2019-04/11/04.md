---
title: 'Десятъци и дарения'
date: 10/12/2019
---

Реформите на Неемия за храмовите служби включват прилагането на системата от десятъци и дарения.

`Прочетете Числа 18:21-24; Малахия 3:10; Матей 23:23; 1 Коринтяни 9:7-14; 2 Коринтяни 9:6-8; Евреи 7:1,2. Какво ни говорят тези стихове за значението на десятъците и даренията не само за храмовата служба, но също и за нас днес?`

Без събирането на десятъци и дарения храмът не би могъл да функционира. Когато внасянето на десятъците спира, службите в храма замират и цялата система на поклонение е застрашена. Когато храмовите служители тръгват да си търсят други професии, за да изхранват семействата си, те не могат да се грижат за него. И заради това богослужението почти замира.

„Десятъчната система е прекрасна в своята простота. Нейната справедливост се разкрива чрез пропорционалното изискване към богати и бедни. Ние трябва да връщаме на Бога десятък пропорционално на даденото ни от Него.

Когато Той призовава да даваме десятък ( Малахия 3:10 ), това не е призив да проявим благодарност или щедрост. Въпреки че в цялото ни отношение към Бога трябва да прозира благодарността, даваме десятък, защото Бог е заповядал така. Десятъкът принадлежи на Господа и Той изисква да Му го върнем“ (Адвентистите от седмия ден вярват. 2 изд. Boise, Idaho: Pacific Press ® Publishing Association, 2005, с. 304 – англ. изд.).

Както става с храма в Израил, така и нашата църква би се разпаднала без подкрепата на десятъците и даренията от членовете. Нашите църковни служби не биха функционирали без хора, на които им се плаща да превръщат времето си в качествено служене, планиране и управление на църквата за Бога. Качеството на поклонението също ще се влоши. Обаче най-важното е, че без десятъци и дарения не би могло да съществува мисиониране.

Освен това ние даваме десятъци, защото Бог е учредил тази система в Словото Си. Има случаи, когато не е нужно Той да обяснява защо е направил нещо. Очаква да Му се доверим, че управлява всичко. Трябва да разберем и да се осведомим как действа системата, но след това да я поверим в Неговите ръце.

`Защо даването на десятък е толкова важно за нашата духовност и като мярка за собственото ни доверие в Бога?`