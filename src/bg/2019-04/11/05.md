---
title: 'В събота – някои тъпчат гроздето в лина'
date: 11/12/2019
---

`Прочетете Неемия 13:15,16. С какъв проблем се занимава тук Неемия?`

Не е лесно да застанеш твърдо за Бога, когато си малцинство. Тъй като Бог е казал, че съботата трябва да бъде свят ден, в който никой не бива да върши никаква работа, Неемия възнамерява да направи всичко възможно тази заповед да се изпълнява в Йерусалим. Без съмнение той е чувствал като свой морален дълг да заеме твърда позиция, а след това да я отстоява.

Съботата е създадена като кулминация на творческата седмица, защото е специален ден, в който хората преживяват обновление и възраждане, като отделят време за Бога. Тогава не са заети с работата си или с други светски начинания.

Казва се, че „съботата пази Израил повече, отколкото Израил пази съботата“. Идеята е, че тя е била и си остава мощно средство за съхраняване на вярата у хората, които чрез Божията благодат се стремят да я спазват и да се наслаждават на физическите и духовните предимства, които тя ни предлага.

`Прочетете Неемия 13:17-22. Какво прави Неемия, за да спре „купуването и продаването“ в събота?`

Тъй като е управител на Юдея, той възприема ролята си като човек, който налага законите. Тъй като законите в Юдея са основани на Божия закон, той става пазител на този закон, включително и на съботата. Може би, ако юдейските благородници се бяха възпротивили на покварата, внесена от първосвещеника, Неемия нямаше да се окаже в подобна ситуация. Обаче началниците и благородниците сигурно вече са негодували, че той ги е накарал да върнат пари на бедните по-рано; изглежда, затова не са се възпротивили на промените, внесени от Елиасив и Товия.

Неемия първо порицава благородните, а след това заповядва портите да се затворят и поставя слуги при вратите, за да ги пазят. Когато пазарът просто се премества отвътре навън, той предприема дори още по-драстични мерки и заплашва да арестува търговците на следващата събота. Управителят явно е бил човек, който държи на думата си, защото търговците не се появяват повече.