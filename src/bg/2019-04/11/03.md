---
title: 'Левитите по нивите'
date: 09/12/2019
---

`Прочетете Неемия 13:10-14. Какво се опитва да поправи тук Неемия?`

Певците, вратарите и други храмови служители е трябвало да се върнат да работят на собствените си ниви, за да изхранват семействата си, защото Божието дело не е получило издръжка. Цялата система на десятъци и дарения, която е била установена с толкова усилия, сега е разбита. Неемия трябва да започне всичко от начало. Изхвърлянето на вещите от стаята разкрива отчаяние.

„Не само че храмът беше осквернен, но и даренията се използваха по неправилен начин. И това възпираше щедростта на хората. Те бяха изгубили своята ревност и плам и нямаха желание да плащат десятъците си. Съкровищниците на Господния дом оставаха почти празни; много от певците и другите наети за храмовата служба служители не получаваха достатъчно издръжка и бяха напуснали Божията работа, за да търсят прехрана другаде“ (Уайт, Е. Пророци и царе. С. 345).

Вълнуващо е да видим как цяла Юдея се събира като един човек и възстановява разрушеното. Хората застават на страната на Неемия срещу Товия и Елиасив, защото сигурно са осъзнали, че управителят върши всичко това заради самите тях. Освен това Неемия поверява постовете на храмови пазители на хора, които се считат за предани и надеждни. Те получават задачата да събират десятъците и даренията, да ги съхраняват, както си му е редът, и да ги разпределят на подходящите хора. Иначе казано, Неемия идва и отстранява подкупните водачи с един мощен замах.

Въпреки че назначава верни хора в администрацията на храма, поквареният първосвещеник Елиасив не изгубва поста си, понеже той се предава по Аароновото родословие. Влиянието му в храма сигурно е било ограничено от мерките на Неемия – назначаването на хора, които да поемат някои от отговорностите на първосвещеника – но той все пак запазва позицията си.

`Неемия се моли: „Помни ме, Боже мой, затова и не заличавай добрините, които сторих за дома на моя Бог и за службата при Него!“ ( Неемия 13:14 ). Кое е толкова типично човешко в тази молитва?`