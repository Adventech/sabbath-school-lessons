---
title: Не направиха ли така и бащите ви?
date: 12/09/2019
---

Ревността на Неемия за съботата е достойна за възхищение. Той толкова много държи на правилното освещаване на този ден, че дори обещава да „сложи ръка“ на чуждоземните търговци. С други думи, лично е щял да се намеси, ако пак хване в събота някой от тях в града или близо до портите. Като управител той носи официалната отговорност да следи дали заповедта ще бъде изпълнявана както трябва.

„Неемия безстрашно ги изобличи заради пренебрегнатите задължения. „Какво е това зло, което правите, като осквернявате съботния ден? – строго попита той. – Не постъпиха ли така бащите ви, така че нашият Бог докара всичкото това зло на нас и на този град? А пък вие умножавате гнева върху Израил, като осквернявате съботата“. След това издаде заповед, че „когато започна да мръква в йерусалимските порти преди съботата“, те трябваше да бъдат затворени и да не се отварят, докато не мине съботата; и тъй като имаше повече доверие в своите слуги, отколкото в тези, които йерусалимските магистрати бяха назначили, той ги постави до портите, за да следят за спазването на заповедите“ (Уайт, Е. Пророци и царе. С. 346).

Предупреждението на Неемия за оскверняването на съботата, заедно с други предупреждения относно нарушаването ѝ, явно са отзвучавали през вековете дори до времето на Исус. Знаем това, понеже евангелията многократно разказват как Исус спори с религиозните водачи за правилното ѝ освещаване.

`Прочетете Матей 12:1-8, Марк 3:1-6, Лука 6:6-11 и Йоан 5:5-16. Какъв е проблемът тук и как разбирането на древната история на Израил ни помага да обясним защо възниква този спор?`

Заради голямата си ревност за съботата и за да бъдат сигурни, че никой не я „осквернява“, тези религиозни водачи с тесногръдия си фанатизъм стигат дотам, че обвиняват в нарушаването ѝ Исус, „Господар[ят] на съботата“ ( Лука 6:5 ). Какво извращение на доброто! Парадоксът е, че макар тези хора силно да се вълнуват от спазването на закона, забравят „по-важните неща“ на този закон: „правосъдието, милостта и верността“ ( Матей 23:23 ).

`Как можем ние, поотделно и като църква, да не допускаме същата грешка като тези хора, независимо дали във връзка със съботата или с нещо друго, което смятаме, че е важно за вярата?`