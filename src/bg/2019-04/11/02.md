---
title: Покварени храмови началници
date: 08/09/2019
---

Неемия, 13 гл. започва с притеснение за чужденците идолопоклонници, амонци и моавци, сред израилтяните ( Неемия 13:1-3 ). Тези стихове не говорят за прогонване на хора от различен етнос или раса, които следват Бога, а по-скоро за отпращане на хората, които са от различна вяра – необърнати и идолопоклонници ( Второзаконие 23:3-6 ).

`Прочетете Неемия 13:1-9 . Кои са Елиасив и Товия? Защо техните действия са неприемливи? Неемия 2:10,19; 3:1; 12:10,22; 13:28`

Елиасив и Товия са известни фигури в книгата „Неемия“. Елиасив е първосвещеникът на народа и отговаря за храма. Товия е споменат като амонец и враг на Неемия, който яростно се съпротивлява на работата в Йерусалим. Съюзът между Елиасив и Товия подсказва, че става дума за роднинство чрез брак.

Въпреки че не са представени доказателства за такава връзка, знаем, че Товия носи еврейско име (което означава „Господ е благ“) и затова най-вероятно е от еврейски произход. Макар че не е споменато, се смята, че семейството на съпругата му, потомците на Арах, са били родственици със семейството на Елиасив. Освен това аронецът Санавалат, другият противник на Неемия, има дъщеря, която е женена за внука на Елиасив. Следователно интригантският кръг около Неемия е бил много силен, тъй като служители от най-висш ранг в страната са имали родствени връзки и са се съюзили срещу водачеството му.

По време на отсъствието на управителя първосвещеникът е дал на Товия една от стаите в храма, определена за десятъка, даренията и приносите. Той е получил разрешение постоянно да живее в храма, което го издига като един от водачите на народа. Враговете на Неемия най-накрая постигат това, което през цялото време са искали: да го изместят и те да решават всичко. За щастие, той няма намерение да седи безучастно.

`Наистина ли Божият народ през цялата свещена история се оставя толкова лесно да бъде отклонен от правия път – независимо дали говорим за евреите от древния Израил, или за християните от новозаветни времена? Как да избегнем техните грешки?`