---
title: Неемия проговаря
date: 09/07/2019
---

Неемия 1:11 разкрива, че Неемия е бил виночерпец на царя. Може да ни се струва, че това е незначителна работа, но виночерпците са можели да бъдат хора с огромно влияние, тъй като са имали постоянен и близък достъп до царя. Те са опитвали питиетата, за да предотвратят болест или смърт на царя. Херодот изтъква, че персийците твърде много са почитали виночерпците, тъй като са ги считали за висши служители. Например виночерпецът на асирийския цар Есарадон е бил също и главен министър на царството. Следователно Неемия притежава висок пост и тъй като има достъп до царя, той умолява Бога да го използва, за да говори на владетеля за ситуацията в Юдея.

`Прочетете Неемия 2:1-8. Какво се случва в резултат от молитвите и поста на Неемия?`

Молитвата получава отговор в месец Нисан, който е приблизително месец април 444 г.пр.Хр. Изминали са четири месеца, откакто Ананий и евреите са донесли тревожната новина за Йерусалим. Четири месеца Неемия се е молил и е постил, и всеки ден може да му се е струвало, че Бог сякаш не отговоря. Но Божиите изчисления са винаги безпогрешни. Той подготвя царя да изслуша Неемия и да отговори благоприятно.

Не всеки ден се случва виночерпец да бъде освободен от задълженията си за известно време, за да стане управител в друга страна. Бог проговаря чрез Неемия и внушава на персийския цар Артаксеркс I да го направи управител на Юдейската територия. Споменаването на царица подсказва, че това вероятно е било частна среща, тъй като не е обичайно царицата да присъства на официални банкети. Неемия не споменава веднага Йерусалим, за да не създаде предразсъдъци, но по-скоро отправя емоционална молба за нещо лично. Когато се споменава конкретното място, царят вече е спечелен.

`Какви паралели можем да открием между положението на Неемия в този двор и положението на Даниил във Вавилон? Какво говори за характера на Неемия фактът, че царят е настроен положително спрямо него?`