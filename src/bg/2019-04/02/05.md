---
title: 'Неемия е изпратен'
date: 09/10/2019
---

Царят изпраща писма по Неемия до аронеца Санавалат и до амонеца Товия – висшите служители в района отвъд реката, за да проправи пътя на Неемия да постигне целите си. Освен това заповядва на Асаф, пазителя на царските гори, да достави на Неемия целия необходим дървен материал за възстановяването на града, стените и портите на храма.

`Прочетете Неемия 2:9,10. Какво ни казват тези стихове относно съпротивата, която предстои да срещнат Неемия и евреите като цяло?`

Неемия пристига в Йерусалим някъде около 445/444 г.пр.Хр. Изглежда, съпротивата възниква още преди той да започне каквото и да било, тъй като самата молба, представена пред управителите, поражда проблеми. Макар че Товия е еврейско име, което означава „Господ е добър“ (синът му Йоанан също носи еврейско име: „Господ е милостив“), той е управител на Амон. Следователно Йерусалим е обкръжен от врагове: Санавалат – управител на Самария на север; Товия – управител на Амон на изток; и арабинът Гисам ( Неемия 2:18,19 ) – на юг, който държи Едом и Моав. За съжаление, началниците в този район се противопоставят на Неемия, тъй като той се вълнува от „благополучието“ на потиснатите. Тираните не се радват на благополучието на хората, които държат в страх.

Пристигането на Неемия „в Йерусалим с военен ескорт показа, че е дошъл на важна мисия, и това възбуди ревността на околните езическите племена, които много често бяха отприщвали враждебността си срещу евреите, трупайки върху тях омраза и обиди. В основата на злодеянията стояха определени началници на тези племена: аронецът Санавалат, амонецът Товия и арабинът Гисам. Още от самото начало тези водачи наблюдаваха с критично око действията на Неемия и се опитваха с всяко възможно за тях средство да осуетяват плановете му и да спъват работата му“ (Уайт, Е. Пророци и царе. С. 327).

`Какви други библейски истории бихте могли да откриете, които показват, че призованите от Бога да извършат Неговата воля се сблъскват със съпротива? Споделете отговора си с групата в събота.`