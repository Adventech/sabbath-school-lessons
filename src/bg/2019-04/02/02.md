---
title: Неемия получава лоши новини
date: 07/07/2019
---

Книгата „Неемия“ започва донякъде по подобен начин като книгата на пророк Даниил ( Даниил 1:1,2 ) – с лоша новина. Да, мнозина са се върнали в родината на дедите си, но там нещата не се развиват много добре.

`Прочетете Неемия 1:1-4. Защо Неемия е толкова разстроен? Как реагира на лошата новина, която получава?`

Някои евреи, взети в плен години по-рано, са доведени в Суса – един от четирите административни центъра на Персийската империя, където Неемия служи в царския палат като виночерпец. Думата, употребена за „един от братята ми, Ананий“, най-вероятно се отнася за кръвен роднина, защото откриваме подобно, по-роднински звучащо споменаване на Ананий в Неемия 7:2 , въпреки че може да се отнася просто за друг израилтянин. Разговорът с него най-вероятно се е провел между средата на ноември и средата на декември 445 г.пр.Хр., поне 13 години след завръщането на Ездра в Йерусалим. Ананий докладва, че ситуацията там е потресаваща. Народът не е успял да възстанови Йерусалим и врагът е разрушил стените на града, който си е останал беззащитен и занемарен.

Неемия може да е чувал слухове, че самаряните са разрушили стените на града, но не е разполагал с конкретна информация до този момент. После самият цар Артаксеркс съкрушава надеждата на завърналите се евреи, като спира строежа, след като хората отвъд реката изпращат оплакване ( Ездра, 4 глава ).

Въпреки че храмът е построен наново, той не функционира пълноценно, понеже хората, необходими за храмовата служба, не могат да живеят в Йерусалим. Ситуацията натъжава Неемия, когато дълбоко осъзнава значението на новината: евреите не са прославили Бога, въпреки че са се завърнали точно с тази цел. Вместо това са пренебрегнали Божия дом и Светия град заради страх от врага и потисничеството.

Тогава Неемия без колебание се обръща към Бога. Той не роптае, че на юдеите им липсва вяра, нито ги обижда, че са страхливци, нито пък приема ситуацията като непроменима. Просто пада на колене и започва да се моли и да пости.

`Когато чува лошата новина, Неемия плаче, пости и се моли. Какво трябва да ни говори това за нуждата ни горещо да умоляваме Господа, особено в моменти на изпитания?`