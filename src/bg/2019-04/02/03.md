---
title: 'Молитвата на Неемия'
date: 07/10/2019
---

`Прочетете молитвата на Неемия, записана в Неемия 1:5-11 . Кои са различните елементи в нея? Защо той включва и себе си сред виновниците?`

* Боже, Ти Си велик и милостив (Неемия 1:5 ).
    * Послушай ме ( Неемия 1:6 ).
        * Изповед на греховете ( Неемия 1:6,7 ).
            * Помни Твоите обещания ( Неемия 1:8,9 ).
        * Ти Си ни изкупил ( Неемия 1:10 ).
    * Послушай ме ( Неемия 1:11 ).
* Бог дава благоденствие и милост ( Неемия 1:11 ).

Молитвата на Неемия е красив разказ за Божието величие, човешката греховност и в края – зов за помощ. Тя напомня за молитвата на Даниил от 9 глава на едноименната книга и е възможно Неемия да е познавал тази молитва. Важно е да се отбележи, че той не започва със зов за помощ, а първо казва кой е Бог – Великият и Страшният. Посочва също, че Той пази завета Си и се смилява над тези, които Го обичат, сякаш за да Му напомни, че винаги е бил верен и сега не може да бъде другояче.

Молитвата има специална структура (показана по-горе), чиято кулминация е в стих 8, където Неемия изрича Божиите обещания. Той казва: „Спомни Си!“. С други думи: Спомни Си, Боже, че Си обещал, че ще ни разпръснеш, ако не сме верни, но Си обещал също, че ще ни върнеш и ще възстановиш всичко. Тъй като първото се случи, сега е време да се изпълни и второто, тъй като ние се завръщаме при Теб . Неемия не се страхува да изиска Божиите обещания и да напомни на Бога за тях. Не че Бог не ги знае или не ги помни. По-скоро Той се радва на нашето желание да изискваме Неговите обещания. Иска да вярваме в тях и да ги изричаме на глас пред Него. Изричайки това, което е обещал, укрепваме собствената си решимост да се доверяваме на тези обещания, особено в моменти, когато всичко изглежда безнадеждно.

`Кои Божии обещания бихте могли да изискате за себе си точно в този момент? Защо е важно никога да не се отказвате да молите за тях? (Все пак, ако се откажете, какво ви остава?)`