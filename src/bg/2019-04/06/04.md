---
title: Четене и тълкуване на Словото
date: 06/08/2019
---

`Прочетете Неемия 8:4-8. Как се извършва четенето на закона?`

Две групи от по 13 души стоят заедно с Ездра по време на четенето. Първата ( Неемия 8:4 ) помага в прочитането на Словото, а втората ( Неемия 8:7 ) служи за разбирането на пасажите. Не разполагаме с никаква информация как точно са правили това на открития площад; обаче мъжете, които са помагали за четенето, вероятно са държали Тората (еврейските ръкописи са били тежки и е трябвало помощници да ги разгъват), както и са се редували да четат. След като са чели от сутринта до обяд, са измислили начин да достигнат до всички на площада.

Фразите „дадоха значението“ и „тълкуваха прочетеното“ ( Неемия 8:8 ) може да се отнасят или за тълкуванието, или за превода на пасажите. И двете са еднакво възможни в този случай. Хората са се върнали от Вавилон, където са живели много години и основният език там е бил арамейският. Затова еврейските текстове вероятно са били трудни за разбиране от мнозина, особено за младото поколение. Също така е било полезно четците на Библията да дават обяснения или коментари. Проповядването и обясненията оживяват контекста и подтикват слушателите да прилагат информацията лично за себе си.

`Прочетете Деяния 8:26-38. Какъв паралел намираме със събитията в Йерусалим от миналото? Какви поуки се съдържат тук за нас?`

Като протестанти разбираме, че отделните вярващи трябва лично да познават Божието Слово и не бива сляпо да приемаме нечии думи за библейска истина, независимо от авторитета им. Същевременно кой не е чувствал благословението на нечия помощ за обяснение значението на някои стихове? Всеки един от нас трябва да знае в какво вярва, но това не означава, че никога не можем да научим нещо от друг човек.