---
title: Хората се събират
date: 04/08/2019
---

`Прочетете Неемия 8:1,2. Доколко важно е Божието Слово за народа?`

Когато евреите най-накрая завършват строежа на стената и се настаняват в Йерусалим, всички се събират на открития площад в седмия месец. Седмият месец, месец Тишри, е може би най-важният за израилтяните, тъй като е посветен на Празника на тръбите (подготовка за Божия съд, първия ден от месеца), Деня на умилостивението (Съдния ден, десетия ден от месеца) и Празника на шатроразпъването (в памет на Божието избавление от Египет и Неговата грижа по време на пътуването из пустинята, петнадесетия ден от месеца). Събранието се провежда на първия ден от месеца, когато се чества Празникът на тръбите. Водачите събират мъжете и жените от народа за това специално събрание, та чрез четенето на Закона да могат да научат за своя Бог и история.

Хората канят Ездра да донесе Книгата на Мойсеевия закон пред тях и да я прочете. Те дори издигат подиум, амвон, за този случай. Това не е нещо, което ръководителите са наложили на църквата. Точно обратното, „те“, народът, казват на Ездра да донесе Книгата. Най-вероятно той е чел от Книгите на Мойсей, които включват дадения закон на планината Синай.

`Прочетете Второзаконие 31:9-13. Какво им казва Господ там и какви изводи можем да направим за себе си?`

Във Второзаконие 31:9-13 Мойсей казва на израилтяните, че по време на празника Шатроразпъване трябва да се събират и да четат Божия закон, и споменава различните групи, които трябва да се събират: мъже, жени, деца и чужденци, които живеят при тях.

`Буквалният прочит на Неемия 8:1 гласи, че са се събрали заедно „като един човек“. Какво ни говори това за значението на единството в тялото от вярващи?`