---
title: Четене и слушане на закона
date: 05/08/2019
---

Ездра „донесе закона“ пред събранието, за да го прочете. Какво ли им е прочел? Само Десетте заповеди, които е повтарял половин ден? Книгата на закона трябва да се разбира като петте книги на Мойсей, от „Битие“ до „Второзаконие“, известни като еврейската Тора. Следователно думата „закон“ покрива само част от прочетеното; може би по-добър превод би бил „наставления“. Те са Божиите наставления, които ни помагат да разберем пътя, по който трябва да ходим, за да не пропуснем целта. Когато Ездра чете, хората слушат за историята си като Божи народ от Сътворението до времето на Исус Навин. Чрез истории, песни, стихотворения, благословения и наредби те си спомнят за трудностите, когато са следвали Бога, и за Божията вярност към тях. Тората включва „закона“, но е нещо повече от това – тя включва историята на Божия народ, а най-вече разкрива Божието ръководство. Следователно дава на общността нейните корени и идентичност.

`Прочетете Неемия 8:3; Второзаконие 4:1; 6:3,4; Исус Навин 1:9; Псалми 1:2; Притчи 19:20; Йезекиил 37:4 и Матей 17:5. Какво ни учат тези стихове за взаимодействието ни с Божието Слово?`

Желанието на хората да слушат Божието Слово е най-вероятно породено от поученията на Ездра след пристигането му в Йерусалим преди поне 13 години. Той се е отдал на Божието дело и е решил да промени ситуацията. Словото става реалност за народа, докато непрестанно го чуват от устата на книжника. Затова вземат съзнателно решение да го слушат, тъй като имат интерес да чуят какво им казва Бог. Затова се отнасят към Тората с благоговение и желание да се учат.

Когато се потапяме в Словото, това създава по-дълбок копнеж за Бога в живота ни.

`Какво е отношението ви към Божието Слово? Макар да твърдите, че вярвате в него, как се изявява това твърдение в живота ви – дали се стремите да изпълнявате ученията му? Щяхте ли да живеете по-различно, ако не се покорявахте на Библията?`