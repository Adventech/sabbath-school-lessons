---
title: Отговорът на народа
date: 07/08/2019
---

Когато Ездра разтваря Божието Слово, еврейската Тора, хората се изправят. Преди да започне да чете, той благославя Бога. След като прочита текста, хората отговарят единодушно „Амин, амин!“ ( Неемия 8:5,6 ), като вдигат ръце към небето. След това свеждат глави и се покланят с лице до земята.

`Прочетете Неемия 8:9-12. Защо водачите казват на народа: „не тъжете, нито плачете“?`

„Така и в следващите години, когато Божият закон беше прочитан в Йерусалим на завърналите се от Вавилон пленници и те започваха да плачат заради греховете си, бяха изричани благодатните думи: „Не тъжете (…) Идете, яжте тлъсто и пийте сладко, и пратете дялове на тези, които нямат нищо приготвено, защото денят е свят на Господа; и не скърбете, защото радостта в Господа е вашата сила“ ( Неемия 8:9,10 )“ (Уайт, Е. Здравно служене. С. 281 – англ. изд.).

Докато хората слушат Божиите думи, те са съкрушени от собствената си греховност и започват да плачат. Когато Бог ни се разкрива и започнем да осъзнаваме, че е изпълнен с любов, доброта, милост и вярност, на преден план изпъкват нашите собствени недостатъци и неспособност да бъдем каквито трябва. Виждайки Божията святост чрез Неговото Слово, осъзнаваме ужасното си състояние в нова светлина. Осъзнаването на този факт кара израилтяните да плачат и да тъжат, но те не бива да тъгуват, „защото радостта в Господа е вашата сила“ ( Неемия 8:10 ). Иначе казано, въпреки своите провали, те могат да се доверят на Божията сила.

Това е също и специален, свят ден, Празникът на тръбите ( Rosh Hashanah ), на който с кратки изсвирвания на роговете се отбелязва колко е важно да се подготвят „сърцата“ за съда на Господа (Деня на умилостивението, честван на десетия ден от месец Тишри). Звукът на тръбите е сигнал да застанат пред Бога и да се покаят. Тъй като целта на деня е да се напомня на народа да се обърне към Бога, плачът и риданието са разбираеми. Но водачите им напомнят, че щом са се покаяли, Бог ги е чул и затова е време да се радват на Божията прошка.

`Какво трябва да ни говори фактът, че единственият начин да се реши проблемът с греха, е Исус да отиде на кръста? Колко гибелен е грехът и каква надежда имаме?`