---
title: 'Законът и пророците'
date: 13/11/2019
---

`Прочетете Неемия 9:23-31. Как са описани израилтяните в контраст с Божията „голяма благост“ (Неемия 9:25)?`

Тази следваща част от молитвата/проповедта се фокусира върху живота в Ханаан, когато израилтяните притежават страната, дадена им от Бога. Получили са земя, градове, лозя и ниви, които веднага са можели да използват, но те са приели всичко за даденост. В края на стих 25 ни се казва, че „така те ядоха и се наситиха, затлъстяха“. „Затлъстяха“ е израз, който се среща само на няколко места в Библията ( Второзаконие 32:15 и Йеремия 5:28 ), и всеки път се употребява с отрицателно значение.

Хората „се насладиха с Твоята голяма благост“, но насладата им не е в Бога, а в притежанията. Явно да притежаваш всичко не те доближава до Бога. Много пъти си мислим: „Само ако имах това или онова, тогава щях да бъда щастлив/а“. За съжаление, виждаме, че израилтяните получават всичко от Бога, а пък „щастието“ им от тези неща само ги откъсва от Него. Често е твърде лесно да се насочим към даровете и да забравим за Дарителя. Това е фатална заблуда.

Разбира се, в тази глава водачите изповядват неверността си спрямо Бога. Когато си припомнят историята, те конкретно споменават беззаконията, извършени от тях като народ. Два аспекта изпъкват като особено важни, понеже се повтарят: (1) Израил е отхвърлил Божия закон и (2) е преследвал пророците.

Иначе казано, те осъзнават, че Божият закон и Неговите пророци са изключително важни за тяхното развитие като благочестива нация и като отделни личности. Молитвата подчертава това заключение с думите за Божиите заповеди, „чрез които, ако ги изпълнява човек, ще живее“ ( Неемия 9:29 ; директен цитат от Левит 18:5 ). Подчертава и факта, че именно Духът е говорил чрез пророците. Бог ни е дал заповедите Си, за да имаме изобилен живот, и е изпратил пророците си да ни напътстват, за да разбираме Неговата истина. Какво правим с тези дарове, е решаващ въпрос за всички нас.