---
title: 'Началото на молитвата'
date: 11/11/2019
---

След прочитането на Библията народът откликва с дълга молитва, разказваща за Божията доброта в контраст с неверието на израилтяните. Можем да забележим, че тя прилича повече на проповед, отколкото на молитва, тъй като почти всеки стих намира паралел някъде в Библията.

`Прочетете Неемия 9:4-8. Кои са основните теми на молитвата в тези начални стихове и защо?`

В първата част от нея народът благославя Бога и конкретно Неговото име. В еврейската култура името не е просто название на някого, то придава самоличност на човека. Следователно възхвалата на Божието име е важна, тъй като показва на света, че това име е достойно за възхвала и почест. То е името на Създателя на Вселената. Молитвата започва с поклонение пред Бога като Творец и като Един, който „оживотворява“ всичко ( Неемия 9:6; Колосяни 1:16,17 ). Думата „оживотворява“ произлиза от еврейски глагол със значение „поддържам жив“.

Този, Който е създал всичко, е същият, който е избрал Авраам – човек, не по-различен от останалите, освен че „сърцето“ му е било „вярно“. Може в много случаи да не му е достигала вяра, но когато е бил призован да пожертва сина си, той не се е поколебал ( Битие, 22 гл.) . Научил се е да бъде верен – не за една нощ, а в продължение на дългия си път с Бога. Според еврейското мислене „сърцето“ е умът. С други думи, Авраам е станал верен в мисли и действия и Бог е потвърдил това.

Първите няколко фрази от тази молитва са насочени към Бога като (1) Творец, (2) Хранител и (3) Верен на обещанията Си. Хората първо си припомнят кой е Бог: Той е Верният, Който ни е създал, пази живота ни и винаги изпълнява обещанията, които ни е дал. Когато помним това, то ни помага да не губим перспективата в живота си и да се учим да Му се доверяваме дори в най-трудните моменти, когато може да ни струва, че е далеч от нас и не се вълнува от нашите проблеми.

`Защо доктрината, че Бог е наш Творец, заема толкова централно място в нашата вяра? Нима този принцип не е толкова важен, че Бог ни заповядва да отделяме една седма от живота си всяка седмица като напомняне, че Той е нашият Създател?`