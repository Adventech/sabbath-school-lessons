---
title: 'Уроци от миналото'
date: 12/11/2019
---

`Неемия 9:9-22. По какво се различава тази част на молитвата от първата част?`

Молитвата преминава от възхвала на Бога за Неговата вярност към разказ за неверността на израилтяните в Египет и в пустинята. Разкрива всички блага, които Бог е дал на израилтяните, но за съжаление, „бащите“ им са откликнали на тези дарове с гордост, закоравялост и незачитане на Божията милост.

Важна стъпка от изповедта и покаянието е да признаем човешкия си провал и липсата на истинско посвещение. И макар тези стихове да говорят за хора, отдалечени във времето от нас, никой не може да отрече, че всеки един от нас изпитва съвсем същите проблеми.

Разбира се, тук е мястото на евангелието както за тях, така и за нас. Изповедта на греховете не ни спасява; единствено Христовата жертва го прави. Изповедта, заедно с покаянието, изиграва централна роля, за да признаем, че трябва да бъдем оправдани единствено чрез Христос. „Когато чрез покаяние и вяра приемем Христос за свой Спасител, Господ опрощава нашите грехове и отменя наказанието за престъпването на закона. Грешникът тогава застава пред Бога като оправдан човек: получава благоразположението на Небето, а чрез Духа има общение с Отец и Сина“ (Уайт, Е. Избрани вести. Т. 3. С. 191 – англ. изд.).

Същевременно, тъй като Неговата благост ни кара да признаем греховете си и да се покаем за тях, трябва да бъдем решени с Божията сила и да ги изоставим.

Основната идея е, че Израил упорства, а Бог постоянно проявява любов към народа. Връщайки се назад към това какво е сторил Той за израилевия народ, хората си припомнят, че след като е направил толкова много за тях в миналото, ще продължи да се грижи за тях и в настоящето, и в бъдещето. Затова е толкова важно народът винаги да помни Божиите действия в историята. Когато забравят, тогава си навличат проблеми.

`Върнете се към моментите, когато сте били сигурни, че Бог е действал в живота ви. Каква утеха можете да почерпите от тях следващия път, когато се сблъскате с проблеми? Как бихте могли да се учите по-силно да се доверявате на Божията благост в случаите на пълно обезсърчение, разочарование и страх за бъдещето?`