---
title: 'Възхвала и молба'
date: 14/11/2019
---

`Прочетете Неемия 9:32-38. Кое е главното в заключението на тази изповед?`

Молитвата още веднъж се връща към възхвалата на Бога: велик, могъщ и страшен, Който пази завет и милост. Изглеждат искрени в признанието си за Божията доброта спрямо тях.

Също така принасят молба под формата на завет с Бога, която е описана в подробности в глава 10. Каква е тяхната молба?

„И така, сега, Боже наш, велики, мощни и страшни Боже, Който пазиш завет и милост, да не се смята за малко пред Тебе цялото страдание, което е постигнало нас“ ( Неемия 9:32 ).

Обществото трябва да плаща данък на царете, които го управляват. Малките групи израилтяни са жестоко угнетявани от всички страни и те са уморени от всичко това. Трябвало е да понасят тираните един след друг и се надяват на малко отдих.

Интересно е, че наричат себе си „слуги“. След като излагат неверността на нацията си, накрая наричат себе си с тази дума. Разбира се, слугите се покоряват на тези, които ги управляват. Следователно употребата на конкретните думи внушава, че са разбрали следното: трябва да се покоряват на Господа, за разлика от праотците си. Това е израз на желанието им да бъдат верни на Господа и на Неговите заповеди. И като слуги на Бога, те Го молят да се намеси и да ги защити.

Общността на Ездра и Неемия описва своето настоящо „голямо притеснение“ ( Неемия 9:37 ), което може да се сравни със страданията на израилтяните в Египет ( Неемия 9:9 ). В молитвата възхваляват Бога, че е забелязал мъките им в Египет и не ги е пренебрегнал. Общността сега Го моли да се намеси също като в миналото, въпреки че не го заслужават, понеже никой – царе, князе, свещеници или пророци, нито отците – не е останал верен. Затова разчитат единствено на Божията благодат и милост към тях, а не на самите себе си или на делата на предците, с надеждата, че Господ ще се намеси в тяхна полза.

`Прочетете Римляни 5:6-8. Как тези стихове отразяват онова, което израилтяните искат от Бога? Каква утеха намираме в молбите на израилтяните и в думите на Павел от „Римляни“?`