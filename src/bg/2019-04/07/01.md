---
title: Нашият прощаващ Бог
date: 10/08/2019
---

### За изучаване през седмицата
Неемия 9:1-3; Даниил 9:4-19; Неемия 9:4-8; Колосяни 1:16, 17; Неемия 9:9-38; Римляни 5:6-8.

> <p>Стих за запаметяване</p>
> „Който крие престъпленията си, няма да успее, а който ги изповяда и оставя, ще намери милост“ (Притчи 28:13).

След празника Шатроразпъване ( Sukkot ) водачите отново събират народа. Те доскоро са празнували, а сега е време да довършат недовършеното дело на изповед и покаяние пред Бога за греховете си.

Да, малко по-рано водачите са им казали да не тъжат и да не скърбят за грешките си, но това не означава, че скръбта и изповедта не са важни. След като празниците са приключили, е време за истинска изповед.

Редът на събитията тук не означава, че винаги е задължителна тази последователност: радост-изповед. Нито пък означава, че винаги трябва да е точно обратното. Въпреки че е нормално първо да има изповед, а след това празник, може би трябва да започнем с прослава на Бога в живота ни. Нали Римляни 2:4 казва, че „Божията благост“ ни води до покаяние. Следователно неговата „благост“ трябва да поражда възхвала и наслада, като същевременно ни напомня, че имаме нужда Бог да ни опрощава, очиства и възстановява.