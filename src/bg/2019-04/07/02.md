---
title: 'Пост и поклонение'
date: 10/11/2019
---

`Прочетете Неемия 9:1-3. Защо народът се отделя от всички чужденци?`

Въпреки че Неемия силно желае хората да свързват това време с радост, сега подтиква събранието към пост. Те се смиряват пред Бога, а после посипват пръст върху главите си, облечени във вретище. Тъй като чужденците нямат дял в общия грях на израилевия народ, израилтяните се отделят от тях, тъй като знаят, че техните собствени грехове трябва да бъдат опростени. Признават греховете на своя народ, които са ги довели до плена.

Техните общи молитви и изповед разкриват дълбоко разбиране за природата на греха. Израилтяните биха могли да негодуват, че техните праотци са объркали всичко и цялата нация е пострадала от робството. А биха могли и да започнат да негодуват заради решенията на водачите и липсата на благочестие в предишните поколения, които са ги докарали до това положение – само една нищожна група завърнали се. Обаче вместо да подхранват омраза и недоволство, те се обръщат към Бога със смирение и изповед.

Неемия 9:3 докладва, че народът чете от Книгата на закона в продължение на една четвърт от деня, а през още една четвърт хората изповядват греховете си и се покланят на Бога. Това е третото четене на Тората. То е в центъра на изповедта, която трябва да се основава на истината, идваща от Бога. Когато четем Библията, Бог се приближава до нас и Светият Дух може да ни говори и да ни поучава. Истината от Божието Слово оформя мисленето ни, насърчава ни и ни облагородява. Израилтяните скърбят и плачат, защото времето в Божието свято присъствие ни кара да съзнаваме Неговата нежност и доброта, докато същевременно разбираме колко невероятно е Творецът на Вселената да реши да бъде с нас въпреки нашето недостойнство. Така осъзнаваме, че без Бога в живота си не сме по-различни от нашите духовни праотци. Само когато Бог действа в нас, можем да станем такива, каквито трябва да бъдем.

`Прочетете Даниил 9:4-19 . В какво отношение бихме могли да приложим молитвата му за нас днес? Какво следва да ни говори това приложение за нас поотделно и като църква?`