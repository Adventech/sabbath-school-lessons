---
title: 'Призоваването на Ездра и Неемия'
date: 13/10/2019
---

Бихме могли да кажем, че Ездра е бил избран по различни причини: (1) бил е готов да тръгне; (2) бил е водач; и (3) бил е вещ книжник и учител. Можем да открием също и други причини. Но има един стих, който може би най-добре разкрива защо именно на него е поверена тази задача.

`Какво казва Ездра 7:10 за самия Ездра? Как ли се е „подготвил“ той или е „утвърдил“ сърцето си да търси „Господния закон“ и да го изпълнява?`

На еврейски думата за „подготвил“ или „утвърдил“ е kun . Тя би могла да се преведе като „подготвен, утвърден, твърд, здраво вкоренен, стабилен или сигурен“. Следователно истинският смисъл на това свидетелство, изглежда, означава, че Ездра твърдо е решил в сърцето си или е утвърдил сърцето си да търси Бога.

След като пристига в Йерусалим, той показва с поведението си какво означава да бъдеш посветен на Бога и поучава Божието Слово в града 13 години. Може да му се е струвало, че не е постигнал нищо през тези 13 години, но после, след като стените са завършени, хората свикват събрание – не защото някой ги принуждава, а защото искат да го направят. Божието Слово, което са слушали от Ездра, е пуснало дълбоки корени.

`Защо е избран Неемия? Прочетете Неемия 1:1-11 .`

Неемия дълбоко обича Бога и народа. Той се разстройва, когато разбира, че работата в Йерусалим е замряла. Силно се вълнува от каузата и точно като Ездра, доброволно се заема със задачата. Бог отговаря на техните молитви и копнежи. Понякога си създаваме представата, че ако нещо ни харесва, то не може да е от Бога, понеже Бог ще ни дава само трудни задачи, които може да не искаме да извършим. Но ако ходим с Господа, желанието да направим нещо, което ни харесва, често идва от Него. Бог иска да вложим сърцето си в това, което правим за Него.

`Имали ли сте случаи, когато Бог ви призовава да направите за Него нещо, което харесвате?`