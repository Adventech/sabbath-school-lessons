---
title: 'Нашата отговорност'
date: 17/10/2019
---

Макар да сме призовани от Бога, ние все пак имаме свободата да избираме дали да приемем, или да отхвърлим този призив точно както имаме свободната воля да приемем или да отхвърлим спасението, което се предлага на всички. Той може да ни постави на определен пост, но ние може да решим да не следваме Неговите заповеди. Да, Той иска да извършим някои конкретни неща точно както ни призовава да бъдем подобни на Него. Божието избиране за конкретна задача е част от Неговия план за нашето спасение. Извършвайки това, което Той ни е призовал да извършим, разкриваме в живота си реалността на спасението, което ни е дал.

На Саул е поверен постът на цар. За съжаление, той никога не отдава напълно сърцето си на Бога въпреки задачата, която е получил. Само защото някой е призован да извърши нещо специално за Бога, това не означава, че съответният човек ще Го приеме. Нашата свободна воля ще си остане решаващият фактор и ако не следваме Божието ръководство, бихме могли да изгубим всичко.

`Прочетете Изход, 3 и 4 глава . Според тях какво се случва, когато Господ призове някого за определена работа?`

Нашият отговор може да бъде като отговора на Ездра и Неемия, които тръгват без каквито и да било съмнения, или може да бъдем като Мойсей, който има възражения и извинения. Накрая той тръгва, но не и без да се опита да се измъкне. Възразява, че не е достатъчно добър, че е неизвестен и не притежава важен пост. Тогава как фараонът ще се вслуша в думите му? Мойсей още се притеснява, че еврейският народ няма да му повярва, нито ще го послуша, и че цялата работа ще отиде на вятъра. Освен това се оплаква, че не е подходящ: „а съм бавен в своя език и реч“ ( Изход 4:10 ) – и няма необходимите умения. Накрая категорично иска от Бога да изпрати някой друг. Въпреки това, когато четем историята му, научаваме какъв силен водач е станал Мойсей, макар да е допускал грешки. Той точно изпълнява задачата, за която го е призовал Господ.

`Какви извинения измисляме, които ни пречат да извършим това, което Господ изисква от нас?`