---
title: Божият призив
date: 13/07/2019
---

### За изучаване през седмицата
Ездра 7:10; Неемия 1:1-11; Даниил 9:24-27; Даниил, 8 гл.; Римляни 8:28,29; Римляни, 9 гл.; Изход, 3 и 4 гл.

> <p>Стих за запаметяване</p>
> „Благословен да бъде Господ, Бог на нашите бащи, Който е вложил такава мисъл в сърцето на царя, да прослави дома на Господа, който е в Йерусалим“ (Ездра 7:27).

Призовава ли Бог всеки човек за конкретна задача? Има ли критерии, които правят някого по-годен от останалите за определена работа? Тези критерии различни ли са в човешките и в Божиите очи? Повечето от нас вероятно биха отговорили положително, особено на последните два въпроса. Има случаи, когато Бог ни подготвя за конкретна задача чрез образование или опитности; в други моменти Той ни избира да служим просто защото сме готови и смирени. Невинаги е лесно обаче да разберем какъв е Божият призив в живота ни, нали? Въпреки това Библията е изпълнена с истории за хора, които Той е избрал за определена работа.

Интересно е, че Ездра и Неемия са призовани от Него за конкретна задача: да възстановят всичко, което лежи в руини. Обаче в този случай възстановяването включва различни задачи. Трябва да върнат израилтяните обратно в Йерусалим и да построят отново храма и града. Същевременно трябва да ги учат на Божиите принципи и най-вече, да ги подтикват да Му се посветят отново. Истински призив от Бога, и то толкова важен.