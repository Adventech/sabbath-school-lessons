---
title: Пророческо време
date: 15/07/2019
---

В първия урок от това тримесечие видяхме как Бог призовава Зоровавел (ок. 538 г.пр.Хр.) и Ездра (457 г.пр.Хр.) за специална служба. Във втория урок разгледахме Божия призив към Неемия (444 г.пр.Хр.). Трябва да разберем, че тези призиви са извършени в хармония с Божието предузнание. Например Бог подтиква Зоровавел да действа в края на 70-те години плен, който Йеремия е предсказал.

`В коя година е призован Ездра да служи? Същата, в която цар Артаксеркс издава указ. Какво е значението на тази година за пророчествата? Прочетете Даниил 9:24-27 .`

Даниил 9:25 заявява, че „от излизането на заповедта да се съгради отново Йерусалим до княза Месия ще бъдат седем седмици и шестдесет и две седмици“. Последната седмица от това пророчество е спомената в стих 27 . Тъй като една седмица съдържа седем дена, следователно пророческата седмица се равнява на 7 години ( Числа 14:34; Йезекиил 4:5,6 ). Ето че това пророчество говори за 70 седмици, които се равняват на 490 години. Въпросът, на който трябва да отговорим, е: Коя е началната дата на пророчеството за 70-те седмици? Текстът заявява, че ще бъде от времето, когато излезе указът за възстановяването и построяването на Йерусалим.

Има общо три указа относно възстановяването на еврейския народ. Кир, Дарий и Артаксеркс издават заповеди за възстановяване. Обаче само указът на Артаксеркс включва клаузи за самия град Йерусалим и само този указ се свързва с възхвала към Бога за Неговата намеса ( Ездра 7:27,28 ).

Изчисляваме пророчеството за 70-те седмици, като приемем за начало годината 457 пр.Хр., седмата от царуването на цар Артаксеркс I, както се споменава в Ездра 7:7-26. Освен това, тъй като годината 457 пр.Хр. е също и начало на пророчеството за 2300 денонощия от Даниил 8:14 , този указ служи като начална точка и за двете пророчества. Седемдесетте седмици завършват през 34 г.сл.Хр., когато проповядването на евангелието се разширява и стига също и до езичниците (белязано с гоненията на ранната църква и мъченичеството на дякон Стефан). Средата на последната седмица е 31 г.сл.Хр., когато Исус умира на кръста.

`Разгледайте пророчеството от Даниил 9:24-27 . Как то разкрива с удивителна точност служенето на Исус? Как трябва да утвърждава нашата вяра едно такова пророчество?`