---
title:  Завръщането на нашия Господ Исус
date:   23/06/2018
---

### За изучаване през седмицата
Исая 13:6,9; Матей 24:30,31; Даниил 2:34,35; 2 Тимотей 4:6-8; 2 Солунци 1:7-10.

> <p>Стих за запаметяване</p>
> „Защото както светкавицата излиза от изток и се вижда до запад, така ще бъде пришествието на Човешкия Син“ (Матей 24:27).

Поетът Т. С. Елиът започва едно от стихотворенията си по следния начин: „В моето начало е моят край“. Тези кратки и ясни думи предават силна истина. В началото се съдържа краят. Забелязваме отзвука от тази действителност в нашето име „адвентисти от седмия ден“, което носи две основни библейски учения: „седмия ден“, защото съботата от Десетте заповеди ни напомня всяка седмица за Сътворението на живота на земята в шест дни; и „адвентисти“, което ни насочва към Второто пришествие на Исус, когато ще се изпълнят всички надежди и обещания на Писанието, включително обещанието за вечен живот.

Независимо колко отдалечено във времето е Сътворението на света (нашето начало) от Второто пришествие на Исус (нашия край или поне края на този грешен живот), тези събития са свързани. Бог, Който ни е създал (Йоан 1:1-3), е същият, Който ще се върне и в един миг, „докато трепне око, при последната тръба“ (1 Коринтяни 15:52) ще осъществи нашето окончателно изкупление. Истина е, че в нашето начало откриваме и нашия край.

Тази седмица ще говорим за последното от всички финални събития, доколкото се отнася за настоящия ни свят: Второто пришествие на нашия Господ Исус.