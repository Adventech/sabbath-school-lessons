---
title:  Живите и мъртвите
date:   28/06/2018
---

Преди да възкреси приятеля Си Лазар от гроба, Исус изрича следните думи: „Аз съм възкресението и животът. Който вярва в Мене, макар и да умре, ще живее“ (Йоан 11:25). И вместо просто да иска хората да приемат на доверие такова невероятно твърдение, Той след това възкресява от мъртвите Лазар, който е бил мъртъв достатъчно време, за да започне тялото му да се разлага (Йоан 11:39). 

Хората, които вярват в Исус, въпреки това умират. Обаче, както казва Той, макар и да умират, ще оживеят. Именно това е възкресението на мъртвите. И затова Второто пришествие на Исус заема толкова централно място сред нашите надежди.

`Според тези стихове какво се случва с мъртвите в Христос, когато Той се завърне? Римляни 6:5; 1 Солунци 4:16; 1 Коринтяни 15:42-44,53-55`

Великата надежда за Второто пришествие е, че възкресението от мъртвите, което преживява самият Исус, ще бъде реалност и за Неговите верни последователи от всички епохи. В Неговото възкресение те имат надежда и увереност за своето възкресение.

`Какво ще се случи с живите хора, когато Исус се завърне? Филипяни 3:21; 1 Солунци 4:17`

Живите верни при завръщането на Исус ще продължат да имат физическо тяло, но не в сегашното му състояние. То ще бъде променено по свръхестествен начин в същото нетленно тяло, каквото ще имат и възкръсналите от мъртвите. „Живите праведни са променени „в един миг, в мигване на око“. Прославени са при звука на Божия глас и сега стават безсмъртни, и заедно с възкръсналите светии са взети в облаците, за да посрещнат своя Господ във въздуха“ (Уайт, Е. Великата борба. София: Нов живот, с. 400).

`Направете списък с всички неща от този свят, които са толкова важни за вас, че по-скоро бихте жертвали вечния си живот, за да ги запазите сега. Какво ще включите в този списък?`