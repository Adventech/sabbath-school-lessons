---
title:  Разширено изучаване
date:   29/06/2018
---

Второто пришествие на Исус Христос не е епилог, приложение или послеслов към тъжната история на човешкия грях и страдание в този грешен свят. Всъщност то е грандиозната кулминация, великата надежда на християнската вяра. Какво имаме без него? Историята на човечеството просто продължава напред, като едно нещастие следва друго, една трагедия следва друга, докато накрая всичко завършва със смърт. Без надеждата, която ни предлага Христовото завръщане, животът, по думите на Уилям Шекспир, е „история, разказана от идиот, пълна с шум и ярост, лишена от всякакъв смисъл“. И все пак ние имаме тази надежда, защото Божието Слово многократно я е потвърдило. Имаме тази надежда, защото Исус ни е изкупил със собствения Си живот (Марк 10:45) и наистина идва, за да получи това, за което е платил. Звездите в небето не говорят за Второто пришествие. Чуруликащите по дърветата птици не го разгласяват. Сами по себе си тези неща сочат към нещо добро, нещо обнадеждаващо за самата действителност. Но не ни казват, че един ден, когато Исус се завърне, ще чуем „последната тръба; защото тя ще затръби и мъртвите ще възкръснат нетленни, и ние ще се изменим“ (1 Коринтяни 15:52). Те не ни говорят, че един ден ще погледнем нагоре и ще видим „Човешкия Син, седящ отдясно на Всесилния и идещ с небесните облаци“ (Марк 14:62). Ние знаем за тези неща, защото са ни казани в Божието Слово и ние вярваме в записаните обещания.

**Въпроси за разискване**

`1.	Помислете какво би означавало, ако Второто пришествие на Исус не беше нищо повече от това, което някои вярват: пълен израз на християнските принципи в живота на Христовите последователи. Колкото и прекрасно да е това, защо накрая все пак ни оставя без никаква надежда?`

`2.	Защо популярната съвременна теория, че Вселената се е появила от нищото, е толкова глупава идея? Защо хората разпространяват такова гледище и защо някои вярват в него? Защо вярата в един вечно съществуващ Бог, Който е създал всичко, е далеч по-логична и разумна като обяснение за Вселената?`

`3.	Покажете на групата списъка с нещата, които смятате за толкова важни в този живот, че бихте жертвали надеждата за вечността, за да ги запазите сега. Какво можете да научите един за друг от нещата в тези списъци? Ако списъкът ни е празен, как да бъдем сигурни, че нищо в нашия живот не ни пречи да вървим към спасението, както се случва при много други хора?`