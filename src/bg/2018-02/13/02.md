---
title:  Господният ден
date:   24/06/2018
---

Колкото и да сме склонни да мислим, че Второто пришествие на Исус е новозаветно учение, това не е вярно. Разбира се, едва след първото Му идване, след смъртта, възкресението и възнесението Му получаваме едно по-пълно и по-богато откровение за истините около Второто пришествие. Но както с толкова много други неща от Новия Завет, Старият Завет разкрива образи и сенки на тази жизненоважна истина дълго преди тя да стане реалност. С доктрината за второто идване на Исус новозаветните автори не разкриват нова истина. Те всъщност подчертават това, което вече е разкрито в Библията. Едва сега, в светлината на разпнатия на кръст и възкръснал Спасител, това обещание за Второто пришествие може да бъде напълно разбрано и оценено.

`Прочетете следните стихове. Какво ни говорят те за Второто пришествие на Исус? Исая 13:6,9; Захария 14:9; Даниил 12:1`

Няма съмнение, че „Господният ден“ ще бъде ден на унищожение, скръб и смут за изгубените. Но ще бъде и ден на избавление за целия Божи народ, който „бъде намерен записан в книгата“ (Филипяни 4:3, Откровение 3:5; 13:8). Тази тема – „Господният ден“ като време на съд над нечестивите, но също и време, когато Божиите верни са защитени и възнаградени, се намира в Стария Завет. Например въпреки че някои ще изпитат „лютия гняв Господен“, хората, които се вслушват в призива да „търсят правда“ и „кротост“, ще „бъдат покрити в деня на гнева Господен“ (Софония 2:1-3).

`Прочетете Матей 24:30,31. По какъв начин тези стихове показват същото категорично разграничение между изгубените и спасените при второто идване на Исус?`

`С разгръщането на последните събития ще става все по-явно на чия страна сме. Какви решения трябва да вземем сега, за да бъдем сигурни, че ще бъдем на правилната страна?`