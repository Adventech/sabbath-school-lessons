---
title:  На небесните облаци
date:   27/06/2018
---

Колкото централно и важно да е Второто пришествие според Библията, не всички християни го възприемат като буквално, лично завръщане на самия Исус Христос. Някои твърдят например, че второто идване на Исус не е когато Той самият се върне на земята, но когато Духът Му се проявява в Неговата църква на земята. С други думи, Второто пришествие се осъществява, когато моралните принципи на християнството се разкриват в Неговия народ.

Колко благодарни можем да бъдем обаче, че това учение е фалшиво. Ако беше вярно, каква дългосрочна надежда бихме могли всъщност да имаме?

**Прочетете следните новозаветни стихове за Второто пришествие. Какво разкриват те за естеството на Христовото завръщане?**

`Матей 24:30`

`1 Солунци 4:16`

`Матей 26:64`

`Откровение 1:7`

`2 Солунци 1:7-10`

„Небето сякаш се отваря и затваря като книга. През него прозира славата от Божия трон. Планините се тресат като тръстики от вятъра и навсякъде се търкалят безформени парчета скала. Надига се вой като от наближаваща буря. Морето се разбеснява. Писъкът на урагана звучи като глас на демони, отправили се да сеят смърт. Цялата земя се надига и нагъва като морски вълни. Повърхността ѝ се разпуква. Самите ѝ основи се разклащат. Потъват цели планински вериги. Изчезват населени острови. Морски пристанища, съперничещи на Содом по пороците си, са погълнати от бушуващите вълни. Бог си спомня за великия Вавилон, „за да му даде чашата с виното на яростта на Неговия гняв“ (Откровение 16:19,21)“ (Уайт, Е. Великата борба. София: Нов живот, с. 396).

Завръщането на Исус е грандиозно събитие, което буквално слага край на този свят. Когато това стане, всеки човек ще разбере какво се случва. Това, което Исус е направил за нас при първото Си идване, ще се осъществи изцяло при второто.

`По какъв начин трябва да влияе върху живота ни сега реалността на Второто пришествие? Как трябва да ни помага да помним кои са наистина важните неща в живота?`