---
title:  Дългосрочни перспективи
date:   26/06/2018
---

`Прочетете Тит 2:13. Каква велика надежда имаме и защо?`

Докато описвал вярването си за произхода на Вселената, един лектор обяснил, че преди около 13 милиарда години „безкрайно плътна миниатюрна маса изскочила от нищото и тази маса експлодирала, а от тази експлозия започнало съществуването на нашата Вселена“. Лекторът не казал как точно тази „безкрайно плътна миниатюрна маса“ успяла просто да изскочи от нищото. Той просто приел с вяра, че е станало точно така.

Както отбелязахме във въведението на урока за тази седмица, в нашето начало ние намираме края. Ето защо според този лектор нашият край не е твърде обнадеждаващ, поне в дългосрочен план. Вселената, създадена от тази „безкрайно плътна миниатюрна маса“, е обречена на унищожение заедно с всичко в нея, което, разбира се, включва и човечеството.

За разлика от това библейската представа за нашия произход е не само много по-логична от това гледище, но и много по-обнадеждаваща. Благодарение на Бога, Автор на произхода, нашите дългосрочни перспективи са много по-добри. Очакват ни толкова много неща в бъдеще и тази надежда се основава върху обещанието за Второто пришествие на Исус.

`Прочетете 2 Тимотей 4:6-8. За какво говори тук апостол Павел и на какво възлага надеждата си?`

Въпреки че скоро предстои да бъде екзекутиран, Павел живее с увереността за спасението и надеждата за Христовото завръщане, което нарича „Неговото явяване“ (2 Тимотей 4:8). Очаква го „венецът на правдата“, определено не неговата собствена (1 Тимотей 1:15), но правдата на Исус, върху която почива неговата надежда в обещанието за Второто пришествие. Независимо от непосредствените обстоятелства, които са мрачни в най-добрия случай (в затвора, в очакване да бъде екзекутиран), Павел знае, че дългосрочните му перспективи са много добри. Защото вижда голямата картина, а не непосредствената ситуация.

`Независимо от непосредствените обстоятелства, как бихте могли да имате същата надежда като Павел? Как да се научим да гледаме към голямата картина и към надеждата, която тя ни предлага?`