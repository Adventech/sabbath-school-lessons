---
title:  Даниил и Второто пришествие на Христос
date:   25/06/2018
---

Въпреки че много евреи по времето на Исус очакват Месия да победи римляните и да установи Израил като най-могъщата нация, не това е целта на Исусовото идване – нито на първото, нито на второто. Всъщност Бог е приготвил нещо много по-голямо за Своя верен народ, отколкото просто преподреждане на стария и грешен свят.

Вероятно нищо в Стария Завет не разкрива така ясно като Даниил, 2 глава истината, че новият свят не израства от стария, но вместо това е ново и радикално различно творение.

Даниил, 2 глава показва възхода и падението на четири велики световни империи – Вавилон, Мидо-Персия, Гърция и накрая Рим, която след това се разпада на нациите от съвременна Европа. Обаче статуята, която вижда Навуходоносор в съня си (символизираща последователността на тези четири основни световни сили) се срива по драматичен начин, което следва да покаже огромната разлика между този свят и бъдещия – след завръщането на нашия Господ Исус Христос.

`Прочетете Даниил 2:34,35,44,45. Какво ни казват стиховете за съдбата на този свят и за естеството на новия?`

Тези стихове не оставят никакво място за колебание относно това какво ще се случи при идването на Исус. В Лука 20:17,18 Той се отъждествява с този камък, който разбива на прах всичко останало от този свят. Арамейският език на Даниил 2:35 показва, че след като златото, среброто, глината, желязото и медта бъдат строшени, те „са станали като прах по хармана лете; вятърът ги е отнесъл и за тях не се е намерило никакво място“. С други думи, не остава нищо от този стар свят след завръщането на Исус.

Междувременно камъкът, който е заличил всяка следа от този стар свят, „е станал голяма планина и е изпълнил целия свят“. И това царство, което възниква в резултат на Второто пришествие, е такова, че „довека няма да се разруши“ и „ще пребъде довека“ (Даниил 2:44).

Само два пътя очакват всеки човек, живял някога по света. Или живот с Исус през вечността, или изчезване в небитието заедно с праха на този стар свят. Вечност очаква всички нас по единия или по другия начин.