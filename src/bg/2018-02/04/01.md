---
title:  Спасението и краят на времето
date:   21/04/2018
---

### За изучаване през седмицата
Йоан 14:9; Софония 3:17; Йоан 1:1-3; Римляни 8:38,39; Псалми 91:15,16; Откровение 14:6,7; Ефесяни 1:4,5.

> <p>Стих за запаметяване</p>
> „В това се състои любовта – не че ние сме възлюбили Бога, а че Той възлюби нас и прати Сина Си като умилостивение за греховете ни“ (1 Йоан 4:10).

Вълнуваща, но и решаваща разлика между християнството и нехристиянските религии е, че макар другите да наблягат на ученията на своите основатели, не разчитат на това, което основателите са направили за тях. Защото каквото и да са сторили, то не може да спаси хората. Всичко, което тези водачи биха могли да научат останалите, е как да се „спасят“ сами.

За разлика от тях християните подчертават не само онова, което е поучавал Исус, но и това, което е направил, защото то е единственото средство, чрез което се спасяваме. Въплъщението на Христос в човешка плът (Римляни 8:3), смъртта Му на кръста (Римляни 5:8), Неговото възкресение (1 Петър 1:3) и служенето Му в небето (Евреи 7:25) – единствено тези действия могат да ни спасят. „Ако можехте да съберете всичко, което е добро, свято, благородно и прекрасно в човека, а след това да го предложите на Божиите ангели като дял от спасението на човешката душа или като заслуги, предложението би било отхвърлено като измяна“ (Уайт, Е. Вяра и дела. С. 24 – англ. изд.).

Тази прекрасна истина е особено важна за нас днес сред опасностите и измамите на последните дни.