---
title:  Любовта на Духа
date:   24/04/2018
---

В разбирането за Светия Дух са допускани много грешки, също както и в това за Отец. Някои теолози Го смятат за любовта между Отец и Сина. С други думи, Духът е просто обичта между тях. Това значи, че е сведен до връзка между двете личности от Божеството, но не е самостоятелна личност.

Обаче Библията доказва Неговата индивидуална същност. Християните се кръщават в Неговото име заедно с името на Отец и Сина (Матей 28:19). Духът прославя Христос (Йоан 16:14). Той убеждава хората (Йоан 16:8). Може да бъде наскърбен (Ефесяни 4:30). Той е Утешител (Йоан 14:16), Помощник [Нов превод на крал Джеймс], Съветник [Ревизиран стандартен превод]. Поучава (Лука 12:12), ходатайства (Римляни 8:26) и освещава (1 Петър 1:2). Христос казва, че Духът насочва хората към цялата истина (Йоан 16:13).

Накратко, Светият Дух е Бог, както Отец и Синът. Заедно Те представляват един Бог.

`Всичко, което върши Духът, разкрива Божията любов. Кои са някои от Неговите действия? Лука 12:12; Йоан 16:8-13; Деяния 13:2`

Най-голямото доказателство, че Светият Дух е Бог, е въплъщението на Христос. Исус е роден от Него (Матей 1:20). Само Бог може да „твори“ по този начин.

Светият Дух е в състояние да извърши две противоположни чудеса за Христос. Първо, Той „внася“ вездесъщия Христос в утробата на Мария. Христос се възнася в човешко тяло на небето, ограничен в това естество. Второ, благодарение на Духа и чрез друго необяснимо чудо Христос, макар и ограничен от Своето човешко естество, става близък за всички християни по целия свят.

По този начин Светият Дух, заедно с Отец и Сина, работи в наша полза. „Божеството е изпълнено със състрадание към човешката раса и Отец, Синът и Светият Дух се посвещават на плана за изкуплението“ (Уайт, Е. Съвети за здравето. С. 222 – англ. изд.).

Отец, Синът и Светият Дух ни обичат еднакво силно и работят заедно, за да ни спасят в Божието вечно царство. Тогава как бихме могли ние да пренебрегваме едно толкова велико спасение?

`Каква утеха можем да извлечем от факта, че Отец, Синът и Светият Дух действат заедно за нашето вечно благоденствие?`