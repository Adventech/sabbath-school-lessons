---
title:  Любовта на Христос
date:   23/04/2018
---

Грехът отделя човечеството от Бога. Между тях е зейнала огромна пропаст и докато не бъде запълнена, човешкият род е обречен на вечна гибел. Бездната е дълбока и опасна. Необходимо е нещо огромно, за да реши проблема с греха и да примири грешното човечество с праведния и свят Бог. Необходим е Някой, Който обитава вечността с Бога, с божествено естество като самия Бог, да стане човек и в това човешко естество да принесе Себе Си в жертва заради нашите грехове.

`Прочетете Йоан 1:1-3,14 и Филипяни 2:5-8. Какво ни казват те за истинската същност на Исус?`

Христос е вечен и не зависи от някого или от нещо за съществуването Си. Той е Бог – не само с вид на божество, но самият Бог. Самата Му същност е божествена и вечна. Исус запазва тази божественост, но става човек, за да изпълни закона в човешка плът и да умре като Заместник на всички, които са нарушили закона – а това включва всеки от нас (Римляни 3:23).

Христос става човек без никакви предимства пред останалите. Той изпълнява Божия закон не чрез вътрешноприсъщата Си Божествена сила, но като разчита на същата Божествена сила отвън, достъпна и за всички хора.

Исус е напълно Бог и напълно човек. Това означава, че Този, Който държи „всичко чрез Своето могъщо слово“ (Евреи 1:3), е същият, Когото намират като бебе, което „лежеше в яслите“ (Лука 2:16). Това означава, че Този, Който е „преди всичко и всичко чрез Него се сплотява“ (Колосяни 1:17), е същият, Който като човешко дете „напредваше в мъдрост, в ръст и в благоволение“ (Лука 2:52). Че Този, без Когото „не е станало нищо от това, което е станало“ (Йоан 1:3), е същият, Когото „убихте, като Го приковахте на дърво“ (Деяния 5:30).

Ако всичко това ни разкрива Христовата любов към нас, а тя не е нищо друго освен изява на любовта на Отец към нас, тогава без съмнение имаме много причини за радост и благодарност!

`Прочетете Римляни 8:38,39. Как това, което четем в урока за днес, ни дава убедителни основания да се доверяваме на думите на апостол Павел тук?`