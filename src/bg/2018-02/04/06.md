---
title:  Вечното евангелие
date:   26/04/2018
---

`Прочетете Откровение 14:6,7. Какво представлява „вечното евангелие“?`

Тук евангелието е наречено „вечно“. Eто още едно доказателство, че Бог не се променя. Един непроменим Бог предлага непроменимо евангелие. Това вечно благовестие дава увереност на всички, които желаят да го приемат. То разкрива непроменимата Божия любов и именно тази вест трябва да достигне целия свят. Всеки трябва да има възможността да го чуе и затова Бог призовава Своя народ да го разпространява.

`„Както ни е избрал в Него преди създаването на света, за да бъдем святи и без недостатък пред Него в любов; като ни е предопределил да Му бъдем осиновени чрез Исус Христос, по благоволението на Своята воля“ (Ефесяни 1:4,5). Доколко „вечно“ е всъщност евангелието според тези стихове?`

Избрани в Него „преди създанието на света“. Наистина говорим за „вечно“ евангелие! Още преди създаването на този свят Бог изготвя Своя план за спасение чрез самия Себе Си.

Вижте някои от споменатите думи: „избрал“, „предопределил“, „по благоволението на Своята воля“, „осиновени“. Колко убедително ни говорят тези два стиха за Божието желание да имаме вечен живот „в Него“. А фактът, че е направил всичко това в безкрайността на миналото (2 Солунци 2:13; 2 Тимотей 1:9), насочва недвусмислено към Неговата благодат. Така ни се разкрива, че нашето спасение не се дължи на нищо, което можем да направим, нито е поради заслугите на някое творение, но се дължи изцяло на Божия любящ характер. Как би могло спасението да се основава на някое наше действие, щом сме избрани да го получим в Него дори преди да бъдем извикани в живот? Ние можем единствено да го приемем или отхвърлим.

А как се проявява този избор в живота на избраните? Да „бъдем святи и без недостатък пред Него в любов“ (Ефесяни 1:4). Избрани сме и за това.

`Призовани сме да разпространяваме „вечното благовестие“ в света като част от последната вест преди завръщането на Христос. Защо трябва да изпитаме реалността на „вечното благовестие“ в собствения си живот, преди да бъдем в състояние да го споделим с околните?`