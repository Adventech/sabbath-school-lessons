---
title:  Любовта на Отец
date:   22/04/2018
---

Малко преди кръста Исус говори с най-приближените Си за това как хората могат да отидат при Отец чрез Него. Именно тогава Филип казва: „Господи, покажи ни Отца и това ни е достатъчно“ (Йоан 14:8).

`Какъв отговор дава Исус на Филип (Йоан 14:9)? Какво ни говори отговорът Му за Отец? Какви погрешни мнения за Бога поправя?`

Някои казват, че Богът на Стария Завет е Бог на справедливостта, за разлика от Бога на Новия Завет, Който пък е изпълнен с милост, благодат и прошка. Те правят необосновано разграничение. Както в Стария, така и в Новия Завет Бог има едни и същи характеристики.

Една от причините Христос да дойде в нашия свят, е да разкрие истината за Бог-Отец. С течение на вековете са се разпространили много погрешни представи за Него и за Неговия характер не само сред езичниците, но и сред избрания Божи народ. „Над земята се е спуснал мрак от неправилните представи за Бога. За да блесне светлина върху мрачните сенки, за да се върне светът обратно към Бога, трябва да се съкруши измамната власт на Сатана“ (Уайт, Е. Копнежът на вековете. София: Нов живот, 2005, с. 8). Това са някои от причините Исус да дойде на тази земя.

Бог не се променя. Ако знаехме всички факти за събитията в Стария Завет, щяхме да установим, че Бог е точно толкова милостив в Стария Завет, както и в Новия. Библията заявява: „Бог е любов“ (1 Йоан 4:8), а Той не се променя. „Исус Христос е същият вчера, днес и до века“ (Евреи 13:8).

Не забравяйте също, че именно Богът на Стария Завет увисва на кръста.

Този Бог е също бавен да се гневи, верен, състрадателен, милостив и изпълнен с любов (Изход 34:6,7). Божията любов е непроменима (Псалми 143:8) и Той се радва за Своите последователи (Псалми 147:11). Бог желае да дава благоденствие и надежда на хората (Йеремия 29:11). Изпълнен с любов, Той не иска повече да изобличава, но да се радва за Своя народ с песни (Софония 3:17). Това, и много повече, е истинската същност на Бог-Отец. 

`Помислете над факта, че Исус представя Бог-Отец. Защо това е толкова прекрасна и придаваща надежда истина, особено за хората, които понякога се страхуват от Бога?`