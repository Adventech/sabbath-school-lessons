---
title:  Увереност в спасението
date:   25/04/2018
---

Някои адвентисти се питат дали ще бъдат спасени. Липсва им увереност и копнеят да разберат бъдещето си във връзка с вечния живот. Работят усилено, за да бъдат достатъчно добри, обаче осъзнават, че все нещо не им достига. Вглеждат се в себе си и не намират нищо особено насърчително в своя живот.

Когато виждаме огромната бездна между характера на Исус и самите нас или когато четем стихове като „Тясна е портата и стеснен е пътят, който води към живот, и малцина са онези, които ги намират“ (Матей 7:14), кой от нас не се пита понякога дали изобщо ще се справи?

За да бъдат готови за времето на края, хората трябва да имат увереност в спасението сега. Те трябва да се наслаждават на неговата реалност, за да посрещнат бъдещето без страх. Както видяхме, всички личности от Божеството работят за нашето спасение. Затова можем и трябва да живеем с увереността за своето спасение.

**Прочетете следните стихове. Каква надежда и увереност намирате в тях за спасението и какво е направил Бог за нас, и какво обещава да направи?**

`Псалми 91:15,16`

`Йоил 2:31, 32`

`Йоан 10:28`

`Римляни 10:9-13`

`1 Йоан 5:11-13`

Призовани сме, дори ни е заповядано, да живеем осветен живот, но той е резултат от спасението ни чрез Христос, а не средство за постигане на това спасение. Макар че трябва да сме верни дори до смърт, винаги трябва да разчитаме на този дар като единствената ни надежда за спасение. Божият народ ще бъде верен и покорен в последните дни – вярност и покорност, които произтичат от увереността в делото на Христос за тях.