---
title:  Разширено изучаване
date:   27/04/2018
---

Можем да бъдем уверени в спасението, но не и да проявяваме дързост. Съществува ли фалшива увереност в спасението? Определено да. Исус също предупреждава за нея с думите: „Не всеки, който Ми казва: Господи! Господи!, ще влезе в небесното царство, но който върши волята на Моя Отец, Който е на небесата. В онзи ден мнозина ще Ми кажат: Господи! Господи! Не пророкувахме ли в Твое име? И не правехме ли много чудеса в Твое име? Но тогава ще им заявя: Аз никога не съм ви познавал; махнете се от Мене, вие, които вършите беззаконие“ (Матей 7:21-23).

Тези хора допускат две фатални грешки. Първо, въпреки всички велики дела, извършени в името на Господа, не вършат Неговата воля, която е да се подчиняват на Неговия закон. Исус не казва „Махнете се от Мен“, вие, които не сте „безгрешни“ или които не сте „безупречни“, или които не сте „съвършени“. А всъщност ги описва като „беззаконници“ – превод на anomian, или „без закон“. Второ, забележете, че те поставят ударението върху себе си и своите постижения: Не направихме ли това в Твоето име? Или не направихме ли онова в Твоето име? Или не направихме ли всичко в Твоето име? Наистина ли!? Колко далеч от Христос трябва да са били те, за да изтъкват собствените си дела в опит да се оправдаят пред Бога? Единствените дела, които ще ни спасят, са Христовите, а те ни се приписват чрез вяра. В това се състои нашата увереност – не в самите нас или в нашите дела, но единствено в онова, което Христос е сторил за нас. Искате увереност? Подчинявайте се на Божия закон и разчитайте единствено на заслугите на Христовата праведност и ще имате цялата увереност, която ви е необходима.

**Въпроси за разискване**

`1.	Твърди се, че Мартин Лутер е казал следното: „Когато се вглеждам в себе си, не зная как мога да бъда спасен. Когато гледам към Исус, не зная как мога да бъда изгубен“. Каква велика мъдрост се крие в тези думи? Защо е хубаво винаги да помним това свидетелство?`

`2.	Поразсъждавайте още малко върху идеята, че сме били избрани за спасение още преди сътворението на света. Защо това не означава, че всеки един ще бъде спасен? Ако хората не са спасени, ще бъде ли защото Бог не ги е избрал, или заради техните решения? Обсъдете този въпрос в групата.`

`3.	Как реалността на великата борба ни помага по-добре да разберем съществуването на зло в един свят, който Отец, Синът и Светият Дух обичат?`