---
title:  Излез от нея, народе Мой
date:   07/06/2018
---

В продължение на много години хората, изучаващи библейските пророчества, са следели световните събития с огромен интерес, особено свързаните с времето на края. Помислете например за ролята на Съединените щати. Още през 1851 г. някои адвентисти определят Америка като втория звяр (Откровение 13:11-15), което е забележително, имайки предвид тогавашното положение на САЩ. Към средата на XIX век великите сили са все още от Стария свят: Прусия, Франция, Австро-Унгария и Англия. По онова време Америка има мирновременна армия от около двадесет хиляди мъже – около една десета от бойците само в битката при Ватерло (1815). През 1814 г., само четиридесет години по-рано, британците нахлуват във Вашингтон и го опожаряват. През 1867 г. смелчаците на Седящия бик помитат Седми кавалерийски полк на генерал Къстър от Американската армия. Даже след като някои коментатори определят Съединените щати като силата, която ще наложи „белега на звяра“ върху света, нацията все още воюва с местните американци на собствена територия и дори невинаги печели!

Несъмнено световните събития се развиват според както сме вярвали, че ще се случат. Обаче трябва да настъпят още някои неща, преди да стигнем до края. Затова например, когато говорим за „белега на звяра“, е много важно да подчертаваме, че в този момент никой не го е получил, независимо дали спазва четвъртата заповед, или не.

Трябва да се случат още някои неща.

`Прочетете Откровение 18:1-4. Какво се случва тук и защо ние днес не бива да го забравяме? Какво казват тези стихове за мисията ни в света?`

Посочените стихове обрисуват мрачна картина на света в политическо, морално и духовно отношение. Те разкриват злонамереното влияние на фалшивите религии в света. Същевременно обаче дават велика надежда, защото друг ангел от небето осиява света със своята слава. Освен това Божият верен народ, който още не е научил, каквото трябва да знае, е призован да излезе от Вавилон. Следователно чак до самия край Божият народ, който вече е излязъл от Вавилон, има да извърши едно дело за тези, които още са в него.

`Какво трябва да означава за нас фактът, че Господ нарича хората, намиращи се още във Вавилон, „Мой народ“? Защо е важно да помним това в отношенията си с другите?`