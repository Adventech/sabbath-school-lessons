---
title:  Въпрос на поклонение
date:   05/06/2018
---

През цялата свещена история Господ непрестанно обръща внимание на хората, които се поддават на идолопоклонство и други форми на фалшиво поклонение (Матей 4:8-10). В последната криза, описана в Откровение, 13 глава, въпросът за поклонението ще бъде повдигнат отново. Тук Божият народ също ще трябва да реши на кого да се покланя и на кого да служи (Исус Навин 24:15). 

В урока, озаглавен „Даниил и времето на края“, изучавахме историята на тримата еврейски младежи, на които е заповядано да се „поклоните на златния образ“ (Даниил 3:5). Видяхме също как Откровение, 13 глава използва езика от тази глава, описвайки гоненията на Божия народ във времето на края. Иначе казано, в Даниил, 3 глава можем да видим илюстрация на бъдещите събития от последните дни, както е описано в непосредствения контекст на зверовете от Откровение, 13 гл. На всички е заповядано да се поклонят на златния образ или ще намерят смъртта си в огнената пещ. Също така и в Откровение, 13 глава всички, които „не се покланят на образа на звяра“, ще бъдат избити (Откровение 13:15).

`Прочетете Откровение 14:9-11; 16:2; 19:20; 20:4. Какво ни казват тези стихове за значението на поклонението в бъдеще?`

Вавилон винаги е бил столица на фалшиво поклонение. Вавилонската кула свидетелства за желанието на своите строители също като Луцифер да излязат „над висотата на облаците“ (Исая 14:14), както и за усилията да се спасят сами в случай на друг глобален потоп. Следователно те отказват да повярват в Божието обещание никога да не нанесе друг потоп върху земята (Битие 9:8-11).

Нововавилонската империя по подобен начин възвеличава делата на човешките ръце. Навуходоносор възхвалява „този Вавилон, който аз съградих“ (Даниил 4:30). По-късно цар Валтасар взема златните чаши от Соломоновия храм за своя пир и те „пиеха вино и хвалеха златните, сребърните, медните, железните, дървените и каменните богове“ (Даниил 5:3,4). Забележете, че истинските съдове от храма са пълни с опияняващо вино и притъпяват чувствителността на всички, които пият от тях. Заради това много хора от града загиват, когато Вавилон пада. Фалшивият вид на истинност може да ни заблуди, като замаскира смъртоносното „вино на Вавилон“. Фалшивото поклонение и фалшивите идоли са валутата на сатанинското царство.

`Как бихме могли да бъдем сигурни, че не сме включени в някакво фалшиво поклонение в този момент?`