---
title:  Съединените щати в пророчеството
date:   04/06/2018
---

Хората питат, и то с основание: Как е възможно Рим да има днес или в бъдеще такова влияние, каквото е описано в Откровение, 13 глава? Отдавна са отминали дните, когато е командвал армии както в миналото. Отговорът се съдържа в същата глава на „Откровение“.

`Прочетете Откровение 13:11,12. Какви белези ни помагат да разпознаем тази сила?`

Звярът, предхождащ този, приеман отдавна за Рим от протестантите, получава власт четиридесет и два месеца (Откровение 13:5). Четиридесет и двата месеца са същите като „време, времена и половин време“ от Даниил 7:25, или три и половина години (Откровение 12:14), или 1260 пророчески дни (Откровение 12:6) – времето, през което папската власт потиска противниците си. Този пророчески времеви период (според принципа „ден-година“) започва с върховенство на Папството през 538 г.сл.Хр. и завършва през 1798 г., когато папата е пленен. В този момент папската власт получава смъртоносната си рана и предсказанието се изпълнява.

Някъде около това историческо време, към края на „четиридесет и двата месеца“ (1798 г.), се издига друга сила (Откровение 13:11; 13:1), този път излизаща от земята, за разлика от предишните сили, които излизат от водата (Даниил 7:2,3) – символ на маси от хора: „Водите, които си видял, където седи блудницата, са народи и множества, племена и езици“ (Откровение 17:15).

Поради тези причини, а и не само, тази сила трябва да е Съединените американски щати, които възникват в необитаема част на света и не се налага да разгромяват големи империи, за да завземат властта.

„Коя нация от Новия свят през 1798 г. набира сила с добри перспективи за власт и величие и привлича вниманието на света? Приложението на символа не оставя никакво място за съмнение. Една-единствена нация отговаря на подробностите на пророчеството. То несъмнено сочи към Съединените американски щати“ (Уайт, Е. Великата борба. София: Нов живот, с. 274).

Макар че отначало е описана с два рога като агнешки, които символизират кротост, тази сила ще говори като „змей“ (Откровение 13:11), което сочи към период на гонения, подобни на тези под властта на предишната сила. Следователно Откровение 13:11-17 отговаря на въпроса как Рим може да упражнява влиянието, предсказано от пророчеството. Той ще има подкрепата на могъществото на Съединените щати зад гърба си – ето как.