---
title:  Разширено изучаване
date:   08/06/2018
---

Посегателството на Сатана срещу Божия закон е атака срещу самия Бог – както срещу Неговия авторитет, така и срещу управлението Му. Затова в последните дни, в кулминационните събития от последната криза, той ще напада хората, които „пазят Божиите заповеди“ (Откровение 12:17), защото само те на земята ще отказват да отдадат почит на него чрез представителите му тук, на земята. Битката, която е повел срещу Бога в небето преди много време, ще бъде продължена тук, на земята, и точно както е бил победен в небето, така ще бъде победен и тук, на земята. „От самото начало на великата борба в небето целта на Сатана е да премахне Божия закон. Именно с тази цел той започва бунта си срещу Създателя и макар че е прогонен от небето, продължава същата война и на земята. Целта, която неотклонно преследва, е да мами хората и по този начин да ги подвежда да престъпват Божия закон. Дали ще постигне това чрез пълно отхвърляне на закона, или чрез пренебрегване на една от заповедите му, резултатът в края на краищата ще бъде един и същ. Този, който съгреши в „едно нещо“, проявява неуважение към целия закон: неговото влияние и пример са на страната на греха и той става „виновен във всичко“ (Яков 2:10)“ (Уайт, Е. Великата борба. София: Нов живот, с. 363).

**Въпроси за разискване**

`1.	В групата поговорете за световните събития и по какъв начин те сочат към събитията, които трябва да се случат в последните дни. Кои събития все още предстоят? Как да се научим да бъдем бдителни за знаменията на времето, докато същевременно избягваме фанатизма, определянето на дати и дръзките предсказания за неща, които Библията и Елън Уайт не споменават изрично?` 

`2.	Поразсъждавайте още малко върху идеята за поклонението. Какво означава да се покланяме на нещо? Как го правим?`

`3.	Поразсъждавайте още малко върху идеята, че Бог и днес има Свой народ във Вавилон. Какво разбираме за значението на термина „Вавилон“ (който явно е символ, а не нещо буквално)? Какво ни говори това за нашия дълг да продължаваме разпространението на нашата вест пред другите, независимо от техните политически или религиозни убеждения?`