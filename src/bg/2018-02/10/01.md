---
title:  Америка и Вавилон
date:   02/06/2018
---

### За изучаване през седмицата
Откровение 13:1-12; 14:9-11; 16:2; 19:20; 20:4; Йеремия 51:6,7,53,57; Откровение 18:1-4.

> <p>Стих за запаметяване</p>
> „И в онова време великият княз Михаил, който се застъпва за твоя народ, ще се повдигне; и ще настане време на страдание, каквото никога не е имало, откакто народ съществува до онова време; и в онова време твоят народ ще се отърве – всеки, който бъде намерен записан в книгата“ (Даниил 12:1).

Миналата седмица разгледахме „фалшивата троица“: Сатана (змеят) и двете земни сили, които заедно ще започнат гонения срещу Божия народ. Една от тези сили, звярът от морето (Откровение 13:1-10), е описан като съчетание между леопард, мечка и лъв (Откровение 13:2) – образи, заимствани непосредствено от Даниил 7:4-6. В шести урок видяхме, че в Даниил, 7 глава – след възхода на Вавилон (лъва), Мидо-Персия (мечката) и Гърция (леопарда) – идва последната земна сила, Рим. Тя започва като езически Рим, а след това се превръща в папски Рим, малкия рог от Даниил 7:7,8; 19-21; 23-25, който възниква непосредствено от четвъртия звяр. Видяхме също, че много от характеристиките на папския Рим, описан в тези стихове от Даниил, 7 глава, се проявяват отново в звяра от морето в Откровение 13:1-10. Затова библейските изследователи определят Рим като една от главните противоборстващи сили в разказа за края на времето от Откровение, 13 глава.

Обаче Рим не действа сам. Описана е и друга сила. Тази седмица ще насочим вниманието си главно върху Откровение, 13 глава – събитията и силите, описани в нея, като винаги си задаваме въпроса: Какво означават тези събития и как да се подготвим за тях?