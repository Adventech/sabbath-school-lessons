---
title:  „Великият Вавилон“
date:   06/06/2018
---

`Прочетете следните стихове. Какво ни разкриват те за Вавилон? Йеремия 51:6,7,53, 57; Захария 2:7; Откровение 17:5,6; 18:2,3`

Както видяхме вчера, Вавилон има дълга история като център на фалшиво поклонение, затова е подходящ символ на силата, която заблуждава народите в края на времето.

`Сравнете змея, звяра от морето и червения звяр (Откровение 12:3; 13:1-3; 17:3). Какви са приликите и разликите между тях?`

И трите звяра имат седем глави и десет рога, които представляват цялата сума от глави и рогове на зверовете от Даниил, 7 глава. Всяка следваща империя е построена върху тези преди нея. По подобен начин червеният звяр съчетава елементи от змея и звяра от морето (символизиращи съответно езическия и папския Рим), както и от звяра от земята (Откровение 13:11-14), обединявайки „всичките три сили – всички Божии врагове – в действителна коалиция“ (Jacques B. Doukhan. Secrets of Revelation, The Apocalypse Through Hebrew Eyes. Hagerstown, Md.: Review and Herald® Publishing Association, 2002, p. 162). Допълнителен елемент в Откровение, 17 глава е жената, която язди червения звяр, символизиращ незаконния съюз на религиозни и политически сили. Тази жена напълно се различава от чистата жена от Откровение, 12 глава:

| Чиста жена (Откровение, 12 гл.) | Блудница (Откровение, 17 гл.) |
| ------------ | ------------ |
| В небето | Върху водите |
| Облечена със слънцето  | Облечена в пурпур и червено |
| С корона от дванадесет звезди | Украсена със злато, скъпоценни камъни, бисери |
| Нападната от змея | Подкрепяна от змея |
| Майка на остатъка | Майка на блудниците |

Като „майка на блудниците“ Вавилон усилено възпроизвежда себе си. Отстъпилата майка-църква има много отстъпили дъщери. Но Бог не поема отговорност за разпространените заблуди и извършените зверства от отстъпилото християнство. Неговият истински народ, макар и нападан от Сатана, оцелява през вековете.

Откровение 14:8 е предупреждение към народите за падението или отстъплението на Вавилон от истината, водещо накрая до последната измама, до белега на звяра (Откровение 14:9-11). Това предупреждение ще бъде повторено с много по-голяма сила, чиято кулминация е в един последен призив към Божия народ във Вавилон да излезе от него и да се обедини с Божията църква на остатъка в края на времето (Откровение 18:1-4).