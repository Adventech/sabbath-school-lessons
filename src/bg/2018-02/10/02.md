---
title:  Изцеляване на смъртоносната рана
date:   03/06/2018
---

`Прочетете Откровение 13:1-10 и прегледайте основанията защо текстът се прилага за Папството, както и за ролята му в миналото и в бъдещето. Обърнете специално внимание на факта каква високопоставена роля му е отредена. Какво означава това в контекста на събитията от последните дни?`

Въпреки че Бог има верни хора във всички църкви, Писанието наистина посочва една конкретна роля, която тази институция е играла в историята и ще играе в събитията на последните дни.

`Прочетете Откровение 13:3. Какво се случва тук и какво ни говори то за високопоставеното положение на Рим?`

Векове наред Римската църква е централната религия и в много отношения политически център на Западния свят. Красноречив пример за нейната власт намираме в историята на римския император Хенри IV, който, след като разгневява папа Григорий VII, идва в неговия замък, за да възстановят мира. Там той е накаран да чака в продължение на три дни във външния двор посред зима, преди папата да му позволи да влезе. Въодушевен от победата, Григорий VII се хвали, че негов дълг било да смирява гордостта на царете.

Въпреки това, чрез влиянието на Реформацията, Просвещението и Френската революция, политическата и религиозна хегемония на Рим е унищожена към края на XVIII век. Един от папите, Пий VI, всъщност е взет пленник от френската армия през 1798 г. и умира в изгнание през 1799 г.

Обаче Откровение, 13 глава говори за възраждане, изцеляване на „смъртоносната рана“. И въпреки че днес Рим няма такава политическа сила, както в дните на Григорий VII, все пак благодарение на популярността на последните папи той е влиятелна сила както религиозно, така и политически (например речите на папа Франциск пред двете камари на Американския конгрес през 2015 г. са исторически прецедент). Според пророчеството това влияние все повече ще се засилва.

`Как да останем верни на вестта, която сме призовани да проповядваме, но да го правим по такъв начин, че по възможност да не се стига до обидни думи? Обаче защо не бива да се подчиняваме на „политическата коректност“, докато разгласяваме настоящата истина?`