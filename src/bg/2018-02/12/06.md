---
title:  Армагедон и планината Кармил – втора част
date:   21/06/2018
---

`Прочетете 3 Царе 18:18-40. Какво се случва, как завършва историята и (без да насилваме приликите) как тази история отразява какво ще се случи – но в грандиозен мащаб при кулминацията на великата борба в края на времето?`

Битката на планината Кармил се води между Илия, Божия пророк, и 450 пророци на Ваал. (Забележете колко пъти злото надвишава доброто.) Това е проверка, която ще покаже кой е истинският Бог: Богът, създал небето и земята, или Ваал – още една проява на „змея“ и още едно средство, чрез което да заблуждава света (Откровение 12:9).

Свещениците се молят на Ваал да изпрати огън, за да изгори жертвеното теле. Те викат от сутринта до обяд. „Викайте по-силно – подиграва се Илия. – Той може би спи“ (3 Царе 18:27). Свещениците изпадат в истерия. Те се порязват с мечове, докато кръвта им започва да изтича. Изтощени и измъчени, те се отказват към часа на вечерната жертва.

Жертвоприношението на Илия е полято три пъти с вода и тя прелива от рововете, които е изкопал наоколо. Той изрича семпла молитва към Бога. Господ незабавно изгаря всичко, включително каменния олтар и почвата под него. Сега няма как да се сбърка силата на истинския Бог, за разлика от фалшивия Ваал. 

`Прочетете Откровение 16:13; 19:20,21 и сравнете тези стихове със съдбата на фалшивите пророци на Ваал. Какво виждаме тук?`

Колкото и неизвестни да има около Армагедон, поне засега, знаем изхода: унищожение за Божиите врагове и реабилитация на Бога и Неговите светии.

`Прочетете 1 Коринтяни 15:1,2. Въпреки че непосредственият контекст е различен от Армагедон, какво иска да каже Павел и защо за нас е актуално да го помним, особено с оглед на бъдещите събития? Вижте също Откровение 16:15, където контекстът определено е свързан с Армагедон. Какво ни говорят тези стихове заедно?`