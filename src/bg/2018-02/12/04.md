---
title:  Армагедон
date:   19/06/2018
---

Въпреки че повечето хора, включително много християни, не знаят много за книгата „Откровение“, един образ или дума от него е проникнала в популярната култура: Армагедон (Откровение 16:16). Дори в светската култура тази дума е започнала да символизира последната битка, в която съдбата на земята ще бъде на везните. Холивуд произведе филм, наречен „Армагедон“, за гигантски астероид, който застрашава да разруши планетата. До известна степен идеята за края на света съществува и в съзнанието на светските хора. 

Много християни, които познават книгата „Откровение“ и вярват в нея, разглеждат битката при Армагедон като буквален военен сблъсък в Средния изток преди края на света. Една версия предполага, че 200-милионна армия от Азия ще помете Северен Израел. Други са вперили поглед в различни военни и политически конфликти в тази част на света, които според тяхното разбиране подготвят сцената за последната военна битка Армагедон в района на Мегидо.

Обаче Библията разкрива напълно различна картина. Писанието представя Армагедон като последната кулминация не между враждуващи нации, а между двете страни в космическата борба. Това е религиозна битка, а не икономическа или политическа, независимо какви сериозни икономически или политически фактори може да оказват своето влияние върху нея.

`Прочетете Откровение 16:12-16. Какво можем да научим за Армагедон само от тези стихове?`

Първо, обърнете внимание на символичния език. Духове като жаби излизат от устата на змея, фалшивия пророк и звяра (това са силите от Откровение, 13 глава: „лъжепророкът“ трябва да е звярът от земята от Откровение 13:11). Тук също откриваме великата борба, когато „демонски духове“ (Откровение 16:14) излизат да се бият във „великия ден на всемогъщия Бог“ (Откровение 16:14). Както и да се разгърне Армагедон, той ще бъде световен конфликт между армиите на Христос и Сатана. Това не е местен сблъсък в областта на Мегидо, както и Вавилон в „Откровение“ не се намира в някое кътче на съвременен Ирак.

`Прочетете Откровение 16:15. Колко е невероятно, че в разгара на тези събития Исус ни насърчава с евангелската вест – с обещанието за Своето идване и с нуждата да бъдем покрити от Неговата правда. Как това ни помага да разберем духовното естество на битката, която водим?`