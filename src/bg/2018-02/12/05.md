---
title:  Армагедон и планината Кармил – първа част
date:   20/06/2018
---

Тогава какво представлява тази велика битка Армагедон? Първо, изглежда, самото име означава „планината Мегидо“. Обаче няма никаква известна с това име планина в района, въпреки че планината Кармил е разположена наблизо и учените смятат, че фразата планината Мегидо се отнася за планината Кармил.

В подкрепа на това библейските изследователи смятат, че историята за Илия и фалшивите пророци на Ваал на планината Кармил е символ, образ на това, което ще се случи според Откровение, 13 глава. 

Както стана ясно вчера, Откровение 16:13, където се споменават змеят, звярът и лъжепророкът, ни връща към събитията от Откровение, 13 глава – фалшивата троица, която видяхме в девети урок.

Проблемите в Откровение, 13 глава стигат до кулминацията си в стихове 13 и 14, когато вторият звяр извършва свръхестествени дела, дори прави „огън да слиза от небето на земята пред човеците“ (Откровение 13:13). Тези събития след това довеждат до пряк сблъсък между Бога и Сатана, между тези, които се покланят на истинския Бог, и онези, които се покланят на „образа на звяра“ (Откровение 13:14).

`Прочетете 3 Царе 18:1-18. Кое в тази история отразява някои от въпросите, които ще се разкрият в последните събития, описани в книгата „Откровение“?`

В много отношения видяното тук е точна илюстрация на великата борба. Илия споделя проблема много ясно в стих 18: хората са оставили Божия закон и се покланят на фалшиви богове. Не е ли това винаги основният проблем, независимо от многобройните форми и начини, по които се проявява в историята същото зло? Ние или се покланяме на „Този, Който направи небето и земята, морето и водните извори“ (Откровение 14:7), или на някого другиго/нещо друго. В случая с Откровение, 13 глава и събитията там, вместо да се покланят на Господа, хората се покланят на звяра и неговия образ. Няма средно положение. Ние сме или на Божията, или на сатанинската страна. Затова са толкова важни въпросите, заложени на карта сега и особено в битката Армагедон, където, както ще видим от историята на планината Кармил, разликата става много ясна.