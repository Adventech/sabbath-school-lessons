---
title:  Падна Вавилон
date:   18/06/2018
---

Колкото и покваряващо и всеобхватно да е влиянието на Вавилон в света, книгата „Откровение“ говори, че един ден на всичко това ще бъде сложен край.

`Прочетете Откровение 18:1-10. Какво ни казват тези стихове за „великия Вавилон“?`

Втората ангелска вест (Откровение 14:8) за падането на Вавилон е повторена тук, в Откровение 18:2. Тя е израз на това колко се е покварила тази институция. „Библията заявява, че преди идването на Господа Сатана ще действа „с всякаква сила, знамения, лъжливи чудеса и с всичката измама на неправдата“ и онези, които „не приеха любовта на истината, за да се спасят“, ще бъдат оставени на „заблуда да действа между тях, за да повярват на лъжата“ (2 Солунци 2:9-11). Едва когато бъде достигнато това състояние и обединяването на църквата със света се осъществи докрай из цялото християнство, тогава падението на Вавилон ще бъде пълно. Ситуацията постоянно се променя и пълното изпълнение на Откровение 14:8 е все още в бъдещето“ (Уайт, Е. Великата борба. София: Нов живот, с. 242, 243).

Дали „пълното изпълнение“ е вече налице, знае само Бог. Но това, което ние знаем, е, че според тези стихове духовният Вавилон един ден ще понесе Божията присъда заради голямото си вършене на зло. „Защото греховете ѝ стигнаха чак до небето и Бог си спомни нейните неправди“ (Откровение 18:5). Този израз отразява езика от Стария Завет за древния Вавилон (Йеремия 51:9) и означава, че времето на съда със сигурност ще настъпи.

Разбира се, този предстоящ съд не бива да ни изненадва. Все пак той поразява и древния Вавилон (Даниил, 5 глава). Писанието на много места категорично разкрива, че един ден всеки ще трябва да отговаря за постъпките си, включително и Вавилон. Колко утешително е да знаем, че като християни имаме в този съд Ходатай, който се застъпва за нас (1 Йоан 2:1; Даниил 7:22). Иначе нашата съдба може да не е много по-добра от тази на Вавилон.

`Каква утеха намирате в обещанието, че всяка несправедливост и неправда, които сякаш отминават безнаказано сега, един ден ще понесат окончателното Божие възмездие?`