---
title:  Матей, 24 и 25 глава
date:   12/05/2018
---

### За изучаване през седмицата
Матей 24:1-25; Откровение 13:11-17; Матей 7:24-27; Лука 21:20; 4 Царе 23:13; Матей 25:1-30.

> <p>Стих за запаметяване</p>
> „Защото ще се появят лъжехристи и лъжепророци, които ще покажат големи знамения и чудеса, така че да заблудят, ако е възможно, и избраните“ (Матей 24:24).

В Матей, 24 и 25 глава Исус разкрива важни истини за времето на края и как да се подготвим за него. В известен смисъл тези глави представляват учението на Христос за събитията на последните дни. Същевременно, гледайки към непосредственото бъдеще, Той вижда надвисналата гибел на Йерусалим – трагедия с катастрофални размери за Неговия народ.

Но в думите Си към учениците говори също и на последователите Си от идните поколения, включително и най-вече на последното поколение, което ще бъде живо, когато Той в действителност се завърне. Обаче картината, която описва, никак не е приятна. Войни, слухове за войни, епидемии, лъжехристи и гонения – това е участта на този свят, както и на Неговата църква. Изумително е, че гледайки назад във времето, можем да видим колко точни са Неговите предсказания. Ето защо можем да Му се доверим и за предсказанията, които още не са се изпълнили в наши дни.

Но Исус не просто ни предупреждава за идните събития. В Матей, 25 глава Той разказва притчи, които, ако се приемат с необходимата сериозност, ще подготвят Неговия народ за времето, когато ще се завърне „Човешкият Син“. Да, наближават трудни времена, но Той ще подготви един народ, готов да Го посрещне при Второто пришествие.