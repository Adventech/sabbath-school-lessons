---
title:  Да използваме талантите си
date:   17/05/2018
---

`Прочетете Матей 25:13-30. Каква роля играе използването на дарбите в подготовката ни за завръщането на Христос?`

Макар тази притча да е различна от предишната, и двете касаят подготовката за завръщането на Христос. И двете описват хора, които са готови и които не са. И двете показват съдбата на тези, които поради духовна небрежност претърпяват вечна загуба.

Точно както маслото символизира Светия Дух при десетте девици, така и „талант” или „таланти” (Матей 25:15) символизират дарбите, каквато е и гръцката дума (talanta) на оригиналния език. „Талантите символизират специалните дарби на Духа заедно с всички естествени дарби“ (Адвентен библейски коментар. Т. 5. С. 510 – англ. изд.).

Всички слуги от притчата са получили нещо добро от господаря си. Забележете също и че повереното е собственост на господаря (Матей 25:14), но е дадено на „на всеки според способността му“ (Матей 25:15). Поверено им е временно и в съвсем реален смисъл тези слуги са настойници на това, което не притежават, но за което носят отговорност. Затова когато господарят се връща, той „поиска сметка от тях“ (Матей 25:19).

Духовните дарби произлизат от Светия Дух (1 Коринтяни 12:1-11; 28-31; Ефесяни 4:11). Има добра новина за хората, които мислят, че имат най-скромната дарба. Дарбите никога не се получават без Дарителя. Следователно тези хора са получили таланта си, след като са приели най-големия дар – Светия Дух.

Дарбите вече са наши в Христос, но дали наистина ще ги притежаваме, зависи от това дали приемаме Светия Дух и дали Му се покоряваме. Именно тук е грешката на безполезния слуга. Получил е дарба, но не е направил нищо с нея. Тя е останала недоразвита. Не е положил усилия да вземе това, което милостиво му е било дадено, и да постигне нещо с него. Затова Исус го нарича „лукав и ленив“ (Матей 25:26) – тежка присъда!

`Исус разказва тази притча в контекста на последните дни и на завръщането Си. Тогава какво ни учи тя за решаващата връзка между употребата на нашите таланти и подготовката за последните дни?`