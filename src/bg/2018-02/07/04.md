---
title:  „Мерзостта на запустението“
date:   15/05/2018
---

Във великата Си беседа за края на времето Христос посочва „мерзостта, която докарва запустение“ (Матей 24:15), образ от книгата на пророк Даниил (Даниил 9:27; 11:31; 12:11).

Бог обявява нещо за „мерзост“, когато представлява сериозно нарушение на Неговия закон, като идолопоклонство (Второзаконие 27:15) или неморални сексуални действия (Левит 18:22). Затова тази „мерзост, която докарва запустение“, включва някакъв вид религиозно отстъпление. 

`Прочетете Матей 24:15 и Лука 21:20. Как тези стихове ни помагат да разберем по-добре какво има предвид Исус, когато говори за „мерзостта, която докарва запустение“?`

Тези два стиха поясняват, че предсказанието на Исус включва в по-непосредствен план пагубното разрушение, което ще постигне Йерусалим през 70 г.пр.Хр., когато езическият Рим ще унищожи не само града, но и свещения храм.

Обаче има и второ изпълнение на това пророчество, в което по-непосредствените събития, като разрушаването на Йерусалим, представляват символ на бъдещите събития в края на времето. „Христос възприема Йерусалим като символ на ожесточения в неверие и бунт свят, който неудържимо се носи към възмездието на Божиите съдби“ (Уайт, Е. Великата борба. София: Нов живот, с. 18).

В Даниил 12:11 и Даниил 11:31 „мерзостта, която докарва запустение“ се появява във връзка с последната фаза на Рим, папската фаза, в която се изгражда една алтернативна система на посредничество и спасение, стремяща се да узурпира Христовата жертва за нас в миналото и служенето Му сега в небесното светилище.

Даниил, 8 глава – особено стихове от 9 до 12 – ни помага да поставим тези събития в историческия им контекст с двете фази на римската власт. Първата фаза, изразена чрез бързото хоризонтално разпространяване на малкия рог (Даниил 8:9), изобразява обширната империя на езическия Рим. Във втората фаза (Даниил 8:10-12) малкият рог нараства вертикално, хвърля на земята някои от звездите (преследва Божия народ) и се възвеличава до „началника на множеството“ Исус (Даниил 8:11). Това представлява фазата на Папството, възникнало от разпадането на езическата Римска империя, но все още представляващо Рим. (Затова един символ, малкият рог, представлява и двете фази на една и съща власт.) Съдът от Даниил 7:9,10, очистването на светилището от Даниил 8:14 и знаменията в небето от Матей 24:29 бележат Божията намеса за Неговия народ в последните дни.