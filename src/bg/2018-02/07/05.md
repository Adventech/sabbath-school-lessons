---
title:  Десетте девици
date:   16/05/2018
---

След проповедта Си в Матей, 24 глава за знаменията на Своето Пришествие, в Матей, 25 глава Исус обяснява как да се подготвим за него.

`Прочетете Матей 25:1-13 – притчата за десетте девици. Според думите Му как можем да се подготвим за Неговото завръщане?`

Исус започва тази част от проповедта Си с описание на десет девици. Името „девици“ подсказва, че те са символ на хората, изповядващи християнството. Не са на сатанинската страна в борбата. Изобразяват небесното царство (Матей 25:1). Но във времето на края всички заспиват (Матей 25:5). Христос вече е предупредил всички да бдят (Матей 24:42), т.е. да останат будни, за да не бъдат изненадани, когато се върне.

Всичките десет девици имат светилници и всички отиват да посрещнат младоженеца, което означава, че всички те очакват Неговото завръщане. Обаче се случва забавяне и всички тези вярващи в Неговото пришествие заспиват. Изведнъж, посред нощ, те се събуждат: младоженецът идва (Матей 25:1-6).

Неразумните девици са изненадани и неподготвени. Причината? Един от преводите гласи: „нашите светилници са угаснали“ (Матей 25:8). Други преводи, съобразяващи се с гръцкия оригинал, казват, че светилниците „угасват“. Все още някакво пламъче трепти. Имат малко масло, но не достатъчно, за да бъдат готови да посрещнат Христос.

Тогава какъв е техният проблем?

Тези девици символизират християни, които очакват Христос да се завърне, но имат повърхностна опитност с Него. Имат малко масло, Духът действа частично в живота им, но това е само мъждукащ пламък. Доволни са от малкото, когато всъщност имат нужда от много.

„Духът работи в сърцето на човека в съответствие с неговото желание и съгласие, всаждайки в него ново естество, но групата, символизирана от неразумните девици, се е задоволявала с повърхностна опитност. Тези хора не познават Бога. Не са изучавали Неговия характер; не са поддържали връзка с Него и следователно не знаят как да Му се доверяват, как да гледат и да живеят. Тяхната служба за Бога се е изродила до формализъм“ (Уайт, Е. Притчи Христови. София: ЦАСД-РД, 1994, с. 258).

`Как бихме могли да се себеизпитваме, за да бъдем сигурни, че не допускаме същите грешки като тези хора? Ако открием нещо подобно в себе си, как да го променим?`