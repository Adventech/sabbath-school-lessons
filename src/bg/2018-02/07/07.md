---
title:  Разширено изучаване
date:   18/05/2018
---

„Човекът, който получава единия талант, „изкопа дупка в земята и скри парите на господаря си“. 

Именно човекът с най-малкия талант го оставя неоползотворен. Това е предупреждение за всички, които мислят, че тъй като дарбите им са малко, това ги извинява да не служат на Христос. Ако можеха да направят нещо велико, с каква радост биха се заели с работата, но тъй като могат да служат само в малките неща, мислят, че имат оправдание да не правят нищо. Именно това е тяхната грешка. Чрез разпределянето на дарбите Господ изпитва характера. Човекът, който не развива дарбата си, се оказва неверен слуга. Ако беше получил пет таланта, щеше да ги зарови също както и единия. Фактът, че не използва единия талант, показва, че презира небесните дарове.

„Верният в най-малкото и в многото е верен, а неверният в най-малкото и в многото е неверен“ (Лука 16:10). Значението на малките неща често се подценява, защото са малки, но предимно те изграждат истинската дисциплина в живота. Всъщност няма дреболии в живота на християнина. Изграждането на нашия характер ще бъде застрашено, когато подценяваме значението на малките неща“ (Уайт, Е. Притчи Христови. София-ЦАСД-РД, с. 221, 222).

**Въпроси за разискване**

`1.	Чрез какви идеологии и идеали са се опитвали хората да изградят утопия на земята? Какви са тези идеи и защо всички те, без изключение, са се провалили?`

`2.	Как изпълняването на Божиите думи укрепва вярата ни? Или защо вярата без съответните дела е „мъртва“ (Яков 2:26)? Имайки предвид изпитанията, очакващи хората, които „пазят Божиите заповеди“ (Откровение 14:12), защо е толкова важно за нас сега да се подготвим за събитията, предстоящи да настъпят, когато най-малко ги очакваме?`

`3.	Размишлявайте още малко за десетте девици. Защо тяхната история трябва да бъде предупреждение за нас в това, че на външен вид и в много отношения те всички изглеждат еднакво и постъпват по един и същ начин? Как да разберем дали не се самозаблуждаваме като неразумните девици?`

`4.	Какво означава фразата, че ако е възможно, дори и „избраните“ могат да бъдат заблудени? Какво е разбирането ни за „избраните“ (Матей 24:31; Римляни 8:33; Колосяни 3:12)? Какво разбираме за мащаба на измамите чрез този факт?`