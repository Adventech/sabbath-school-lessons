---
title:  Да издържим до края
date:   14/05/2018
---

`Прочетете Матей 24:9 и Откровение 13:11-17. Какви паралели съществуват между това, което казва Исус тук, в „Матей“, и онова, което Йоан е вдъхновен да напише в „Откровение“?`

Тревогата на Христос за Неговия народ в края на времето включва една глобална измама, която ще подвежда народите да се противопоставят на истинската вяра и да налагат фалшиво поклонение в света. Онези, които останат твърди, ще се сблъскат с омраза, изпитания и дори смърт.

`Прочетете Матей 24:13. Какво е разковничето, за да бъдем спасени и да останем верни дори при заплаха от световен мащаб?`

„В последната голяма битка ще устоят единствено онези, които са основали принципите си на библейската истина“ (Уайт, Е. Великата борба. София: Нов живот, с. 370). Това свидетелство означава, че всички, които основават принципите си на библейската истина, няма да бъдат погълнати от измамите в края. Те трябва да бъдат здраво вкоренени в настоящата истина; иначе фалшификациите ще ги завладеят.

`Прочетете Матей 7:24-27. Какво още е изключително важно, за да останем верни на Бога?`

Колкото и важно да е доброто интелектуално познание на Божието Слово, според Исус това все още не е достатъчно, за да устоим на предстоящите изпитания. Трябва да прилагаме това, което сме научили, т.е. трябва да се покоряваме на истината, каквато е в Исус. В притчата по-горе и двамата строители чуват думите на Исус. Разликата между тях – между устояването и неустояването – е в изпълнението от тяхна страна.

`Защо този, който се покорява, устоява, а този, който не изпълнява, се проваля? Какво значение има послушанието, за да бъде човек твърд във вярата?`