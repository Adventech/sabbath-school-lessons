---
title:  Убедително потвърждение на пророчествата
date:   13/05/2018
---

В последните дни преди Кръста учениците говорят с Исус на Елеонския хълм. Представете си как Го чуват да казва, че храмът ще бъде разрушен. Кой знае какви точно мисли са минали през главите им, но въпросите, които задават след това, показват, че свързват разрушаването на храма със „свършека на века“ (Матей 23:3).

`Прочетете Матей 24:1-25. Каква всеобхватна информация дава Исус на Своите последователи за последните дни?`

Матей 24:1-25 пояснява, че освен всичко друго Христос се тревожи за измамите, които ще объркват Неговия народ през вековете и до края на времето. Сред тези заблуди ще бъдат фалшивите пророци и лъжехристите. Някои ще твърдят, че представляват Христос (фалшивите пророци), а други ще твърдят, че са Христос. А най-ужасното е, че хората ще им вярват.

За съжаление, наблюдаваме убедително изпълнение на Божието Слово. През хода на историята и дори в наши дни са идвали много измамници с твърдението: „Аз съм Христос“. Какво забележително пророчество! Живеейки в днешно време, можем да проследим дългите векове на историята и да видим (а хората по времето на Христос не са имали тази възможност) наистина колко прецизно е това пророчество. Не бива да се изненадваме, ако такива измами все повече нарастват с приближаването на последната криза.

Също така, в контекста на утвърждаването на вярата ни, вижте как Исус описва състоянието на света. В различни моменти от историята на земята след Христос хората са възлагали надеждата си върху неща, които са смятали, че ще отстранят или поне силно ще намалят страданията и нещастията на човечеството. Дали това са политически движения, технологии, наука или разумът – по едно или друго време, хората са възлагали големи надежди, че тези неща ще изградят мечтания ред тук, на земята. Както много пъти доказва мъчителното свидетелство на историята, тези надежди винаги са се оказвали напразни. Светът днес е точно такъв, какъвто го описва Исус. Неговите думи, изговорени преди почти две хиляди години, показват точно колко неправилни са били човешките планове наистина.

`Прочетете Матей 24:25. Кое тук може да ни помогне за утвърждаването на нашата вяра?`