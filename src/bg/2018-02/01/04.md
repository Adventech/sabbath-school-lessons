---
title:  Война на небето и на земята	
date:   03/04/2018
---

Грехопадението на нашите първи родители потопява света в грях, зло и смърт. Хората може да спорят за непосредствените причини или чия е вината, но кой може да отрече реалността на хаоса, насилието, безпокойствата и войните, които измъчват всички нас тук?

Говорим за космическа борба, космически сблъсък и това наистина е така. Но независимо от космическия ѝ произход, тя се разиграва и тук, на земята. Всъщност голяма част от библейската история – от грехопадението в Едем до последните събития, водещи до Второто пришествие на Исус – е разказ за великата борба. Ние живеем във вихъра на тази борба. Божието Слово ни обяснява какво става, какво се крие зад нея и най-важното, как тя ще завърши.

`Прочетете Откровение 12:1-17. Какви битки описва тази глава, разиграващи се както на небето, така и на земята?`

Виждаме битка в небето и битки на земята. Първата битка е между змея (Сатана, Откровение 12:7-9) и Михаил (което на еврейски означава „Кой е като Бога?“). Бунтовникът Луцифер става известен като Сатана (Противник), който е просто едно сътворено същество, воюващо срещу вечния Създател, Исус (Евреи 1:1,2; Йоан 1:1-4).

Луцифер вдига бунт срещу своя Създател. Великата борба не е дуел между богове. Тя е бунт на едно творение срещу неговия Творец и този бунт се проявява в атака също и срещу творението.

След като губи битката срещу Христос в небето, Сатана се опитва да Го преследва на земята след раждането Му като човек (Откровение 12:4). След като се проваля в битката срещу Христос тук, а след това в пустинята и по-късно на кръста, Сатана – след необратимото си поражение на Голгота – тръгва да воюва срещу Христовия народ. Тази война бушува през по-голяма част от християнската история (Откровение 12:6, 14-16) и ще продължи до края (Откровение 12:17), докато Сатана не понесе друго поражение, този път при Второто пришествие на Исус.

`Прочетете Откровение 12:10-12. Каква надежда откриваме в тези стихове сред всички борби и конфликти, които наблюдаваме в останалите стихове?`