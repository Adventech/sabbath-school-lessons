---
title:  Разказ
date:   06/04/2018
---

#### Хавайска сватба, Част 1

_От Бенджи Лийч_

Съботният следобед започна както го бяхме планирали.

Група от около 30 ученици от академията Кампион, където работех като капелан, разпространяваше книгата на Елън Уайт „Пътят към Христос“ в градче, разположено в подножието на Скалистите планини в щата Колорадо.

След това се върнахме в местната адвентна църква, където учениците бяха изнесли програма. Те се преоблякоха за излет в близкия национален парк на Скалистите планини.

Когато автобусът ни спря на място с прекрасна гледка близо до планинския връх, пожелах веднага да си тръгнем. Забелязахме десетки хора с бели одежди. Отначало си помислих, че принадлежат на някаква странна източна религия, а в момента нямах никакво желание да споря с тях.

Членовете на групата ме помолиха за пет минути, през които да свидетелстват на тези хора. Неохотно се съгласих.

След няколко минути един от учениците дойде при мене, за да ми каже: „Това не е източна религия. Става въпрос за хавайска сватба.“

Бях доста учуден. „Каква е тази хавайска сватба в Колорадо?“, попитах аз.

Оказа се, че младоженецът е родом от Хаваите. Ученикът ми съобщи, че има проблем: Пасторът закъснява с 45 минути.

„Нали си пастор?“, попита той.

Уверих го, че пасторът ще дойде. Той обаче не се появяваше. Видях булката да плаче до една кола и се приближих до нея. Жената ми обясни през сълзи, че пасторът е имал някакъв инцидент и не може да дойде на сватбата.

Изпитах съжаление към нея. „Добре – казах аз. – Предлолагам, че мога да ви венчая.“

Тя остана силно изненадана.

- Какво ви кара да мислите, че можете да ме венчаете?

- Аз съм пастор.

- Не приличате на пастор.

- Госпожо, няма причина да ви лъжа – казах аз и извадих от портфейла си пасторското разрешително.

Очите й се уголемиха.

- Значи наистина сте пастор! Можете ли да ни венчаете?

Сега вече не бях толкова сигурен.

- Дайте ми да видя разрешителното ви за брак.

Внимателно проверих документа. Всичко беше наред.

- Е, значи ще ви венчая. Как се казвате?

Учениците видяха какво се случва и започнаха да се вълнуват. Някои от тях засвириха за младоженците преди началото на церемонията.

Бенджи Лийч е доброволец и здравен капелан във Форт Уърт, щата Тексас.