---
title:  Винаги с вас, дори до края
date:   04/04/2018
---

Книгата „Откровение“ описва гоненията на Божия народ през дълъг период от църковната история. 1260-те пророчески дни от Откровение 12:6 (вж. също Откровение 12:14) представляват 1260 години на гонения срещу църквата.

„Тези гонения, започнали при управлението на Нерон около времето на мъченичеството на Павел, продължават с по-голямо или по-малко настървение в продължение на векове. Християните са лъжливо обвинявани в най-ужасни престъпления и обявявани като причина за огромни бедствия – глад, епидемии и земетресения. Тъй като те стават обект на омразата и подозрението на цялото общество, доносниците са винаги готови да предадат невинни заради печалба. Те са осъждани като бунтовници срещу империята, врагове на религията и напаст за обществото. Огромен брой от тях са хвърляни на дивите зверове или погребвани живи в амфитеатрите“ (Уайт, Е. Великата борба. София: Нов живот, с. 28, 29).

Същевременно жената (църквата) избягва в пустинята (Откровение 12:6). Описана е с две крила като на орел. Това създава впечатление за бягство на място, където може да се намери помощ. Тя намира прибежище в пустинята, а змеят, или Сатана, не може да я достигне (Откровение 12:14). Бог винаги запазва един остатък дори при ожесточени гонения и ще направи същото и във времето на края.

`В контекста на опасностите в последните дни Христос казва на Своя народ: „И, ето, Аз съм с вас през всички дни до свършека на света“ (Матей 28:20). В какъв смисъл разбираме това прекрасно обещание дори при толкова много мъченици сред Неговите последователи? Римляни 8:31-39 и Матей 10:28`

Нищо – нито гонения, нито глад или смърт – не може да ни отдели от Божията любов. Христовото присъствие с нас, независимо дали сега, или в края на времето, не означава, че ще ни бъдат спестени болката, страданията, изпитанията или дори смъртта. Никога не ни е обещавано, че ще ги избегнем в този живот. Но смисълът е, че чрез Исус и Неговото дело за нас можем да живеем с надеждата и обещанието, че Бог е с нас в тези изпитания, и имаме обещанието за вечния живот в новото небе и новата земя. Можем да живеем с надеждата, че независимо какво ни се случва тук, също като Павел можем да бъдем сигурни, че „отсега нататък се пази за мене венецът на правдата, който Господ, праведният Съдия, ще ми въздаде в онзи ден; и не само на мен, а и на всички, които са обикнали Неговото явяване“ (2 Тимотей 4:8). Ние, които сме „обикнали Неговото явяване“, също можем да изискаме тази надежда и обещание за себе си.