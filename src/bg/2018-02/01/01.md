---
title:  Космическата борба
date:   31/03/2018
---

### За тази седмица прочетете
Йезекиил 28:1,2, 11-17; Битие 3:1-7; Откровение 12:1-17; Римляни 8:31-39; Откровение 14:12

> <p>Стих за запаметяване</p>
> „Тогава змеят се разяри против жената и отиде да воюва против останалите от нейното потомство, които пазят Божиите заповеди и свидетелството на Исус“ (Откровение 12:17). 

Космическата борба, понякога наричана „великата борба“, е библейското гледище за света. Тя представлява основата, върху която се разиграва драмата на нашия свят и дори на вселената. Грехът, страданията, смъртта, възходът и падението на нациите, разпространяването на евангелието, събитията на последните дни – всички те се развиват в контекста на космическата борба.

Тази седмица ще се спрем върху няколко особено важни места, където се разгръща борбата, започнала по необясним начин в сърцето на едно съвършено същество, Луцифер, което пренася този бунт на Земята чрез грехопадението на други съвършени същества – Адам и Ева. От тези две „опорни точки“ – грехопадението на Луцифер, а след това на първите ни родители – започва великата борба и от тогава до сега тя бушува без прекъсване. Всеки от нас е част от тази космическа драма.

Добрата новина е, че един ден великата борба не само ще приключи, но и ще завърши с пълната победа на Христос над Сатана. А още по-добрата новина е, че заради всеобхватната жертва на Исус на кръста всеки един от нас може да участва в тази победа. И част от нея е Божият призив към вяра и послушание сега, докато очакваме всичко, което ни е било обещано в Исус, чието завръщане е абсолютно сигурно.