---
title:  Повече от интелектуално познание
date:   02/04/2018
---

Въпреки че не можем да обясним защо възниква злото (след като не съществува никакво оправдание за неговото съществуване), Библията разкрива, че то се е зародило в сърцето на Луцифер в небето. Освен вълнуващите прозрения, които получаваме от писанията на Елън Уайт (вижте например главата „Произходът на злото“ от кн. „Великата борба“), Свещеното Писание не ни казва много повече за това как е възникнало то в небето. Обаче Божието Слово е по-ясно по отношение на това как злото се е появило на земята.

`Прочетете Битие 3:1-7. Какво се случва тук и как ни се разкрива вината на Адам и Ева в този случай?`

Тъжното е, че Ева знае какво им е казал Бог. Тя повтаря думите Му: „Бог каза: Да не ядете от него, нито да се допрете до него, за да не умрете“ (Битие 3:3). Въпреки че, доколкото ни осведомява Библията, въпросът не е за докосване на дървото, тя знае истината – вкусването от него ще доведе до смърт.

Тогава Сатана открито и безочливо опровергава тези думи: „А змията каза на жената: Никак няма да умрете“ (Битие 3:3).

Каква фрапираща разлика! Макар че Сатана замаскира стратегията си отначало, щом привлича вниманието ѝ и вижда, че тя не се съпротивлява, открито оспорва заповедта на Господа. А трагичното е, че Ева не действа от позицията на невежество. Тя не би могла да каже: „Не знаех това; просто не го знаех“.

Всъщност тя знае.

Но въпреки знанието си избира злото. Ако дори в съвършената обстановка на Едем познанието самὸ по себе си не е достатъчно да предпази Ева (а после и Адам, който също знае истината) от съгрешаване, не бива да се самозаблуждаваме, че единствено то ще е достатъчно да ни спаси днес. Да, трябва да знаем какво ни казва Божието Слово. Но заедно с това се нуждаем от онова покорство, чрез което ще изпълняваме всичко, което то ни казва.

`Бог казва едно, Сатана – друго. Въпреки познанието, което имат Адам и Ева, те избират да послушат Сатана. Помислете колко малко се е променила ситуацията през хилядолетията. Как да избегнем същата грешка?`