---
title:  Грехопадението на едно съвършено същество
date:   01/04/2018
---

Ако космическата борба представлява основата на библейския мироглед, това повдига доста въпроси. Един от по-важните е: Как е започнало всичко? Тъй като вселената е създадена от любящ Бог, основателно е да предположим, че злото, насилието и противопоставянето определено не са били втъкани в творението отначало. Борбата трябва да е възникнала отделно от първоначалното творение и със сигурност не е било нужно да се породи от него. Въпреки това тя съществува, реална е и всички сме въвлечени в нея.

`Прочетете Йезекиил 28:1,2, 11-17 и Исая 14:12-14. Какво ни казват тези стихове за падението на Луцифер и възникването на злото?`

Луцифер е бил съвършено същество в небето. Как е възможно в него да се появи грях, особено в такава обстановка? Не знаем това. Може би затова Библията говори за „тайната на беззаконието“ (2 Солунци 2:7).

Освен съществуването на свободната воля, която Бог е дал на всички разумни същества, няма никакво обяснение за грехопадението му. Елън Уайт споделя това с дълбока проницателност: „Невъзможно е да се обясни по такъв начин произходът на греха, че да се намери причина за неговото съществуване. (…) Грехът е натрапник, за чиято поява не може да се представи никаква причина. Той е необясним, непонятен. Да намерим основание за него означава да го защитаваме. Ако би могло да се намери оправдание за него или причина за съществуването му, той би престанал да бъде грях“ (Великата борба. София: Нов живот, с. 308).

Заместите ли думата грях със зло, свидетелството ще звучи също толкова основателно. Невъзможно е да се обясни по такъв начин произходът на злото, че да се намери причина за неговото съществуване. (…) Злото е натрапник, за чиято поява не може да се представи никаква причина. То е необяснимо, непонятно. Да намерим основание за него означава да го защитаваме. Ако би могло да се намери оправдание за него или причина за съществуването му, то би престанало да бъде зло.

`Помислете за личната си опитност със свободната воля. Защо трябва с молитва и внимателно да обмисляме решенията, които вземаме въз основа на свободната си воля?`