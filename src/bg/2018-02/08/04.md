---
title:  Бойте се от Бога и Му отдайте слава
date:   22/05/2018
---

След като говори за разгласяването на „вечното евангелие“ по целия свят, първата ангелска вест разширява посланието си. Когато проповядваме „вечното благовестие“, трябва да включваме истините, които са част от това евангелско послание за нашето време. С други думи, „настоящата истина“ за последните дни включва също и Откровение 14:7.

`Прочетете Откровение 14:7. Какво означава да се боим от Бога и да Му отдаваме слава? Как трябва да правим това? Как се съчетават тези понятия с евангелието?`

Да се боим от Бога и да Му отдаваме слава не са несвързани понятия. Ако наистина се боим от Него в библейския смисъл на думата, ще Му отдаваме слава. Едното трябва да води непосредствено към другото.

`Прочетете следните стихове. Как те ни помагат да разберем какво означава да „се боим от Бога“ и как това е свързано с отдаването на слава? Битие 22:12; Изход 20:20; Йов 1:9; Еклесиаст 12:13; Матей 5:16`

В стиховете по-горе идеята за страх от Бога е свързана с послушанието към Него, а когато Го слушаме, когато вършим правото, ние Му отдаваме слава. Макар често да се казва, че да се боим от Бога означава да изпитваме страхопочитание и благоговение към Него, става въпрос за нещо по-дълбоко. Казва ни се да се боим от Бога. Ние сме паднали същества. Ние сме грешници. Заслужаваме смърт. Кой човек не е съзнавал понякога стряскащата реалност на злите си постъпки и какво би заслужавал в ръцете на един справедлив и праведен Бог за тези дела? Това е страхът от Бога. И именно страхът ни привлича към Кръста – първо, за да получим прошка, а второ, за да изискаме Божията сила да ни очисти от злото, което, ако не беше Кръстът, щеше да ни доведе до гибел (Матей 10:28).

`Каква е вашата опитност със страха от Бога? Как може добра доза от този страх да бъде полезна за нас духовно и да ни помогне във възприемането на нашата вяра по сериозно и на това, което Бог иска от нас?`