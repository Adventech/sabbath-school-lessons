---
title:  Поклонете се на Този, Който е направил небето и земята
date:   24/05/2018
---

`Прочетете отново Откровение 14:6,7. Кои са конкретните елементи на цялата първа ангелска вест и как са свързани един с друг?`

Заедно с евангелието, призивът за свидетелстване в света и призивът да се боим от Бога и да Му отдаваме слава вървят заедно с призива да Му се поклоним като на Създател. И това не е изненадващо. Всички други аспекти на „настоящата истина“ – вечното благовестие, призивът за свидетелстване, съдът – какво означават те без Бога като наш Творец? Тези и всички други истини произлизат от основополагащата истина за Господа като Създател на всичко. Покланяйки се на Него, ние се връщаме към началото. Връщаме се към основата на това, което означава да бъдем хора, да бъдем живи и по-специални от всяко друго земно създание, да сме направени по Божия образ. Покланяйки се на Господа като Творец, признаваме зависимостта си от Него за живота и надеждата за бъдещето. Именно затова спазването на съботата е толкова важно. Тя е специално признание, че само Бог е нашият Създател и ние се покланяме единствено на Него. Освен върху евангелието и съда, тук ударението пада върху призива да се покланяме на Бога като Творец.

`Прочетете Откровение 14:8-11. Как тези стихове ни помагат да разберем колко е важно да се покланяме на Господа като на наш Създател?`

С разгръщането на последните събития натискът да се поклоним на звяра и на неговия образ вместо на Създателя ще обхване целия свят. Ако вземем предвид страшното предупреждение за съдбата на хората, които се покланят на звяра и на неговия образ, можем да разберем по-добре защо толкова се набляга върху преклонението пред Бога като Създател, Който единствен е достоен за поклонение. В последната криза тази истина ще стане по-важна от всякога.

`Отделете време да помислите за невероятните чудеса на сътворения свят. Какво ни говорят те за Този, Който е създал всичко това, и защо единствено Той е достоен за нашето поклонение?`