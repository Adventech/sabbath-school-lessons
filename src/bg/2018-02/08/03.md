---
title:  Разбойникът на кръста и „вечното благовестие“
date:   21/05/2018
---

В Откровение 14:6 вестта, която трябва да се разгласи по света, е „вечното благовестие“. Това е вест на надежда за хората в един свят, който сам по себе си не предлага никаква надежда.

`Прочетете Лука 23:32-43. Как тази история разкрива великата надежда на „вечното благовестие“ за всички грешници?`

Пишейки за разбойника, Елън Уайт казва, че макар и не закоравял престъпник, той се е „стремял да заглуши убеждението“ за Исус и затова „е потъвал все по-надълбоко в греха, докато не са го арестували, разследвали са го като престъпник и са го осъдили да умре на кръста“ (Уайт, Е. Копнежът на вековете. София: Нов живот, 2005, с. 463).

Обаче какво се случва с него? Докато виси на кръста, получава по-дълбока представа за това кой е Исус и затова извиква: „Господи Исусе, спомни си за мене, когато дойдеш в Царството Си“ (Лука 23:42). 

И как му отговаря Исус? Казва ли: Е, приятелю, искам да ти помогна, но не трябваше да потискаш съвестта си, като затъваше все по-дълбоко в греха! Дали му цитира една от по-ранните Си проповеди: „Защото ви казвам, че ако вашата праведност не надмине праведността на книжниците и фарисеите, няма да влезете в небесното царство“ (Матей 5:20)? Припомня ли му някои от неговите грешки в миналото? 

Не. Вместо това се обръща към престъпника, този разбойник с пропаднал характер, който няма какво да предложи по отношение на праведността и който преди това Го е проклинал (Матей 27:44). Виждайки в него нов човек, Исус казва: Казвам ти, сега ти давам увереността, точно сега, че грехът ти, престъпленията ти, грешките ти са простени и затова „ще бъдеш с Мене в рая“ (Лука 23:43).

Това е „вечното благовестие“, основата на първата ангелска вест. Без тази истина нищо друго, което поучаваме – закона, съботата или знанието за състоянието на мъртвите – няма значение. Каква полза от тях, ако в центъра на всичко не стои „вечното благовестие“?

`Каква надежда бихте могли да извлечете за себе си от тази история?`