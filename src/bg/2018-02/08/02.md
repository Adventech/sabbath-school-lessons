---
title:  Универсалността на евангелието
date:   20/05/2018
---

`Прочетете Откровение 14:6; Матей 24:14; 28:19. Каква сходна тема откриваме в тези стихове? Как те заедно ни помагат да разберем колко важни са мисионирането и свидетелстването за нашата цел като църква?`

В известен смисъл бихме могли да кажем, че първата ангелска вест е великото поръчение (Матей 28:19), дадено в контекста на последните дни. Това действително е „настоящата истина“.

Забележете, че всичките три стиха поставят ударение върху евангелизирането на целия свят, на „всички народи“ и на „всеки народ, племе, език и люде“. С други думи, тази вест е универсална по обхват. Всеки човек трябва да я чуе.

`Прочетете Галатяни 3:22. Какво ни казва този стих за причината, поради която целият свят трябва да чуе евангелието?`

Универсалността на греха обяснява универсалността на нашата мисия и призив. „Всеки народ и племе, език и люде“ вършат зло, нарушават Божия закон и са „заключени под греха“. Падението на Адам в Едем оказва влияние върху всеки човек. Никоя нация, племе или човек не е имунизиран. Всички се сблъскваме с непосредствените последици от греха и ако не ни се даде лекарство, всички ще се изправим пред окончателната последица: вечна смърт.

Разбира се, получили сме и лекарството: животът, смъртта, възкресението и служенето в небесното светилище на Исус Христос, Който е единственото решение на проблема с греха. Всеки трябва да разбере великата надежда за това, което му предлага Бог в Исус. Именно затова адвентистите от седмия ден отиват по целия свят, опитвайки се да занесат вестта на Христос до хората, които още не са я чули.

`Защо разпространяването на евангелската вест е толкова духовно благотворно за хората, които го практикуват? Защо служенето на другите е един от най-добрите начини да се подготвим за идването на Исус?`