---
title:  Дойде часът на Неговия съд
date:   23/05/2018
---

В първата ангелска вест идеята за страх от Бога и отдаване слава на Него е свързана със съда (Откровение 14:7). Ако има учение в Библията, което да е категорично потвърдено, то това е истината, че Бог е Бог на правосъдието и съда. Един ден наистина ще настъпи съд и правосъдие, които до такава степен липсват в този свят днес.

Затова не бива да се учудваме, че хората трябва да се боят от Бога.

И ето защо „вечното благовестие“ включва също и реалността на съда. Каква е връзката между тези два елемента? Ако евангелието означава „блага вест“, значи, че макар всички ние да сме грешници и да сме престъпили Божия закон, когато дойде денят на съда, няма да получим наказанието, което заслужаваме заради греха и нарушаването на закона, също като разбойника на кръста.

`Прочетете следните стихове, а след това се запитайте: Доколко ще мога да устоя чрез собствените си заслуги? Матей 12:36; Еклесиаст 12:14; Римляни 2:6; 1 Коринтяни 4:5`

Бог, Който знае броя на космите на главите ни, ще съди света. Но именно затова „вечното благовестие“ е толкова добра новина. Съдът наближава, но няма „никакво осъждане“ за верните последователи на Исус, които са измити, осветени и оправдани в името на Господ Исус (1 Коринтяни 6:11), защото Той е тяхната правда, а Неговата правда ги оневинява пред този съд.

„Човек не може да отговори на тези обвинения сам. Той застава пред Бога в своите опетнени от греха дрехи, изповядвайки вината си. Но нашият Адвокат Исус представя ефективна молба за помилване в полза на всички, които чрез покаяние и вяра са поверили душите си на Него. Той защитава тяхната кауза и побеждава техния обвинител чрез могъщите аргументи на Голгота. Неговото съвършено послушание на Божия закон, дори до смърт на кръст, Му дава цялата власт на небето и земята и Той изисква от Своя Отец милост и примирение за виновния човек“ (Уайт, Е. Издигнете Го. С. 471 – англ. изд.).

`Какво ни говори реалността на съда за отчаяната ни нужда от прошка? Как бихте могли да се научите да проявявате към хора, които са ви наранили, такава благодат и прошка, каквито Бог ни предлага чрез Исус?`