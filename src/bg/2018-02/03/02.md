---
title:  Структурата на „Откровение“
date:   15/04/2018
---

Сред множеството неща, по които си приличат „Даниил“ и „Откровение“, е тяхното основно разделение на две части: историческа и есхатологична (събитията в края на времето). И двете понятия са тясно преплетени във всяка от нейните части. Можем да разглеждаме историческите събития като предвестници или примери, макар и в по-малък мащаб, на огромните и глобални събития в последните дни. Следователно, като изучаваме случките от старозаветната история, можем да добием представа какво ще се случи в наши дни и в бъдеще. Обаче този принцип не е ограничен само до „Даниил“ и „Откровение“.

`Прочетете 1 Коринтяни 10:1-11. Как са отразени горепосочените принципи в тези стихове?`

Както установихме миналата седмица, някои от историите в „Даниил“ (Даниил 3:6,15,27; и 6:6-9,21,22) са местни исторически събития, които донякъде отразяват събитията в края на времето, описани в „Откровение“. Изучавайки тези истории, получаваме поне обща представа, поглед, за някои от нещата, с които ще се сблъска Божият народ в края на времето. Обаче може би най-важната идея е, че независимо от непосредствените обстоятелства днес, имаме увереност в окончателното избавление. Каквото и друго да разкрива „Откровение“, то уверява верните в тяхната победа.

Макар и с някои изключения, историческата част от „Откровение“ е записана в глави 1-11, последвана от главите за края: 13-22.

`Прочетете Откровение 12:1-17. Къде трябва да поставим тази глава – в историческата част или в главите за края – и защо?`

Както разбираме, тази глава принадлежи и към двете категории. Защо? Защото говори за исторически сблъсъци – прогонването на Сатана от небето (Откровение 12:7-9), атаката му срещу Бебето Исус (Откровение 12:4) и гоненията на църквата през църковната история след това (Откровение 12:14-16) – последвани от описание на сатанинската атака срещу остатъка в края на времето (Откровение 12:17).
	
`Казват, че един от уроците, които научаваме от историята, е, че никога не се поучаваме от нея. Идеята е, че независимо от това къде живеят, хората продължават да допускат едни и същи грешки. След като сме запознати толкова добре с историята дотук, от която следва да се поучим, как да избегнем допускането на същите грешки?`