---
title:  Христос в „Откровение“ – първа част
date:   18/04/2018
---

Всичко в „Откровение“, от структурата до съдържанието, има една цел: да разкрие Исус Христос.

Именно затова първите думи от книгата са: „Откровението на Исус Христос“ (Apocalypsis Iesou Christou). По принцип това се разбира като (1) „откровението от Исус Христос“ или (2) „откровението за Исус Христос“ (Откровение 1:2). Фактът, че представлява „откровение“, опровергава мнението, че това е невъзможна за разбиране книга. Защо Господ би я включил в Библията, ако не можеше да бъде разбрана от читателите?

`Прочетете Откровение 1:1-8. Какво ни разкриват тези стихове за Исус?`

В „Откровение“ Христос е въведен като „началникът на земните царе“ (Откровение 1:5), а към края на книгата е описан като „Цар на царете“ (Откровение 19:16). Прекрасната новина тук е, че сред целия хаос и бъркотия на земята можем да бъдем сигурни в едно: нашият Господ и Спасител владее всичко.

В Откровение 1:5 ни е дадено ясно указание за Христос като Изкупител. „Този, Който ни обича и ни е развързал от греховете ни чрез кръвта Си“ – сочи към изкупителната Му смърт на кръста. Той не само ни е оправдал, но и ни освещава (1 Коринтяни 6:11). В стихове като този можем да намерим увереността в спасението, защото ни се разкрива, че Исус измива нашите грехове. Ние определено не можем да го сторим сами.

`Прочетете Откровение 1:7. Какво ни говори този стих за Исус?`

Обещанието за завръщането на Христос „с облаците“ е сърцевината на цялата християнска вяра. Исус ще дойде отново – буквално завръщане, което ще наблюдава целият свят. То ще сложи край на страданията, хаоса и разрухата в този свят и ще осъществи всички обещания за вечността.

`Какво ни казва за Исус Откровение 1:8? Каква надежда откриваме в този стих, която може да ни даде утеха във всички изпитания, с които се сблъскваме?`