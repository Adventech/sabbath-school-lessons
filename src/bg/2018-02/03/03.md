---
title:  Образи на Исус
date:   16/04/2018
---

Прочетете следните стихове, които съдържат различни имена на Исус, а в някои случаи описание на Него и на делата, които е извършил, върши или ще извърши. Какво научаваме от тях за Него?

`Откровение 1:5`

`Откровение 1:18`

`Откровение 5:8`

`Откровение 19:11-15`

`Откровение 21:6`

Това са само няколко от множеството стихове в „Откровение“, които изобразяват Исус с различни роли и функции. Той е Агнето – с което се посочва първото Му идване, когато принася Себе Си в жертва за нашите грехове. „Христос, нашата Пасха, беше заклан за нас“ (1 Коринтяни 5:7). Той е също и Този, Който е бил „мъртъв и ето, живея до вечни векове; и имам ключовете на смъртта и на ада“ (Откровение 1:18), което недвусмислено се отнася за Неговата смърт и възкресение. „Така е писано, че Христос трябва да пострада и да възкръсне от мъртвите на третия ден“ (Лука 24:46). А в Откровение 19:11-15 е изобразен в ролята Си при Второто пришествие, когато ще се завърне на земята със сила, слава и за съд. „Човешкият Син ще дойде в славата на Своя Отец със Своите ангели“ (Матей 16:27). 

`Как всеки ден да поставяме в центъра на живота си живота, смъртта, възкресението и завръщането на Исус, които да бъдат основата за моралните решения, които вземаме?`