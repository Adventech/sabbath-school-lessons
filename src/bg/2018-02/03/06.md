---
title:  Христос в „Откровение“ – втора част
date:   19/04/2018
---

`Прочетете Откровение 1:10-18. Какво казва там Исус за Себе Си?`

В тези стихове Христос се намира в първото отделение на небесното светилище. Откровението за Него в тази роля е толкова величествено, че Йоан пада при нозете Му, изпълнен със страх. Винаги готов да утешава, Исус му казва да не се страхува и се представя като Алфа и Омега, Първият и Последният – намек за Неговото вечно съществуване като Бог. По-късно говори за смъртта и възкресението Си, и за надеждата, която носи възкресението. Исус държи ключовете за „смъртта и ада“. С други думи, тук той казва на Йоан това, което е казал на Марта при смъртта на брат ѝ – думи, които също са записани от Йоан: „Аз съм възкресението и животът. Който вярва в Мене, макар и да умре, ще живее. Никой, който е жив и вярва в Мене, няма да умре вовеки. Вярваш ли в това?“ (Йоан 11:25,26).

Заедно с Марта, а сега и с Йоан, Исус ни насочва към надеждата за възкресението – кулминацията на християнската вяра. Каква надежда би имало без възкресение?

`Прочетете Откровение 22:7,12,13. Какво ни разкриват тези стихове и за Исус?`

„Христос Исус е Алфа и Омега, Битие на Стария Завет и Откровение на Новия. И двете се срещат в Христос. Адам и Бог се примиряват чрез послушанието на втория Адам, който побеждава изкушенията на Сатана и изкупва позорния провал и грехопадение на първия“ (Коментари на Елън Уайт. Адвентен библейски коментар. Т. 6. С. 1092 – англ. изд.). Да, Исус е началото и краят. Той ни е създал в началото и ще ни пресъздаде в края.

От начало до край, учейки ни не само за историята, но и за събитията в края, „Откровение“ и сега е Apocalypsis Iesou Christou – откровението на Исус Христос. Каквото и друго да научаваме за последните събития, Исус Христос трябва да бъде в центъра на всичко.

`Как всеки ден можем да поставяме Исус в центъра на живота си?`