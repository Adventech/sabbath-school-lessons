---
title:  Мотивът за светилището в „Откровение“
date:   17/04/2018
---

Освен двата главни раздела, „Откровение“ има и друг структурен слой, изграден около еврейското светилище. Този мотив не е ограничен до едната от двете основни теми, но е вплетен във всяка от тях.

В земното светилище поклонникът тръгва от двора, при олтара за всеизгарянето, където се колят животните. След смъртта на животното, символизираща Кръста, свещеникът влиза в първото отделение на светилището, което е символ на делото на Христос в небесното светилище след възнесението Му. То е представено от сцената с Исус, Който ходи сред светилниците (Откровение 1:13).

`Прочетете Откровение 4:1,2. Какво символизира отворената врата? Къде е разположена тази сцена? Деяния 2:33; 5:31; Ефесяни 1:20; Евреи 10:12,13; Псалми 110:1; Откровение 12:5`

Скоро след възнесението Си Христос е въведен в Светая Светих на небесния храм през тази първа отворена врата. Когато за пръв път се появява в книгата „Откровение“, Той стои пред светилниците от първото отделение на земното светилище (Откровение 1:10-18).

`Прочетете Откровение 11:19. Какво е значението на факта, че когато се отваря небесният храм, Йоан вижда ковчега на Божия завет, намиращ се във второто отделение на небесното светилище (Левит 16:12-14)?`

Образът на ковчега на завета в небесното светилище е безспорно препратка към Светая Светих, или второто отделение. В книгата „Откровение“ виждаме не просто службата на Исус в двете отделения, но и съдбоносния и утешителен факт, че събитията на небето и на земята са свързани. Дори сред изпитанията на историята и последните дни, описани в тази книга, можем да имаме увереност, че „цялото небе се включва в делото за подготовката на един народ, който да устои във времето на приготовленията на Господа. Връзката между небето и земята е много тясна“ (Уайт, Е. Моят живот днес. С. 307 – англ. изд.).