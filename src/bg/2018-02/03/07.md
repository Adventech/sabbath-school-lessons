---
title:  Разширено изучаване
date:   20/04/2018
---

„В „Откровение“ са изобразени дълбоките Божии неща. Самото име „Откровение“, дадено на боговдъхновените ѝ страници, опровергава твърдението, че тя е запечатана книга. Откровение е нещо разкрито. Самият Господ разкрива на слугата Си тайните, съдържащи се в тази книга, и е планирал те да бъдат открити за изучаване от всички. Нейните истини са предназначени за хората, които живеят в последните дни на земната история, както и за живеещите по времето на Йоан. Някои от сцените, описани в това пророчество, са от миналото, някои се изпълняват сега. Някои изкарват наяве края на голямата битка между силите на тъмнината и небесният Княз, а други разкриват победите и радостите на изкупените в новата земя“ (Уайт, Е. Деяния на апостолите. София: Нов живот, 1992, с. 263).

Стиховете, които разгледахме тази седмица, от началото и края на книгата, показват до каква степен „Откровение“ разкрива Исус. Въпреки всички старозаветни препратки към исторически събития, книгата ни говори много повече за нашия Господ Исус. Вижте също Откровение 3:14; 5:5,6; 7:14; 19:11-16 за повече стихове относно Него. Когато обобщим тези текстове, получаваме впечатляваща представа за Исус и какво трябва да означава Той за нас като хора, претендиращи да сме Негови последователи.

**Въпроси за разискване**

`1.	Какво означава за нас фактът, че в целия Нов Завет се споменава постоянно Старият? Какво трябва да ни говори това за централното място на Библията в нашата вяра и доколко сериозно трябва да възприемаме Божието Слово? Как да се предпазим от всички опити да се омаловажи авторитетът на Писанието в личния ни живот и в живота на църквата?`

`2.	Прегледайте книгата „Откровение“ и открийте възможно най-много други стихове, които говорят конкретно за Исус. Прочетете ги на групата в събота. Какво още ви разкриват те за естеството, делото, силата и характера на нашия Господ? Каква утеха извличате от разкритото в тези стихове?`

`3.	Как бихме могли в този смъртен свят да се научим да намиране надежда и утеха в обещанието за възкресение на мъртвите?`