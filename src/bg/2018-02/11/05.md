---
title:  Белегът на звяра
date:   13/06/2018
---

Какъв е този белег, който трябва да избегнем? Както видяхме в един предишен урок, четвъртият звяр от Даниил, 7 глава в по-късната си фаза (изобразен също като звярът, излизащ от морето, в Откровение, 13 глава) ще „замисли да промени времена и закони“ (Даниил 7:25). Един закон, който се опитва да промени, е съботата, четвъртата заповед – единствената, която насочва директно към Бога като Този, Който „направи небето и земята, морето и всичко, което е в тях, и на седмия ден си почина“ (Изход 20:11).

Междувременно първата ангелска вест, насочваща читателя обратно към тази същата заповед, която звярът се е опитал да промени – изяснява категорично, че трябва да се покланяме единствено на Господа като Творец. А след едно предупреждение за съдбата на тези, които, вместо на Него, се покланят на „звяра и неговия образ“ (Откровение 14:9), има описание на Божия верен народ в стих 12.

`Прочетете Откровение 14:12. Имайки предвид непосредствения контекст, как това описание на Божия верен народ ни помага да разберем защо съботата заема такова централно място в последните събития?`

Стихът гласи: „Тук е нужно търпението на светиите, на тези, които пазят Божиите заповеди и вярата в Исус“ (Откровение 14:12). Както видяхме, в „Божиите заповеди“ е включена и четвъртата заповед, съботата, която насочва към Бога като Създател и следователно единствен обект на благоговение. Затова не е чудно защо много хора смятат, че „белегът на звяра“ е непосредствено свързан с въпроса за поклонението в неделя, фалшивата „събота“, за която в Библията няма изрична заповед, за разлика от четвъртата заповед, където такава има. 

Дали това означава, че християните, които се покланят на Бога в неделя днес, имат белега на звяра? Не. Според Откровение 13:15 хората, които откажат да се присъединят към това фалшиво поклонение на звяра, ще бъдат убити. Накрая това решение ще се превърне във въпрос на живот и смърт. Обаче е явно, че събитията още не са стигнали до този момент и белегът на звяра няма да бъде поставен, докато не настъпи този последен изпит. Ето защо никой още не е получил белега на звяра.

`Божиите заповеди. Вярата в Исус. Защо тези две неща дори и сега са съществени за истинския християнин?`