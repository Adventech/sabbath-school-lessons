---
title:  Божият печат
date:   12/06/2018
---

Печатът, също като подписа, се използва за узаконяване на документ. В древни времена той представлява отпечатък, притиснат към мек восък или глина за удостоверяване на автентичност или собственост – зад него стои авторитетът на неговия собственик.

`Какво представлява Божият печат и кога се дава? Ефесяни 1:13,14; 4:30; 2 Тимотей 2:19; Откровение 7:1-4; 14:1`

Божият печат е знак за Божия собственост и защита на Неговия народ. Павел описва подпечатването във връзка с обръщането и приемането на дара на Светия Дух. Той нарича този дар „залог“, или „предварително плащане“, който се дава на всички вярващи като гаранция за пълно изкупление и за бъдещото наследство, което ще получат при идването на Исус.

Книгата „Откровение“ изобразява едно друго подпечатване точно преди Второто пришествие. Този последен печат се дава на 144 хиляди по време на изливането на Светия Дух в късния дъжд. Те имат Божието име (или подпис) на челата си. Чрез делото на Светия Дух в живота си започват да отразяват Божия характер.

`Сравнете Божия печат с белега на звяра. Какви разлики са споменати между тях? Откровение 7:3; 14:9`

Печатът се дава на истинските Божии поклонници, докато белегът се дава на поклонниците на звяра. Печатът се поставя само на челото, което разкрива категорично решение за поклонение на Бога така, както Той е заповядал. Белегът, от друга страна, се поставя или на челото, или на ръката. Това означава, че хората могат да се покланят на звяра по две причини. Или в съзнанието си те го приемат, мислейки че наистина се покланят на Бога, или не се съгласяват с него, но вървят по течението, защото се страхуват от сериозните последици, ако не се подчинят: да не могат да купуват или продават и накрая да бъдат убити (Откровение 13:17; 15 гл.). 

„Хората, които се присъединяват към света, се оформят под негово влияние и се подготвят да приемат белега на звяра. Хората, които не се доверяват на себе си, които се смиряват пред Бога и пречистват душите си, като се покоряват на истината – те се моделират по небесния образец и се подготвят да получат Божия печат на челата си“ (Уайт, Е. Свидетелства към църквата. Т. 5. София: Нов живот, 2012, с. 208).