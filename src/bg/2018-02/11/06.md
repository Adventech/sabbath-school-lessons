---
title:  Съботата като печат
date:   14/06/2018
---

Както вече разбрахме, съботата е белег за истинския Божи народ през цялата история, като започнем от Адам и Ева и стигнем до времето на Израил. Виждаме, че е увековечена и в новозаветната църква с примера на Исус и апостолите, а също е и отличителен белег на Божия народ в последните дни, които „пазят Божиите заповеди и вярата в Исус“ (Откровение 14:12).
 
`Защо съботата е толкова важна и какво специално значение има тя за християните? Изход 20:8-11; Евреи 4:9,10`

Съботата стои в сърцевината на Десетте заповеди. Тя е дадена от Създателя като белег или печат на Неговия авторитет. Тя Го назовава по име: „Господ, твоят Бог“. Определя царството, което управлява: „небето и земята, морето и всичко, което е в тях“. Определя също и основанието за Неговата власт: „Защото в шест дни Господ направи небето и земята (…) а на седмия ден си почина“.

Новият Завет поставя Исус като Този, чрез Когото Бог е направил всичко (Йоан 1:1-3; Колосяни 1:16; Евреи 1:1,2). Именно Исус създава нашия свят за шест дни и си почива на седмия. Следователно е изключително важно, че докато виси на кръста онзи петък следобед, той извиква: „Извърши се!“ (Йоан 19:30). Както си е починал в съботата след завършване на делото на Сътворението, така и сега си почива в гроба през съботата след завършване на жертвеното си дело, като умира на наше място за нашето изкупление. Затова съботата е двойно благословена, първо при Сътворението, а след това на кръста. Ето защо според книгата „Евреи“, почивайки си в събота, християнинът показва, че „си е починал от своите дела, както и Бог от Своите Си“ (Евреи 4:10). Съботата е съвършен символ на факта, че не можем сами да се спасим, че от началото до края именно Христовото дело прави това възможно чрез вяра (Евреи 12:2).

`Ако съботата символизира почивка от нашите дела, какво символизира спазването на неделята и как това се вписва в основната характеристика на Вавилон?`