---
title:  Божият знак, който определя самоличността на Неговия народ
date:   10/06/2018
---

`В Стария Завет има два външни белега, които отличават истинския Божи народ. Един от тях е обрязването. На кого първо е даден този белег? Битие 17:9-11; Изход 31:13,17`

Бог заповядва на Авраам и на потомците му да се обрязват в знак на завета на спасението. Мъжете трябва да се обрязват на осмия ден (Левит 12:3). Обаче този ритуал има по-дълбоко значение. Той трябва да символизира нуждата от „обрязване“ или обновяване на сърцето (Второзаконие 30:6). Затова Павел пише: „Защото не е юдеин онзи, който е външно такъв, нито е обрязване онова, което е външно, на плътта; а юдеин е този, който е вътрешно такъв, и обрязване е това, което е на сърцето, в Духа, а не в буквата, чиято похвала не е от хората, а от Бога“ (Римляни 2:28,29).

Текстове като 1 Коринтяни 7:19, Галатяни 5:6 и 6:15 показват, че в Новия Завет обрязването се замества от кръщението, което символизира обръщането, „новото творение“, умирането за греха и възкръсването за нов живот (Римляни 6:3,4). Затова Павел казва, че обрязването вече не е важно и че всъщност има значение „вярата, която действа чрез любов“ и „спазването на Божиите заповеди“.

`Кой е вторият външен белег, който Бог дава на Своя народ, за да се отличава, и защо му е даден той? Изход 31:13,17; Йезекиил 20:12,20`

Забележете, че съботата като белег отпраща назад чак до Сътворението (Битие 2:2,3), докато обрязването започва едва с Авраам. Затова Исус казва, когато коментира „Битие“, „съботата е направена за човечеството“ (Марк 2:27 – Нов ревизиран стандартен превод). Тя показва, че принадлежим на Бога по Сътворение, защото Той ни е създал, и по изкупление, защото Той ни оправдава и освещава. Следователно макар Павел да казва, че обрязването вече не е важно, твърди, че спазването на Божиите заповеди (които включват съботата) все още е валидно (Евреи 4:9).

`По какъв начин мислите и намеренията ви разкриват дали наистина сте били обрязани по сърце, или не?`