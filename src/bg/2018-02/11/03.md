---
title:  Звярът и фалшивото поклонение
date:   11/06/2018
---

`Прочетете следните стихове. Колко е важно според тях да избегнем „белега на звяра“? Откровение 13:17; 14:9,10; 16:2`

Изливане на чистия Божи гняв, наказание с последните седем язви и накрая хвърляне в огненото езеро. Съвсем различна съдба имат хората, които отказват да приемат белега на звяра – те стоят на стъкленото море с победоносни песни на уста за прослава на Бога и Агнето!

Кой е този белег, който никой не бива да получава? От горепосочените стихове става видно, че е свързан с фалшиво поклонение. Също така, както видяхме в един предишен урок, четвъртият звяр от Даниил, 7 глава, в по-късната си фаза (изобразен също като звярът от морето от Откровение, 13 гл.) ще „замисли да промени времена и закони“ (Даниил 7:25). Един от законите, които е замислил да бъде променен, е съботата, четвъртата заповед – единствената, която засяга време и сочи непосредствено към Бога като Този, Който „направи небето и земята, морето и всичко, което е в тях, и на седмия ден си почина“ (Изход 20:11). 

Важно е, че първата ангелска вест ни насочва обратно към тази заповед, която звярът се е опитал да промени, и която заявява ясно, че трябва да се покланяме единствено на Господа като на Създател. Всъщност от седемте стиха, говорещи за поклонение, в Откровение, 12-14 гл., този (14:7) единствено говори за истинското поклонение; другите шест предупреждават да не се поддаваме на фалшивото поклонение на звяра и неговия образ (Откровение 13:4,8,12,15; 14:9,11). Веднага след като третият ангел описва съдбата на хората, съгласили се на това фалшиво поклонение, са описани и истинските Божии поклонници. „Тук е нужно търпението на светиите, на тези, които пазят Божиите заповеди и вярата в Исус“ (Откровение 14:12).

Иначе казано, разгласяването на тези три вести разделя цялото човечество на две групи: тези, които се покланят на Твореца, като спазват всички Негови заповеди, включително съботата от четвъртата заповед, и онези, които се покланят на звяра и на неговия образ. Следователно тази фалшива форма на поклонение предлага алтернатива на поклонението на Създателя, разкрито чрез спазването на четвъртата заповед.

`Помислете за връзката между поклонението и верността. Кои аспекти от поклонението са съществено важни, за да показваме верността си към Бога?`