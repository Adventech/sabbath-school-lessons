---
title:  Денят на умилостивението
date:   03/05/2018
---

Посланието към евреите учи, че земното еврейско светилище е точно копие на небесното, в което влиза Христос и започва службата Си като наш Първосвещеник. Земната служба, с нейните две отделения на светилището и ритуалите по принасянето на жертви и очистването, е „образ и сянка на небесните неща, както бе заповядано на Моисей, когато щеше да направи скинията“ (Евреи 8:5). 

И точно както в земното светилище службата включва и двете отделения, Светая и Светая Светих, така е и службата на Христос в небето. В земното светилище идеята за съда е представена чрез Деня на умилостивението, който води до очистване на светилището, както е описано в Левит, 16 глава. Това става веднъж годишно, когато Първосвещеникът влиза във второто отделение, Светая Светих (Левит 16:12-14), за да извърши дело по очистване и изкупление в полза на народа.

`Прочетете Евреи 9:20-23. Какво трябва да бъде пречистено и очистено и защо това е ясна препратка към службата на Христос в Деня на умилостивението?`

Изследователите на Библията се стряскат от твърдението, че самото небесно светилище трябва да бъде очистено или „пречистено“. Обаче щом разберем, че става въпрос за Деня на умилостивението, проблемът изчезва. Евреи 9:23 показва, че службата на Христос в небесното светилище е истинският предобраз на това, което прави земният първосвещеник в ежегодната служба в Деня на умилостивението в израилевото светилище. Тази служба по очистване на земното светилище предсказва делото, което Христос ще извърши един ден в небесното. Текстът не казва, че това небесно очистване е станало веднага след възнесението на Христос. Когато изучаваме книгата на пророк Даниил, установяваме, че тази фаза на служенето започва през 1844 година. Затова като християни от последните дни трябва да разберем колко сериозно е времето, в което живеем, но и да възложим увереността си върху онова, което е сторил за нас Христос, и това, което прави сега за нас в Светая Светих на небесното светилище.

`Първата ангелска вест заявява: „Бойте се от Бога и Му отдайте слава, защото настана часът, когато Той ще съди“ (Откровение 14:7). Реалността на съда сочи към близостта на края. Как това трябва да повлияе върху начина ни на живот?`