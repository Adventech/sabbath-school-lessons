---
title:  Божият Агнец
date:   30/04/2018
---

`Прочетете Йоан 1:29; Откровение 5:12; 13:8. Кой образ се среща в тях и как ни помага да разберем спасителния план?`

Когато Йоан Кръстител нарича Исус „Божият Агнец“, съвсем ясно насочва към светилището. А още по-ясно е, че говори за Христовата смърт за греха като единствен предобраз на всички агнета (и всяко друго жертвено животно в еврейските ритуали в светилището), които някога са били принесени в жертва за грях. Всъщност освен всичко друго поучително в четирите евангелия, те всъщност разказват историята за делото на Исус като Божи Агнец, който поема греха на света.

Но историята на Исус и делото Му за нашето спасение не приключва в евангелията, нито дори с Неговата смърт и възкресение. 

От самото начало „Посланието към евреите“ засяга темата за Христос като Първосвещеник в небесното светилище след мисията Му като жертвено Агне. От първия път, когато се споменава за тази Негова роля след кръста (Евреи 1:3), следващите глави в книгата говорят за Него като Първосвещеник. Описанието на службата Му в небесното светилище е представено с подробности в Евреи 7:1-28.

`Прочетете Евреи 7:1-28. Какво казва авторът тук за Исус?`

Макар че тези стихове са толкова дълбоки, така наситени със смисъл, самата им същност е, че Исус Христос има по-добро свещенство, отколкото който и да било от свещениците, наследници на Аарон в земното светилище. Сега вместо земни свещеници в земно светилище имаме Небесен Първосвещеник, Който служи за нас в небесното светилище. Следователно, когато насочваме погледа си към Исус сега, можем да Го следваме като наш Първосвещеник в небесното светилище.