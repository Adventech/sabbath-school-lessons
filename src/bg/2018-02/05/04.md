---
title:  Нашият Първосвещеник
date:   01/05/2018
---

`Прочетете Евреи 7:24-27; 8:6. Каква велика надежда ни е разкрита в тези стихове?`

Христос може съвършено да спасява благодарение на няколко характеристики, които никой друг свещеник не би могъл да притежава. Той е Бог, Който има властта да прощава грехове. Той притежава вечно свещенство. През християнската епоха постоянно ходатайства за Своя народ със същото любящо състрадание, както когато е лекувал болните и е утешавал самотните. Той е също и човек, но е роден безгрешен и си е останал такъв. И като единственият безгрешен човек е умрял под смазващото бреме на всички човешки грехове. Следователно само Той, като Богочовек, може да ходатайства за грешниците в небесното светилище.

Тези стихове показват също и че Христовата жертва е дадена веднъж завинаги. Тя е принесена само веднъж и е достатъчна за спасението на всеки човек от всяка ера.

А като имаме предвид кой е умрял на кръста, как би могла такава една жертва да не е достатъчна за всеки един човек?

`Прочетете Евреи 9:11-15. Какво е придобил за нас Христос чрез Своята смърт, а сега и чрез служенето Си в небето?`

Евреи 9:12 казва, че Христос „придоби вечно изкупление“. Гръцката дума, преведена като „изкупление“, означава също и „даване на откуп“, „освобождаване“ и „избавление“. Същата е употребена в Лука 1:68, където Захария заявява, че Бог „посети Своя народ и извърши изкупление за него“. Споменаването на Христовата кръв – кръвта на единствено достатъчната Жертва – означава, че именно Христос, като жертвен Агнец, е придобил това изкупление, това избавление. А великата вест на евангелието е, че Христос е постигнал това не за Себе Си, но за нас, и от него ще се възползва всеки, които приеме жертвата Му лично за себе си.

`Поразсъждавайте върху идеята, че Христос „придоби вечно изкупление“ за нас и едва когато извършва това, започва служенето Си в небесното светилище заради нас. Каква надежда ни вдъхва Неговата служба за нас в небесното светилище?`