---
title:  Разширено изучаване
date:   04/05/2018
---

„Посланието към евреите“ сочи земното светилище като копие, символ на това, което Христос ще стори за нас както на земята, като наша жертва, така и в небето, като наш Първосвещеник. Предназначението на израилевото светилище винаги е било да бъде една притча за евангелието. То е трябвало да учи евреите за плана на спасението, който включва жертва, посредничество, съд и отстраняване на греха. Междувременно книгата „Даниил“ хвърля повече светлина по този въпрос, тъй като помага на читателите да разберат апокалиптичното (свързано с края) измерение на Христовото окончателно дело в небесното светилище. „С ударението си върху очистване, съд и оправдание, апокалиптичните видения на Даниил проектират образността от Деня на умилостивението върху самия край на земната история. Очистването се свързва пряко с небесното светилище и с делото на Месия като цар и свещеник. Виденията въвеждат времевия елемент, което прави възможно за читателя да определи един конкретен момент от историята на спасението, когато Месия ще започне Своето дело по окончателното очистване, съд и оправдание в небесното жилище на Бога“ (Наръчник по адвентна теология. Hagerstown, Md.: Review and Herald® Publishing Association, 2000, с. 394).

**Въпроси за разискване**

`1.	Разгледайте следния цитат от Елън Уайт: „Както в древността греховете на народа се възлагат чрез вяра върху жертвата за грях и чрез кръвта ѝ се прехвърлят символично в земното светилище, така и в Новия Завет греховете на покаяните чрез вяра се възлагат върху Христос и се прехвърлят на практика в небесното светилище. И както символичното очистване на земното светилище се извършва чрез отстраняване на греховете, чрез които то е било замърсено, така и действителното очистване на небесното трябва да бъде извършено чрез премахване, или заличаване, на записаните там грехове. Но преди да може да стане това възможно, трябва да се прегледат архивните книги, за да се определи кои хора чрез покаяние за греха и вяра в Христос имат право да се възползват от Неговото изкупление“ (Великата борба. София: Нов живот, с. 262). Според нея кои две неща определят хората, които имат право „да се възползват от Неговото изкупление“? Защо разбирането кои са те е толкова важно за Божия народ, особено сред изпитанията на последните дни?`

`2.	Прочетете Левит 16:15,16. Какво е значението на кръвта? Какво символизира тя? Защо е толкова жизненоважна за ритуала в Деня на умилостивението в древността и какво означава за нас днес?`