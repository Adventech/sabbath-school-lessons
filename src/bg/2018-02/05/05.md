---
title:  Нашият Ходатай
date:   02/05/2018
---

Въпреки че грехът причинява непреодолим разрив между Бога и човека, чрез Христовата жертвена смърт ние като хора се приближаваме до Него и ни е осигурен постоянно достъп до Господа (Ефесяни 2:18; 1 Петър 3:18).

`„Която [надежда] имаме за душата като здрава и непоколебима котва, която прониква в това, което е вътре зад завесата; където Исус като предтеча влезе за нас и стана Първосвещеник довека според Мелхиседековия чин“ (Евреи 6:19,20). Според тези стихове какво е направил за нас Исус?`

`Прочетете Евреи 9:24. Според този стих какво включва делото на Христос?`

Исус е предтечата, който е влязъл като наш Представител в небесното светилище, в самото присъствие на Бога заради нас. С други думи, Исус стои пред Отец, представяйки заслугите на Своето изкупление, „вечното изкупление“, което „придоби“ заради нас.

Да, когато приемем Исус, греховете ни биват простени и заставаме пред Бога опростени и очистени. Но остава фактът, че дори след като станем християни, понякога все още допускаме грехове въпреки всичките чудесни обещания за победа. В такива случаи Исус се застъпва за нас като наш Първосвещеник в небето. Той представлява покаяния грешник, принасяйки пред Отец не нашите заслуги (защото нямаме такива), но Своите собствени заради нас. „Затова и може съвършено да спасява тези, които идват при Бога чрез Него, понеже винаги живее, за да ходатайства за тях“ (Евреи 7:25).

`Кой ли новороден християнин не чувства нуждата си от постоянната Христова милост и благодат? С други думи, въпреки новия живот в Исус, въпреки невероятната промяна в живота си, кой ли не осъзнава своята постоянна нужда от милост и опрощение? В такъв случай защо е толкова скъпоценно за нас да знаем, че Христос е нашият Първосвещеник?`