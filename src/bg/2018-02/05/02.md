---
title:  Най-великата жертва
date:   29/04/2018
---

Изучаването на великата жертва на Христос в голяма степен подготвя вярващите за времето на края. Хората често гледат към целта в бъдещето и това е обяснимо. Но е добре също да осъзнават, че целта е и в миналото. Става въпрос за Голгота. Целта, постигната там от Исус заради нас, е необратима, окончателна и придава сигурност на целта, която е в бъдещето.

`Прочетете Римляни 8:3; 1 Тимотей 1:17; 6:16; 1 Коринтяни 15:53. Защо Бог изпраща Своя Син на света?`

Бог изпраща Христос като принос за грях, за да осъди греха в плътта. Какво означава това? Като безсмъртно Същество Христос не би могъл да умре. Следователно Господ става човек, приемайки върху Себе Си нашето смъртно естество, за да може наистина да умре като наш заместник.

Макар и по естество Бог, Исус поема „образ на човек“ и се смирява, „като стана послушен до смърт“ на кръста (Филипяни 2:6-8). По начин, известен само на Бога, божествеността на Христос не умира с Неговата смърт на кръста. Чрез тайна, непостижима за човешкото разбиране, божествеността на Исус е скрита по време на деветте месеца в утробата и дните в гроба, а Той никога не я използва, за да помогне на човешкото Си естество по време на живота и служенето Си на земята.

`Прочетете Лука 9:22. Какво ни говори този стих за доброволната смърт на Христос?`

Христос се ражда, за да умре. Можем да си представим, че никога не е имало и миг във вечността, когато Той да не е мислел за подигравките, за бичуването, мъченията и унизителното разпъване на кръст, което Го очаква. Това е несравнима Любов, която никой никога не е виждал и никога няма да разберем напълно.

`Какво друго бихме могли да сторим ние, хората, виждайки тази любов, освен да се преклоним с вяра и послушание пред нея? Какво ни говори Кръстът за безполезността на човешките заслуги?`