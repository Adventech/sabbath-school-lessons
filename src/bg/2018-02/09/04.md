---
title:  Безсмъртието на душата
date:   29/05/2018
---

`Какво казват следните стихове за „състоянието на мъртвите“? Каква силна защита представляват те срещу една от „двете големи заблуди“? Еклесиаст 9:5,6,10; Псалми 115:17; Псалми 146:4; 1 Коринтяни 15:16-18; Даниил 12:2`

През последните десетилетия се отделя много внимание на истории за хора, които са „починали“ – защото сърцата им са спрели да бият и те не са дишали – обаче са се върнали в съзнание. В много случаи доста от тях разказват за невероятни преживявания на съзнателно съществуване след предполагаемата им „смърт“. Някои разказват как са се носили във въздуха и са гледали отгоре собствените си тела. Други докладват, че са излезли от телата си и са срещнали едно прекрасно същество, изпълнено със светлина и топлота, което им е разкрило истина за доброта и любов. Други разказват за срещи и разговори с мъртви роднини.

Този феномен е толкова често срещан, че дори има научно име – „преживяване, близко до смъртта“ (ПБС). Въпреки че остават спорни, много християни ги използват като доказателство за безсмъртието на душата и за вярването, че при смъртта душата навлиза в друга сфера на съзнателно съществуване. 

Обаче тези преживявания са още една изява на една от „двете големи заблуди“. Докато човек вярва, че при смъртта душата продължава да живее под една или друга форма, този човек е силно уязвим за повечето окултни или спиритически измами, които лесно могат да популяризират идеята – открито или по подразбиране – че нямате нужда от Исус. Всъщност повечето хора, които са имали преживявания, близки до смъртта, казват, че при срещата с духовното същество то им е говорило утешителни думи за любов, мир и доброта, но нищо за спасението в Христос, нищо за греха и нищо за идващия съд – най-основните библейски доктрини. Човек би помислил, че докато уж предвкусват християнския живот след смъртта, те би трябвало да предвкусят и най-основите християнски учения. Обаче често разказите им звучат като догмите на „Ню Ейдж“ – и това би могло да обясни защо много от тях „възкръсват“ по-малко предразположени към християнството, отколкото са били, преди да „умрат“.

`Защо като християни трябва да се придържаме здраво към Божието Слово дори когато сетивата ни говорят нещо различно?`