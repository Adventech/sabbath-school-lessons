---
title:  Двете огромни заблуди
date:   28/05/2018
---

**Прочетете следните стихове. Какво ни говорят те за сатанинската сила да мами?**

`2 Коринтяни 11:13-15`

`2 Солунци 2:9,10`

`Откровение 12:9`

`Откровение 20:10`

Както отбелязахме в един от предишните уроци, Исус предупреждава Своите последователи за измамите в края на времето. Сред тези, на които специално набляга, е появата на лъжехристи и лъжепророци, които „ще заблудят мнозина“ (Матей 24:5).

Лъжехристите и лъжепророците обаче не са единствената измама в края на времето, за която трябва да бъдем предупредени. Нашият враг във великата борба има множество тактики да заблуждава всекиго, когото може. Като християни трябва да бъдем наясно с тези хитрини, а това може да стане само чрез познаване на Библията и съобразяване с нейните учения.

Елън Уайт обяснява какво представляват две от тези огромни заблуди: „Чрез двете големи заблуди – безсмъртието на душата и светостта на неделята – Сатана ще подчини хората на измамите си. Докато първата поставя основите на спиритизма, втората създава връзка на близост с Рим. Протестантите от Съединените щати първи ще протегнат ръка над пропастта, за да хванат ръката на спиритизма. Те ще протегнат ръка над бездната, за да се ръкуват сърдечно с римската власт. И под влиянието на тройния съюз тази държава ще последва примера на Рим за потъпкване правата на съвестта“ (Великата борба. София: Нов живот, с. 366, 367).

Колко е странно, че толкова много години след като тя пише тези думи, виждаме колко повсеместно разпространени продължават да бъдат „тези две големи заблуди“ в християнския свят.

`Защо познаването на библейските истини и желанието да ги изпълняваме, е най-могъщото оръжие, което имаме срещу хитрините на дявола, особено в последните дни?`