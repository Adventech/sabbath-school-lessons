---
title:  Разширено изучаване
date:   01/06/2018
---

Нека да поразсъждаваме още малко върху влиянието на еволюционната теория в контекста на събитията от последните дни, особено по отношение на ролята на съботата. Една от причините Чарлс Дарвин, авторът на теорията, да защитава еволюцията, е, че без да разбира великата борба, не може да примири идеята за злото и страданието с един великодушен и любящ Създател. Заради тази заблуда той търси отговорите в друга посока. Обаче не е случайност също, че към средата и края на XIX век, когато Дарвин ревизира и преработва своята еволюционна теория, Бог издига едно движение, Църквата на адвентистите от седмия ден, което оспорва всичко, защитавано от Дарвиновата теория. Много е интересно, че Църквата на адвентистите от седмия ден, чиято основа, стъпила върху Сътворението, се разкрива от самото ѝ име, започва да расте и да се разпространява почти по същото време, когато набира сила и Дарвиновата теория.

Кой знае дали ако Дарвин беше прочел и повярвал в следните кратки изречения от Елън Уайт, на света нямаше да бъде спестена една от най-грандиозните заблуди на човешката мисъл след геоцентризма и произволното самозараждане: „Въпреки че земята е поразена от проклятието, природата все още трябва да бъде учебник за човека. Сега тя не може да изобразява само добротата, защото злото присъства навсякъде, обезобразявайки земя, море и въздух с оскверняващото си докосване. Там, където някога е бил записан само Божият характер, сега е вписан също и характерът на Сатана, познанието за злото. От природата, която сега разкрива познанието за доброто и злото, човек постоянно трябва да получава предупреждения за последиците от греха“ (Възпитание. София: Нов живот, 1996, с. 22).

Всъщност Дарвин измисля еволюционната си хипотеза въз основа на неправилно разбиране за естеството и характера на Бога и грешния свят, в който живеем. За съжаление, последиците от теорията му превръщат хората в жертва на сатанинските заблуди, особено в последната криза.

**Въпроси за разискване**

`1.	Защо толкова много християни отхвърлят представата за буквален Сатана? Какво ни говори това гледище за опасността да отхвърляме ясното библейско учение?`

`2.	Какво бихте могли да кажете на човек, който, след като е имал преживяване, близо до смъртта, твърди, че то доказва наистина, че продължаваме да живеем и след смъртта?`

`3.	Каква друга причина бихте могли да изтъкнете защо хората, които вярват в еволюцията, ще бъдат много по-податливи на заблудите в последните дни?`