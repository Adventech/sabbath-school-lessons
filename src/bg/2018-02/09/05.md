---
title:  Съботата и еволюционната теория
date:   30/05/2018
---

Колкото и успешно да заблуждава Сатана света за безсмъртието на душата, той също толкова успешно, ако не и повече, узурпира библейската събота и я замества с неделята, и то през по-голямата част от християнската история.

През последните години дяволът е изнамерил друга измама, която подкопава валидността на седмия ден, събота, в човешкото съзнание: еволюционната теория. 

`Прочетете Битие 1-2:3. Какво ни казва този пасаж за начина, по който Господ е създал нашия свят и колко време Му е отнело това?`

Дори най-свободният прочит на тези стихове разкрива два аспекта на библейския разказ за Сътворението. Първо, всичко е планирано и изчислено точно; нищо не е случайно, произволно или безцелно. Писанието не оставя място за никаква случайност в процеса на Сътворението.

Второ, стиховете разкриват недвусмислено, че всяко творение е създадено според вида си, т.е. всяко е отделно и различно от останалите. Библията не казва нищо за общ прародител (като първичната проста клетка) на целия живот на земята.

Дори ако не тълкуваме буквално „Битие“, тези два момента са съвсем очевидни: нищо не е случайно при Сътворението и не съществува никакъв общ прародител за всички видове.

И сега идва Дарвиновата еволюция, която под различните си форми учи на две неща: случайност и общ естествен прародител за всички видове.

Защо тогава толкова много хора тълкуват „Битие“ през призмата на една теория, която в самата си същност противоречи на книгата „Битие“, съответно в нейната същност? Наистина заблудата на еволюцията не само увлича милиони светски хора, но и много християни по име вярват, че могат да я съвместят с християнската си вяра въпреки крещящите противоречия, които споменахме.

Обаче изводите от еволюцията в контекста на последните събития правят опасността дори още по-очевидна. Защо да се приема сериозно един ден – съботата от седмия ден – като паметник не на сътворение за шест дни, а на сътворение, което е отнело около 3 милиарда години (последната предполагаема датировка, според която тогава е възникнал животът на земята)? Еволюцията лишава от смисъл седмия ден, защото превръща шестте дни на Сътворението в мит, подобен на този, че Ромул и Рем са били отгледани от вълци [легенда за митичните основатели на Рим – б.ред.]. И кой човек, вярващ, че сътворението изисква милиарди години вместо шест дни, ще рискува да бъде гонен или убит, защитавайки съботата вместо неделята?