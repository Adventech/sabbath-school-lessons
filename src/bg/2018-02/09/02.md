---
title:  Най-гигантската заблуда
date:   27/05/2018
---

Първият урок от това тримесечие говореше за „космическата борба“, която, за съжаление, се прехвърля от космоса върху нашата земя.

Обаче проблемът е, че много хора, включително християни, не вярват в тази велика борба, защото не вярват в съществуването на Сатана. За тях библейските текстове за Сатана или дявол са просто израз на първобитната култура, която се опитва да обясни злото и страданията в света. За твърде много хора днес идеята за буквално, свръхестествено същество, което има зли намерения към човечеството, е образ от научната фантастика, сходен с Дарт Вейдър от „Междузвездни войни“ или нещо подобно. 

`Прочетете следните стихове от книгата „Откровение“. Какво ни говорят те за реалното съществуване на Сатана и конкретно за ролята му в събитията на последните дни? Откровение 2:13,24; 12:3,7-9,12,17; 13:2; 20:2,7,10`

Книгата „Откровение“ разкрива огромната власт, която ще придобие Сатана над много голяма част от земните обитатели в последните дни, подвеждайки ги не само да се отклонят от спасението, но и да преследват тези, които са останали верни на Исус.

От всички сатанински „замисли” (2 Коринтяни 2:11) – превод на гръцката дума за „ум“ (noemata) – може би най-грандиозната измама е да кара хората да смятат, че той не съществува. Все пак кой ще се пази от могъщ враг, ако не вярва, че е реален? Изумително е колко много хора твърдят, че са християни, и все пак не възприемат сериозно идеята за буквален дявол. Обаче те се придържат към такова мнение само с цената на пренебрегване или пълно изопачаване на множество стихове в Божието Слово, които разкриват делата и ходовете му в този свят, особено с наближаване края на времето. Фактът, че толкова много хора отхвърлят буквалното съществуване на Сатана дори при такива неоспорими библейски доказателства, трябва да ни напомня колко решаващо е наистина да разбираме библейските учения.

`Въпреки че „Откровение“ говори за машинациите на Сатана, особено в последните дни, каква велика надежда намираме в Откровение 12:11? Кой е източникът на сила срещу дявола?`