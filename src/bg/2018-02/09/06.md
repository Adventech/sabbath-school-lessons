---
title:  Фалшивата троица
date:   31/05/2018
---

Идеята за троичното естество на Бога присъства навсякъде в Библията. Обаче в контекста на измамите и гоненията в края на времето книгата „Откровение“ разкрива „фалшива троица“, съставена от змея, звяра от морето и звяра от земята в Откровение, 13 глава.

`Прочетете Откровение 12:17; 13:1,2. Какво е описано тук?`

Змеят тук се смята за фалшификация на Отец в това, че сякаш контролира всичко. Той също дава власт, авторитет и престол на звяра от морето, който е фалшификация на Христос. Защо втората сила се смята за такава фалшификация?

`Прочетете Откровение 13:2-5. Какви са характеристиките на този звяр от морето?`

Освен че получава властта си от змея, което ни напомня за думите на Исус, че получава властта Си от Отец (Матей 28:18), този морски звяр също като Него преживява смърт, а след това възкресение (Откровение 13:3). Освен това този звяр е описан като упражняващ властта си „четиридесет и два месеца“ или три и половина години – пророческа фалшификация на Христовото буквално служене три и половина години – въз основата на принципа „ден за година“.

`Прочетете Откровение 13:11-17. Как е описан тук звярът от земята?`

Този звяр защитава интересите на морския звяр, така както Светият Дух не прославя Себе Си, но Исус (Йоан 16:13,14). Също както Светият Дух действа могъщо и сваля „огън“ от небето (Деяния 2:3), и звярът от земята извършва нещо подобно (Откровение 13:13).

„В края звярът от земята фалшифицира Петдесетница. С каква цел? За да докаже на света, че фалшивата троица е истинският Бог“ (Jon Paulien, What the Bible Says About the End-Time (Hagerstown, Md.: Review and Herald® Publishing Association, 1998), p. 111.).

`За какви други заблуди в края на времето трябва да внимаваме и как можем да помогнем на другите също да ги разпознаят?`