---
title:  Седмият ден в Новия Завет
date:   09/05/2018
---

Както разбрахме вчера, стиховете, които обикновено се използват в защита на тезата, че неделята е изместила съботата, не казват нищо подобно. Всяко споменаване на седмия ден, събота, в Новия Завет разкрива, че все още се спазва като една от Божиите Десет заповеди.

`Прочетете Лука 4:14-16; 23:55,56. Какво ни казват тези пасажи за съботата както преди, така и след смъртта на Христос?`

Забележете как жените, които са били с Христос, „в съботата си почиваха, както повелява Законът“ (Лука 23:56). Очевидно е, че става въпрос за четвъртата заповед, написана на каменни плочи на Синай. Каквото и да са научили от прекараното време с Исус, няма никакви белези, че то е било нещо различно от спазването на Божиите заповеди, в това число и на съботната заповед. Всъщност Исус казва на учениците Си: „Ако Ме обичате, ще пазите Моите заповеди“ (Йоан 14:15). Неговите заповеди, които самият Той е опазил, включват и седмия ден, събота. Ако неделята трябваше да заеме мястото на съботата, то тези жени не са запознати с нищо подобно.

`Прочетете Деяния 13:14,42-44; 16:12,13. Какви доказателства намираме в посочените стихове за спазването на седмия ден, събота? А какви доказателства дават за спазването на първия ден от седмицата?`

В тези стихове не намираме никакви доказателства за промяна на съботата в неделя. Вместо това те категорично показват обичая на първите вярващи в Исус да спазват седмия ден, събота.

Деяния 16:13 е особено интересен стих, тъй като се развива извън контекста на синагогата. Вярващите се срещат край брега на някаква река, където някои „имат обичай“ да ходят да се молят. И правят това на седмия ден, събота, и то доста години след смъртта на Исус. Ако е станала някаква промяна от събота в неделя, нищо в тези стихове не я подсказва.

`Как бихте могли внимателно и без осъждане да свидетелствате за седмия ден, събота, пред хора, спазващи неделята?`