---
title:  Опитът за промяна на съботата
date:   10/05/2018
---

Божият закон, Десетте заповеди, все още е задължителен (Яков 2:10-12), а той включва и седмия ден, събота. Защо тогава толкова много християни спазват неделята, когато няма никакви библейски аргументи за това?

Даниил, 7 глава говори за възхода на четири велики империи: Вавилон, Мидо-Персия, Гърция и Рим – четвъртата и последна земна империя. В една по-късна фаза на Римската империя е изобразен малък рог, който излиза от нея. Той все още е част от нея, само че в по-нова фаза. Какво друго би могла да бъде тази сила освен Папството, което произлиза директно от Рим и до този момент продължава да бъде част от Рим? Томас Хобс пише през 17 век: „Ако човек помисли за произхода на това огромно църковно владичество, той лесно ще осъзнае, че Папството не е нищо друго освен призракът на покойната Римска империя, на чийто гроб то се възвеличава“ (Thomas Hobbes, Leviathan, (Oxford: Oxford University Press, 1996), p. 463.).

`Прочетете Даниил 7:23-25. Какво ни казват тези стихове за произхода на спазването на неделята?`

Оригиналният език, арамейският, показва в стих 25, че малкият рог „замисля“ да промени закона. Всъщност коя земна сила може наистина да промени Божия закон?

Въпреки че точните подробности са погребани в историята, известно е, че по време на папския Рим съботата от седмия ден е заместена от традицията за спазване на неделята, която се е окопала толкова здраво, че протестантите след Реформацията все още спазват първия ден от седмицата, вместо да следват библейската заповед за седмия ден.

`Прочетете Откровение 13:1-17 и сравнете с Даниил 7:1-8,21,24,25. Какви сходни образи са използвани в тези стихове, които ни помагат да разберем събитията на последните дни?`

Използвайки образи директно от „Даниил“ за последната (папската) фаза на Рим, книгата „Откровение“ сочи към гоненията в края на времето, които ще се разразят върху хората, отказващи да се „покланят“ според диктата на силите, описани в книгата „Откровение“.

`Как Откровение 14:6,7 – особено стих 7, отразяващ езика на четвъртата заповед (Изход 20:11) – показва, че съботата ще има решаващо значение в края на времето, в тази последна битка за поклонението?`