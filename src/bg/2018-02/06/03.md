---
title:  Законът и грехът
date:   07/05/2018
---

В частта от урока за вчера разгледахме стиховете (Римляни 7:15-25), които говорят за реалността на греха дори за християните. Обаче в предишните стихове Павел насочва към закона, който показва колко разпространен е грехът и колко е смъртоносен. 

`Прочетете Римляни 7:1-14. Каква е връзката между закона и греха? Какво ни говорят тези стихове за невъзможността да се спасим чрез закона?`

От думите на Павел се раждат две критично важни истини. Първо, той показва, че проблемът не е в закона. Законът е „свят, праведен и добър“. Проблемът е в греха, който води до смърт. Другата истина е, че законът е безсилен да ни спаси от греха и смъртта. Той посочва проблема с греха и смъртта. Прави го дори още по-видим, но не предлага никакво решение.

Само повърхностният читател би могъл да използва тези стихове (пренебрегвайки множество други), за да твърди, че Десетте заповеди са премахнати. Това би било точно обратното на становището на Павел. Всички думи на апостола се обезсмислят, ако законът бъде премахнат. Неговата аргументация се основава на предпоставката, че законът все още е валиден, защото именно той посочва реалността на греха и произтичащата от това нужда от евангелието. „Тогава какво? Да кажем ли, че законът е грях? Да не бъде! Но, напротив, не бих познал греха, освен чрез закона, защото не бих познал, че пожеланието е грях, ако законът не беше казвал: „Не пожелавай“ (Римляни 7:7). 

`Прочетете внимателно Римляни 7:13. Какво казва Павел не само за закона, но и защо той все още ни е необходим?`

Не законът води до смърт, а грехът. Законът просто показва колко смъртоносен е грехът. Законът е добър в това, че посочва греха. Но не може да осигури решението. Само евангелието дава такова. Идеята на Павел е, че като християни, като спасени в Христос, ние трябва да служим по „нов дух“ (Римляни 7:6) или да живеем свързани чрез вяра с Исус, като се осланяме на Неговите заслуги и правда за спасението (темата на голяма част от „Посланието към римляните“ в предишните пасажи).

`Как вашата лична опитност със спазването на закона ви разкрива нуждата от Божията благодат?`