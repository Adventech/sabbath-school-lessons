---
title:  Обещанието
date:   06/05/2018
---

Едно от най-великите библейски обещания е записано в Римляни 8:1: „И така, сега няма никакво осъждане на тези, които са в Христос Исус, които ходят не по плът, но по Дух“. Тези думи са като последната тухла в градежа, заключение на потока от мисли точно преди тях. Само когато разберем за какво говори Павел непосредствено преди този стих, ще можем по-добре да осъзнаем надеждата и обещанието в него.

`Прочетете Римляни 7:15-25. Коя е основната идея в тези стихове, която прави казаното в Римляни 8:1 толкова обнадеждаващо?`

Въпреки че в християнството съществува разгорещен дебат за това дали Павел говори конкретно за себе си като вярващ, или не, едно е ясно: той всъщност говори за реалността на греха. Всички, дори и християните, могат да изпитат до известна степен борбата, за която се говори тук. Кой ли не е чувствал повика на плътта и „греха, който живее“ в него, подтикващ го да върши това, което знае, че не трябва, или да не върши това, което знае, че е редно? За Павел проблемът не е в закона, а в нашата плът.

Кой ли не се е оказвал в положението да желае да върши правото, но да върши нередното? Дори ако тук Павел не говори за неизбежността на греха в живота на новородения християнин, определено потвърждава вечната битка на всеки, които иска да се покорява на Бога.

И затова стига до известните думи: „Окаян аз човек! Кой ще ме избави от това тяло на смъртта?“ (Римляни 7:24). Той намира отговора в Исус и във великото обещание, че „няма никакво осъждане“ за вярващия в Него, който по благодат ходи по Духа. Да, вярващият човек преживява вътрешни борби; да, сблъсква се с изкушения; да, грехът е реален. Но чрез вярата в Исус вярващите вече не са осъдени от закона. Всъщност те го изпълняват. По този начин се учат да ходят по Дух, а не „по плът“.

`Прочетете отново стиховете за днес. Преживявате ли нещо подобно на казаното от Павел? Тогава защо Римляни 8:1 е такова прекрасно обещание?`