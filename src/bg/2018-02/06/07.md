---
title:  Разширено изучаване
date:   11/05/2018
---

Същият змей, Сатана, който започва да воюва срещу Бога в небето (Откровение 12:7), воюва и на земята с Божия народ, който „пази Божиите заповеди“ (Откровение 12:17; 13:2,4). Всъщност и самият Сатана става обект на поклонение (Откровение 13:4). Следователно той се опитва да продължи на земята войната срещу Бога, започнала в небето. А централно място в неговата атака срещу Господа заема борбата му срещу Божия закон.

„В четвъртата заповед Бог е разкрит като Създател на небето и земята и това Го отличава от всички фалшиви богове. Седмият ден е осветен като почивен ден за човека в чест на сътворението. Целта му е да поддържа винаги свежа в съзнанието на човека идеята, че живият Бог е източник на живота и обект на почит и поклонение. Сатана се стреми да отклони хората от верността им към Бога и от изпълнение на закона Му. Затова насочва усилията си особено към тази заповед, която посочва Бога като Създател“ (Уайт, Е. Великата борба. София: Нов живот, с. 37).

Ние се покланяме на Господа, защото е Творец на „небето и земята“, а седмият ден, събота, е основният белег на Неговата творческа сила – белег, който сочи назад към самата творческа седмица (Битие 2:1-3). Не е изненадващо, че оспорвайки Божия авторитет, Сатана воюва срещу главния, фундаментален белег на този авторитет: седмия ден, събота.

В последните дни Бог ще има на земята народ, който ще стои твърд и последователен във верността си към Него – вярност, проявяваща се чрез изпълнението на Неговите заповеди – всичките, включително единствената, която изрично посочва Господа като Създател, Който и само Който е достоен за поклонение. 

**Въпроси за разискване**

`1.	Какъв е проблемът на хората, говорещи за реалността на греха и все пак заявяващи, че Божият закон е отменен? Каква явна нелогичност бихте могли да изведете в този ред на мисли?`

`2.	Срещали ли сте хора, които защитават неделята вместо съботата? Какви аргументи използвахте и бяха ли те убедителни? Как бихте могли да оборите често срещаното твърдение, че спазването на седмия ден, събота, е спасение чрез дела?`

`3.	Когато говорим на хората за съботата и когато се подготвяме за събития в края на времето, защо е важно да изясняваме, че събитията, свързани с „белега на звяра“, още не са се изпълнили?`