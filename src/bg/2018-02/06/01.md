---
title:  „Промяната“ на закона
date:   05/05/2018
---

### За изучаване през седмицата
Римляни 8:1; 7:15-25; Римляни 7:1-14; Йоан 20:19-23; Деяния 20:6,7; Даниил 7:23-25; Откровение 13:1-17.

> <p>Стих за запаметяване</p>
> „Той ще говори думи против Всевишния, ще изтощава светиите на Всевишния и ще замисли да промени времена и закони; и те ще бъдат предадени в ръката му до време и времена и половина време“ (Даниил 7:25).

Централен за разбиране на събитията от последните дни е въпросът за Божия закон. По-конкретно въпросът за четвъртата заповед, седмия ден – събота. Въпреки че осъзнаваме: спасението е единствено чрез вяра и спазването на закона, включително по въпроса за съботата, никога не може да ни спаси – разбираме също, че в последните дни послушанието към Божия закон, включително относно седмия ден, събота, ще бъде външен белег, знак на нашата истинска вярност. 

Тази разлика ще стане особено видима при кулминацията на последните събития, описани в Откровение, 13 и 14 глава, когато всемогъщият конгломерат от религиозни и политически сили ще се обедини, за да наложи една фалшива форма на поклонение върху земните жители. Всичко това е в контраст с Откровение 14:7, където Божият народ е призован да „се поклони на Този, Който е направил небето и земята, морето и водните извори“ – да се покланя само на Твореца и на никого другиго.

През тази седмица ще разгледаме Божия закон, особено съботата, и ще засегнем въпросите, свързани с опита да се промени този закон; ще видим и какво е значението му за нас, върху които скоро ще дойдат последните времена.