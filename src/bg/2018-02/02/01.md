---
title:  Даниил и краят на времето
date:   07/04/2018
---

### За изучаване през седмицата
Лука 16:10; Даниил, 1, 2, 3:1-6; Откровение 13:11-15; Даниил 3:13-18; Йоан 3:7; Даниил, 4 и 6 гл.

> <p>Стих за запаметяване</p>
> „Царят отговори на Даниил: Наистина вашият Бог е Бог на боговете и Господ на царете, и откривател на тайни, тъй като ти можа да откриеш тази тайна“ (Даниил 2:47).

Господ е замислил големи неща за древния Израил. „И вие ще Ми бъдете царство от свещеници и свят народ“ (Изход 19:6). Този свят народ, това царство от свещеници, трябва да бъде свидетел за Него пред целия свят, че Йехова е единственият Бог (Исая 43:10,12). За съжаление, нацията не оправдава очакванията на святото си призвание, възложено от Бога. Накрая дори отива във вавилонско робство.

Забележителното е, че Бог въпреки това успява да използва отделни юдеи да бъдат свидетели за Него дори в злощастието на робството. С други думи, до известна степен Бог ще извърши чрез Даниил и тримата му приятели това, което не е постигнал чрез Израил и Юдея. В определен смисъл тези мъже са пример какъв е трябвало да бъде Израил като народ и какво е трябвало да извърши.

Да, техните истории се случват във време и място, много отдалечено от последните дни. Но все пак можем да открием в тях характерните черти, които да бъдат образец за нас: народ, призван не само да живее в края на времето, но и да бъде свидетел за Бога пред един свят, който, подобно на езичниците от вавилонския двор, не Го познава. Какво бихме могли да научим от техните истории?