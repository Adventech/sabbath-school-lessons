---
title:  Златният образ
date:   10/04/2018
---

Хората, които изучават Библията, отдавна са забелязали аналогията между Даниил, 3 глава, историята за тримата евреи на полето Дура, и Откровение, 13 глава – описанието на гоненията на Божия народ в миналото и в последните дни.

`Сравнете Даниил 3:1-6 и Откровение 13:11-15. Кои са паралелите между тези два пасажа?`

И в двата случая централен остава въпросът за поклонението, но и двата говорят за принудително поклонение. Тоест властващите политически сили изискват това, което се дължи единствено на Господа.

`Прочетете Даниил 3:13-18. Какво бихме могли да научим от историята, за да разберем не само какво ни очаква в последните дни, но и също как да го посрещнем?`

Като най-могъщ владетел на земята по онова време Навуходоносор се надсмива на тези мъже и на техния Бог с думите: „кой е онзи бог, който ще ви отърве от ръцете ми?“. Скоро ще разбере от личен опит кой е този Бог, защото по-късно заявява: „Благословен да бъде Бог Седрахов, Мисахов и Авденагов, Който изпрати ангела Си и избави слугите Си, които, като уповаваха на Него, не послушаха думата на царя, а предадоха телата си, за да не служат, нито да се поклонят на друг бог освен на своя си Бог“ (Даниил 3:28).

Няма съмнение, че след като вижда такова чудо, царят е убеден – има нещо специално в Бога, на Когото тези хора служат. 

Обаче да предположим, че младите мъже не бяха избавени от огъня – и те го допускат като реална възможност (Даниил 3:18). Защо и в този случай щяха да постъпят правилно и нямаше да се подчинят на царската заповед дори ако това означаваше да изгорят живи? Тази история е мощно свидетелство за вярата им и за готовността им да я защитят независимо от последиците.

`Когато в последните дни се повдигне въпросът за поклонението, как да бъдем сигурни, че ще устоим така предано като тях? Ако сега не сме верни в „най-малкото“, какво ни кара да смятаме, че ще бъдем верни в нещо така всеобхватно като последната криза?`