---
title:  Обръщането на езичниците
date:   11/04/2018
---

Даниил, 3 глава завършва с признанието на Навуходоносор за съществуването и силата на истинския Бог. Но познанието за Бога и Неговата сила не е същото като опитността на новорождението, която, по думите на Исус, е решаваща за спасението (Йоан 3:7). Всъщност човекът, описан в Даниил 4:30, изобщо не е обърнат.

`Прочетете Даниил 4:30. Какъв е проблемът на този човек? Йоан 15:5, Деяния 17:28, Даниил 5:23`

Обаче към края на тази глава Навуходоносор научава, макар и по трудния начин, че всяка истинска власт произлиза от Бога и че без Него той е нищо.

„Някога гордият монарх е станал смирено Божие дете. Тираничният, надменен владетел – мъдър и състрадателен цар. Този, който е предизвикал и хулил небесния Бог, сега признава силата на Всевишния и искрено се стреми да утвърждава страха от Йехова и щастието на своите поданици. От изобличението на Този, Който е Цар на царете и Господ на господарите, Навуходоносор е научил най-накрая урока, който всички владетели трябва да научат – че истинското величие се състои в истинската доброта. Той признава Йехова за живия Бог с думите: „Аз, Навуходоносор, хваля, превъзнасям и славя небесния Цар; защото всичко, което върши, е с вярност, и пътищата Му са справедливи; а Той може да смири онези, които ходят горделиво“ (Уайт, Е. Пророци и царе. София: Нов живот, 1995, с. 264).

`Прочетете Даниил 4:35. Какви други истини за Бога споделя тук Навуходоносор?`

Даниил, 4 глава завършва с признанието на един езичник за властта, владичеството и силата на „еврейския“ Бог. В известен смисъл тази сцена е предтеча на събитията в раннохристиянската църква, когато чрез свидетелството на евреите и Божията сила езичниците ще научат истината за Господа и ще започват да разгласяват тази истина пред света.

`Прочетете Йоан 3:7. Въпреки че си представяме последните събития във връзка със смъртния указ, поклонението и гоненията, кое според Исус тук подготвя хората за края на времето повече от всичко друго?`