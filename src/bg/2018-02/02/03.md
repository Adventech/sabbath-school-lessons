---
title:  Смирението на Даниил
date:   09/04/2018
---

В продължение на хиляди години Даниил, 2 глава е помогнала на неизброимо множество хора по целия свят да повярват в Бога на Библията. Тя осигурява убедително рационално доказателство не само за съществуването Му, но и за Неговото предузнание. Всъщност именно това откровение за Божието предузнание представлява доказателство за Неговото съществуване.

`Прочетете Даниил, 2 глава. Кои са убедителните доказателства за реалността на Бога? Помислете също и за днешна Европа, описана в книгата (Даниил 2:40-43). Как би могъл един мъж, живял преди около две хиляди и шестстотин години, да опише толкова точно положението в Европа, ако не чрез откровение от Бога?`

Даниил открито и безстрашно отдава цялата заслуга на Бога за това, което му е открито. Колко лесно би могъл да се възгордее, че от вече признатата му мъдрост и интелект произлиза неговата способност не само да разбере съня на царя, но и да го разтълкува! Но Даниил се издига над това. Молитвите, които отправят той и приятелите му (Даниил 2:17-23), показват пълната им зависимост от Бога. Иначе биха загинали заедно с останалите мъдреци.

По-късно Даниил напомня на царя, че никой от неговите придворни мъдреци, заклинатели или магьосници не се е оказал способен да разкаже съня му. За разлика от тях, небесният Бог може да разкрива тайни, защото е единственият истински Бог.

Следователно, благодарение на смирението и зависимостта си от Бога, Даниил става силен свидетел. Ако той в древността проявява смирение, какъв пример следва да даваме ние днес? Все пак имаме откровение за спасителния план, с каквото той не е разполагал. И ако нещо трябва да ни смирява, това трябва да е Исус, и то Исус разпнат.

`Какво следва да ни учи Кръстът за смирението? Какво ни говори той не само за греховността, но и за пълната ни зависимост от Бога по въпроса за спасението? Помислете какви щяхте да сте без него. Тогава с какво бихте могли да се похвалите, ако не с Кръста (Галатяни 6:14)?`