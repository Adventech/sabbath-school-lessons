### Евангелието от Марк

Още от началото на „Марк“ читателят знае кой е Исус – Месия, Божият Син (Марк 1:1). Въпреки това през цялата история хората са се борили с разбирането кой точно е Той и какво представлява – с изключение на беснуемите. Те са знаели точно кой е Той! Демоните Го разпознават и треперят пред могъщите Му слова.

Но Исус по-скоро последователно им заповядва да премълчават тази информация. Защо е тази заповед за секретност? Изследователите на Библията от векове са размишлявали върху този въпрос. Той дори си има наименование в науката – месианската тайна. Защо едно Евангелие би искало да мълчим за това кой е Исус?

В нашето пътуване през „Евангелието от Марк“ ще стане ясно, че в тази книга има не само тайна – там се крие и невероятно откровение. То основателно може да се нарече устойчив мотив за откровението/тайната и преминава през „Евангелието от Марк“, въпреки че в края цялата тайна приключва изненадващо, заменена от могъщо откровение на Исус.

„Марк“ може да бъде разделено на две отделни части – всъщност половини. От първа почти до края на осма глава Евангелието се занимава с решаващия въпрос кой е Исус? Отговорът е изявен в Неговите учения и чудеса. Отново и отново Той побеждава злото, носи надежда на потиснатите и поучава в убедителни истини, които достигат същността на човешкото съществуване. Всичко това крещи на читателя, че Той е Месия – Христос, Когото еврейският народ отдавна е очаквал.

Въпреки това чак в средата на книгата човек, който не е обладан от демони, правилно заявява кой е Той, като по този начин отговаря на въпроса от първата половина на книгата за самоличността на Христос. И този човек е ап. Петър, който свидетелства: „Ти си Христос“ (Марк 8:29).

Втората половина на „Марк“, от Марк 8:31 до края на книгата, отговаря на другия въпрос: Къде отива Исус? Отговорът е шокиращ. Той отива на кръста, най-позорния и срамен начин на смърт в римския свят. И това е толкова неочаквана дестинация за Месия, за Когото Неговите последователи смятат, че ще победи Рим и ще установи могъществото на Израил като нация.

Слисаните ученици на Исус не могат да проумеят какво Той казва. С напредването на книгата те питат все по-малко и по-малко по тази болезнена тема, докато накрая не замлъкват пред лицето на нежеланата истина.

Нещата изглеждат все по-мрачни и по-мрачни, когато Исус се изправя срещу религиозните водачи, замислили смъртта Му. Учениците, които са се надявали на едно славно царство, са шокирани от залавянето Му, от съдебния процес и разпъването на кръст, които противоречат на техните очаквания.

Но във всичко това Исус запазва ясната и последователна вест къде отива и какво означава, че ще умре и ще възкръсне. Хлябът и чашата на Последната вечеря ще представляват Неговото тяло и кръв (Марк 14:22-25) и Той ще стане откуп за мнозина (Марк 10:45).

Това не значи, че Исус е отишъл на кръста със стоическо спокойствие. В Гетсимания Христос се бори с решението (Марк 14:32-42), а на кръста извиква в отчаяние: „Боже Мой, Боже Мой, защо си Ме оставил?“ (Марк 15:34). „Евангелието от Марк“ ни показва тъмнината, която преживява Христос, цената на нашето спасение. Но кръстът не е краят на пътя. След Своето възкресение Той планира среща с учениците Си в Галилея – и както знаем, така възниква християнската църква.

Това е изключително забележителна история, разказана в кратък, бързоразвиващ се стил с малко коментари от самия автор на Евангелието. Той просто разказва историята и след това оставя думите, делата, действията да говорят сами за живота и смъртта на Исус от Назарет.

Томас Р. Шепърд, доктор по публично здраве, е старши преподавател по научни проучвания на Новия Завет в Теологичната семинария на адвентистите от седмия ден, Университет „Андрюс“. Той и съпругата му Шери имат две големи деца и шестима внуци.