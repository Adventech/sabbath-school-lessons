---
title:  Божият план за брака
date:   18/08/2024
---

`Прочетете Марк 10:1-12, както и Битие 1:27 и Битие 2:24. Какъв капан се крие под прикритието на фарисейския въпрос за развода и какви уроци предава Исус в Своя отговор?`

В този пасаж фарисеите питат Исус дали е позволено мъж да се разведе със съпругата си. Сред фарисеите разводът се смята за позволен. Въпросът е на какво основание. Школата на Шамай вероятно е по-рестриктивна – само за бездетност, материално пренебрегване, емоционално отхвърляне или брачна изневяра. Школата на Хилел е много по-снизходителна, като позволява развод по почти всякаква причина, въпреки че нейната процедура по осъществяване на развода е по-сложна, което спомага да се забавят нещата.

Така че може да изглежда малко странно, че задават на Исус общия въпрос дали въобще разводът е приемлив. Под този въпрос се крие заговор, който да Му създаде проблеми с Ирод Антипа, владетелят на региона на изток от Йордан, където сега се намира Исус. Антипа се е развел с жена си и се е оженил за Иродиада, съпругата на брат си. Ирод е обезглавил Йоан Кръстител заради укора му относно тази незаконна връзка (вж. Матей 14:1-12).

Исус парира техния въпрос със Свой собствен, като пита фарисеите какво е заповядал Мойсей по темата. Пасажът, на който фарисеите се позовават в отговор, е Второзаконие 24:1-4, където се описва конкретен случай на повторен брак след развод. По времето на Мойсей израилтяните вече са практикували развода. Съдебната практика, описана във Второзаконие, 24 глава, има за цел да осигури защита на жената. Но в дните на Исус това е изопачено от Школата на Хилел, за да се улесни получаването на развод по почти всякаква причина. По този начин законът, който е трябвало да защити жената, се използва, за да улесни нейното отхвърляне.

Вместо да обсъжда съдебната практика във Второзаконие, 24 глава, Исус се позовава на първоначалния Божи идеал за брака от Битие, 1 и 2 глава. Той отбелязва, че в началото Бог е създал мъжа и жената (Битие 1:27), две отделни личности. След това Христос съчетава тази истина с Битие 2:24, че човек напуска родителите си и се привързва към жена си и двамата стават една плът. Тази концепция за единство се превръща в основата на Исусовата защита на брачната връзка.

`Хората не бива да разделят това, което Бог е съчетал. Какво би могла да направи вашата местна църква, за да укрепи брачните двойки сред вас? Как помагате на тези, чиито бракове вече са се разпаднали?`