---
title:  „Какво искаш да направя за тебе?“
date:   22/08/2024
---

`Прочетете Марк 10:46-52. Как Вартимей реагира на минаването на Исус оттам?`

До този момент в „Евангелието от Марк“, с малки изключения, Исус е казвал на хората да мълчат за Неговите чудеса и за това кой е Той. В този разказ, докато напуска Йерихон, един просещ край пътя слепец чува, че минава Исус от Назарет и започва да вика: „Исусе, Сине Давидов, смили се над мен!“ (Марк 10:47). В съответствие с мотива за откровението/тайната на книгата, множеството възприема ролята на онези, които призовават към мълчание, докато неуспешно се опитват да усмирят шумния просяк.

Но Вартимей не се смущава и започва да вика още по-силно: „Сине Давидов, смили се над мен!“ (Марк 10:48). Думите му са едновременно изповед на вяра в Исус като Месия и увереност, че Той може да го изцели. По времето на Исус титлата „Давидов син“ се свързва с две концепции – възстановяването на цар на трона на Израил (срв. Исая, 11 гл.; Йеремия 23:5,6; Йеремия 33:15; Йезекиил 34:23,24; Йезекиил 37:24; Михей 5:2-4; Захария 3:8; Захария 6:12), и че този персонаж ще бъде лечител и екзорсист.

Исус спира и им казва да повикат слепеца. Показателно е, че когато той идва при Него, слепецът хвърля наметалото си. Слепите хора по времето на Исус са се намирали на дъното на обществената стълбица, заедно с вдовиците и сираците. Те са живеели под жизнения минимум и в реална опасност. Наметалото представлява безопасността на човека. Да го остави означава искрена вяра, че Исус ще го изцели.

Христос не разочарова. Наистина, който отива при Него за помощ в евангелията, винаги я получава. Той задава същия въпрос, който е задал на Яков и Йоан в Марк 10:36, „Какво искаш да направя за тебе?“ (Марк 10:51). Без колебание слепият моли да получи зрението си, което Исус веднага възстановява. Слепецът Го последва по пътя.

Тази история е краят на раздела за ученичеството в „Марк“, служейки като обозначител на раздела с другата история за изцеление на сляп човек от Марк 8:22-26. Двете истории илюстрират как ученичеството означава да гледате на света с нови очи, понякога неясно в началото, но винаги следвайки Исус по пътя, по който Той ви води.

`По какви начини понякога сте извиквали: „Исусе, Сине Давидов, смили се над мен“? Какво се случи и какво научихте от това преживяване?`