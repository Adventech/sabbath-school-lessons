---
title:  Разказ
date:   23/08/2024
---

### Дом, превърнат в църква – част V

_От Андрю Макчесни_

Бащата удържал на думата си за организиране на богослужения в събота в дома им в Армения. След като забранил на съпругата си и на дъщеря им Ануш да ходят в Църквата на адвентистите от седмия ден, той ги извикал в хола в събота сутринта. За съботното училище изучавали урока за възрастни и се молили заедно. След това Ануш изнесла кратка проповед.

Богослуженията продължили месеци наред. Бащата, който никога не бил посещавал Адвентна църква, гледал толкова сериозно на богослуженията, че ако имали гости, ги канел в хола, отварял Библията и казвал: „Добре дошли на нашето богослужение. Днес е събота и можете да се присъедините към нас“. Това не било нещо обичайно за арменците. В Армения домакините оставят всичко, за да забавляват гостите. Те били шокирани и се чудели какво става.

Докато семейството се покланяло на Бога заедно, бащата осъзнал, че не познава Библията. В Матей, 4 глава семейството прочело как Исус посрещал всяко изкушение от Сатана с думите: „Писано е“. Бащата бил впечатлен. Той осъзнал, че нямало да разбере дали Сатана го изкушава, ако не познава Библията. От този ден започнал да чете Библията всеки ден. Докато четял, също така търсел отговори защо той и семейството му се покланяли на Бога в седмия ден, събота, докато много християни в Армения се покланяли в първия ден, неделя.

Бащата се бил заклел, че Ануш и майка ù никога няма да се върнат в Адвентната църква и искал да удържи на думата си. На Ануш много ù липсвали богослуженията в църквата, но криела чувствата си, защото разбрала, че нейният дълг е да обича баща си и да чака Бог да го доведе до покаяние.

Но когато научила, че Адвентната църква в техния град се подготвя за Господна вечеря в събота, тя помолила баща си за разрешение да отиде. Армения е до голяма степен патриархално общество, в което много бащи вземат решенията в дома.

– Ще ни позволиш ли да участваме в светопричастната служба? – казала тя.

– Причастие? – отвърнал баща ù. – Знаеш ли, аз също мога да ръководя тази церемония.

Никой не отишъл на Господната вечеря през онази събота.

След това бащата и майката станали баба и дядо. Ануш имала по-голяма сестра, която се била омъжила и напуснала дома, и тя родила бебе. Майката научила, че бебето и останалата част от семейството получили молитвено благословение в църквата.

– Те се молеха за нас в църквата и искам да им взема нещо сладко като подарък за благодарност – казала тя на бащата.

Сърцето на бащата се трогнало от добротата на членовете на църквата и той позволил на Ануш и на майка ù да се върнат там.

Част от даренията за Тринадесетата събота от последното тримесечие отиде за отваряне на Център за влияние за семейства като това на Ануш в Ереван, Армения. Благодарим ви, че помагате за разпространението на евангелието с вашите дарения. Следващата седмица: Бащата тръгва на църква.