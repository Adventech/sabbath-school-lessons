---
title:  Можете ли да пиете от Моята чаша?
date:   21/08/2024
---

`Прочетете Марк 10:32-45. Как тези стихове разкриват продължаващото неведение на учениците не само по отношение на мисията на Исус, но и какво означава да Го следват?`

В Своите пътувания Исус се приближава все повече към Йерусалим и докато върви, разкрива на учениците Си какво предстои да се случи там. Това не е сценарий, който те очакват или биха искали да чуят. Конкретността на Исус по отношение събитията на Неговата смърт и възкресение е поразителна. Но когато нещо не е това, което ви се иска да чуете, е твърде лесно да го отхвърлите.

Така очевидно са постъпили Яков и Йоан, когато идват при Исус с лична молба. Той с право иска повече подробности и те отговарят, че желаят да седят от дясната и от лявата Му страна в Неговата слава. Лесно можем да разкритикуваме тяхното желание като сановнически егоцентризъм. Но тези двама мъже са се посветили на служението на Исус и техните желания вероятно не са били напълно егоистични по естество.

Исус се стреми да задълбочи тяхното разбиране точно за това, което искат. Той пита дали могат да пият от Неговата чаша или да се кръстят с Неговото кръщение. Неговата чаша ще бъде чашата на страданието в Гетсимания и на кръста (срв. Марк 14:36), а Неговото кръщение ще бъдат смъртта и погребението Му (Марк 15:33-47), като събитията там представляват паралел на Неговото кръщение, записано в Марк, 1 глава.

Но Яков и Йоан не го разбират. Прибързано отговарят, че могат да го направят. След това Исус пророкува, че наистина ще изпият Неговата чаша и ще бъдат кръстени с Неговото кръщение. Яков е първият от апостолите, загинал с мъченическа смърт (Деяния 12:2). Йоан е най-дълго живелият от апостолите и е заточен на остров Патмос (Откровение 1:9). Но Исус посочва, че местата в славата се определят от Бога.

Как реагират другите ученици на отговора на Исус? Не особено добре. Същата гръцка дума, aganakteō, „да бъда ядосан, възмутен“, е използвана в Марк 10:41, както и в Марк 10:14 по отношение на гнева на Исус заради това, че държат децата далеч от Него.

След това Исус събира групата заедно, за да представи едно от най-дълбоките Си учения. Той посочва, че езическите владетели използват властта за лична изгода. Но в Божието царство силата винаги трябва да се прилага за издигане и благословение на другите. Самият Той дава пример като Цар на Божието царство. Как? Като отдава собствения Си живот за откуп – не точно това, което последователите Му са очаквали да чуят.

`Какво означава като християни да бъдем „слуги“ на другите? Тоест как проявявате този принцип в ежедневното си общуване с хората?`