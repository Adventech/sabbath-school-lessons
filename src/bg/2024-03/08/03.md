---
title:  Исус и децата
date:   19/08/2024
---

`Прочетете Марк 10:13-16. Какво прави Исус за тези, които довеждат децата си при Него?`

Въпреки че децата са били много желани в древния свят (особено момчетата в доминирана от мъже култура), раждането и детството не са били лесни. Без съвременни медицински грижи рискът за майките при раждане и за новородените, кърмачетата и децата е бил сериозен. Много култури са имали традиционни лекарства и амулети, използвани за защита на тези уязвими хора от злонамерени сили.

Въпреки че децата са били желани, те са имали нисък социален статут, всъщност почти като роби (Галатяни 4:1,2). В гръко-римския свят онези, които са били с някакъв дефект или нежелани, са бивали оставяни беззащитни или дори хвърляни в реката. Момчетата са били ценени повече от момичетата; понякога момиченцата са били оставяни да умрат сред стихиите. Случвало се е тези изоставени бебета да бъдат „спасявани“ само за да бъдат отгледани и продадени в робство.

Изглежда, че учениците не са разбирали учението на Исус от Марк, 9 глава за приемането на Божието царство като дете (Марк 9:33-37). Сега те укоряват онези, които довеждат деца при Исус, за да ги благослови, като може би си мислят, че Той няма да има време за такава елементарна задача.

И грешат. Исус се възмущава. В цялото „Евангелие от Марк“ Той показва някои поразителни реакции спрямо хората и е поучително, че една от силните Му реакции е към такива хора, които държат децата далеч от Него.

Категорично настоява, че учениците не бива да пречат на децата. Защо? Защото царството Божие принадлежи на най-малките и човек трябва да го приеме с отношението и възгледа на дете – вероятно препратка към простичкото, пълно доверие в Бога.

„Не представяйте Христос във фалшива светлина поради нехристиянския си характер. Не дръжте децата далеч от Него заради своята студенина и коравосърдечие. Никога не им давайте повод да чувстват, че за тях няма да бъде приятно в небето, ако и вие сте там. Не говорете за религията като за нещо, което децата не разбират; по никакъв начин не им внушавайте, че Христос не ще ги приеме толкова невръстни. Никога не им давайте повод да получат погрешното впечатление, че Христовата религия е нещо тъжно и потискащо и че ако последват Спасителя, ще трябва да се откажат от всичко хубаво и радостно в живота“ (Уайт, Е. По стъпките на великия Лекар. Стр. 43, 44 – англ.изд.).

`Как бихте могли да разкриете по-добре Исус на децата около вас?`