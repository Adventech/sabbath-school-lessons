---
title:  Най-добрата инвестиция
date:   20/08/2024
---

`Прочетете Марк 10:17-31. Какви съществени уроци са разкрити тук за вярата и цената на ученичеството независимо дали сте богати, или бедни?`

Подходът на мъжа показва неговата искреност и почит към Исус. Той се затичва, коленичи пред Него и задава въпроса, който е централен за съдбата на всяка душа – Какви са изискванията, за да се наследи вечен живот? Исус отговаря, като се позовава на втората плоча от Декалога. Човекът отново проявява своя идеализъм, като казва, че е спазвал всичко това още от младостта си.

От четирите евангелия само „Марк“ отбелязва, че Исус е обикнал този човек. Имало е нещо привлекателно в идеализма му. Но Спасителят изпитва неговата искреност, като го моли да продаде всичко и да Го последва. Човекът си тръгва наскърбен, защото има големи притежания. Всъщност той на практика не спазва заповедите. Нарушава първата, като поставя нещо над Бога в живота си. Богатствата му са негов идол.

След това Исус обяснява колко съблазнителни са богатствата и че е по-лесно някое голямо животно като камила да премине през малката дупчица на игла, отколкото богат човек да влезе в небето.

Учениците са смаяни от думите на Исус и се чудят кой ли тогава може да бъде спасен. Исус предава същността в Марк 10:27: „За човеците това е невъзможно, но не и за Бога; защото за Бога всичко е възможно”.

Текстът от Марк 10:27 би бил красиво място за край на историята: не можете да стигнете до небето сами, имате нужда от Божията благодат, за да бъдете спасени.

Но тогава Петър изтърсва, че той и приятелите му са оставили всичко, за да последват Исус. И Спасителят отговаря, че каквото и да са оставили, за да Го последват, то е нищо в сравнение с това, което ще получат сега и в „идещия свят“.

Ето къде е сърцевината: смъртта на Христос е тази, която решава проблема с човешката вина, а след това благодатта на Христос и Неговият възкресен живот са това, което дава сила за покорство към Неговите заповеди.

`Прочетете Римляни 6:1-11. Как тези стихове разкриват реалността на Божията благодат в живота ни, за да ни оправдае и да ни направи нови личности в Исус Христос?`