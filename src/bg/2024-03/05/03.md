---
title:  Можете ли да чуете шепота по-силно от вика?
date:   29/07/2024
---

`Прочетете Марк 5:1-20. Какво можем да научим за великата борба, а и за силата на Исус от този удивителен разказ?`

Ако предната вечер на езерото е била незабравима, пристигането в Гадаринската земя на следващата сутрин е също толкова впечатляващо. Историята за обладания от демони човек е описана със сърцераздирателни подробности. Откъсвайки се от всички ограничения, той живее в гробищата и се реже с камъни. „Никой нямаше сила да го укроти“ (Марк 5:4) – и тогава среща Исус.

Мъжът се втурва към Исус – нито дума за учениците (вероятно са избягали). Когато човекът се приближава до Христос, пада пред Него. Това е превод на гръцкия глагол proskyneō, който обикновено се превежда като „покланям се“. Изглежда, човекът разбира, че Исус е Някой, Който може да му помогне. Но когато отваря устата си, демоните вътре в него изкрещяват към Исус, Който може да чуе прошепнатата молба на човека за помощ по-силно от демоничните викове. Когато молят да бъдат пуснати в стадо свине, Исус им позволява да влязат в свинете. Цялото стадо, около две хиляди животни, се устремява надолу по сипея и се удавя във водата. Това представлява финансова катастрофа за собствениците.

Удивителното тук е, че демоните знаят точно кой е Исус, наясно са и с безсилието си пред Него, поради което го „молят“ два пъти (Марк 5:10,12) да направи това, което искат. Очевидно познават силата Му над тях.

Тази история има две основни характеристики. Първо, изпълена е с предмети на нечистота или церемониално оскверняване според старозаветния закон. Гробищата и мъртвите са нечисти (Числа 19:11,16). Кървенето прави човека нечист (Левит, 15 глава). Свинете са нечисти (Левит 11:7).

Но второ, над това натякване за оскверняване се разиграва битката между добрите и злите сили. Исус прогонва демоните (две точки за Исус), демоните убиват прасетата (две точки за Сатана). Жителите на града молят Исус да си тръгне (две точки за Сатана), но Исус връща изцеления като Свой свидетел (три точки за Исус). В известен смисъл този човек е най-невероятният мисионер, но определено има удивителна история за разказване.

`Каква надежда бихте могли да извлечете от тази история за силата на Исус да ви помогне във всичко, с което се борите?`