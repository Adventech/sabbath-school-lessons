---
title:  На влакчето на ужасите с Исус
date:   30/07/2024
---

`Прочетете Марк 5:21-24. Кои са отличителните характеристики на Яир, които изпъкват в тази история?`

Религиозни водачи като Яир обикновено не са приятели с Исус (вж. Марк 1:22; Марк 3:2,6; Лука 13:14). Така че е обяснимо той да е отчаян. Това отчаяние е илюстрирано от падането на Яир на колене пред Исус. Молбата му е разбираема за всеки родител — дъщеря му умира. Но той има вярата, че Исус може да помогне. Без да каже нито дума, Исус тръгва с бащата, за да отиде в дома му.

`Прочетете Марк 5:25-34. Какво прекъсва вървенето на множеството към дома на Яир?`

Историята внезапно се прекъсва от друга сцена, която предизвиква съжаление – жена, боледувала в продължение на дванадесет ужасни години. Тази история за Яир и жената е втората „история сандвич“ в „Евангелието от Марк“ (вж. Марк 3:20-35, разгледано в Урок 3). В нея за помощ при Исус идват двама контрастиращи герои, Яир и жената.

Жената идва зад Исус и докосва дрехите Му. Веднага оздравява. Но Исус спира и пита: „Кой се допря до дрехите Ми?“.

Жената, която е била толкова болна, изведнъж оздравява. Въпреки това тя се бои, че Исус е подразнен от случилото се. Това е като бясно пътуване за нейните емоции. Но Той иска да изцели не само тялото ù, но и нейната душа.

След това историята се връща обратно към Яир (вж. Марк 5:35-43). Това е бясно препускане на емоции и за началника на синагогата. Исус не позволява на никого другиго да отиде с Него и родителите, освен на Петър, Яков и Йоан. Той заявява, че момичето не е мъртво, а спи. Изкарва всички опечалени навън и влиза в стаята, където лежи мъртвото момиче. Хващайки ръката ù, казва: „Талита куми“. Марк превежда тези думи като „Момиче, на тебе казвам, стани“. Всъщност думата талита означава „агне“ и следователно би била израз на нежност към едно дете в дома. Заповедта да се запазят нещата в тайна, е част от мотива на откровение/тайна, преминаващ през „Евангелието от Марк“ и сочещ към това кой е Исус. В крайна сметка Той не може да остане скрит.