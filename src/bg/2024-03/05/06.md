---
title:  Различен вид Месия
date:   01/08/2024
---

`Прочетете Марк 6:34-52. С какъв проблем се сблъскват Исус и Неговите ученици и как е решен той?`

След като учениците се завръщат от мисията си, отиват с Исус в отдалечен район на източния бряг на Галилейското езеро, за да си починат. Но едно голямо множество от 5000 души е пристигнало на мястото преди тях. Исус вижда, че те са като овце без пастир. И ги поучава цял ден.

Вечерта учениците препоръчват да се изпроводи множеството, за да намерят храна, но Исус им казва да нахранят хората. Последвалият диалог (Марк 6:35-38) илюстрира, че учениците разсъждават в човешки план за това как да решат проблема. А Исус решава проблема, като по чудодеен начин нахранва голямото множество само с пет хляба и две риби.

Характеристиките на тази история се вписват в популярната концепция за Месия в дните на Исус. От Месия се очаква да освободи Израил от враговете му и да донесе правда и мир. Голям брой събрани мъже в пустинна обстановка предава военните нюанси на предстоящ бунт (срв. Йоан 6:14, 15; Деяния 21:38).

Тази идея бива подсилена от споменаването на факта, че Исус вижда хората като „овце без пастир“, частичен цитат от Числа 27:17, където Мойсей моли Бога да назначи водач на Израил след него. Тази фразеология за пастир на Божия народ се появява и на други места в Стария Завет, обикновено във връзка с липсата на водач или цар на Израил (срв. 3 Царе 22:17; 2 Летописи 18:16; Йезекил 34:5,6).

И все пак Исус не отговаря на фалшивите им очаквания. Вместо това отпраща учениците Си и разпуска множеството. И какво прави Той, вместо да поведе бунт срещу Рим? Оттегля се на една планина, за да се моли – не това, което хората са очаквали.

Вместо популярния възглед за Месия като цар, който освобождава Израил, Той идва да освободи хората от робството на греха. Неговото ходене по водата показва на учениците, че наистина е Господарят на природата. Но Той не идва да властва, а за да даде живота Си като откуп за мнозина (Марк 10:45).

`Какво следва да ни покаже тази история за значението на правилното разбиране на пророчествата? Щом погрешното разбиране за първото идване на Христос е довело до катастрофа за някои хора, колко повече то би могло да направи същото за други по отношение на Неговото второ пришествие?`