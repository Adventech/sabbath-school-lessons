---
title:  Разказ
date:   02/08/2024
---

### Неочаквана промяна на сърцето – част II

_От Андрю Макчесни_

Като студентка Ануш чувала много пъти: „Когато завършиш, ще ти дадем работа“. Но щом завършила, никой не ù предложил работа.

Баща ù бил силно притеснен. В Армения бащите често помагат на своите деца да си намерят работа. Някои бащи дори подкупват компании, за да наемат децата им. Но баща ù не дал подкуп и Ануш била безработна в своя град в Армения.

Тогава научила за една надденоминационна мисионска организация от Съединените щати, която търсела арменски преводач. Работата била съпроводена със скромна заплата и това налагало временно да се премести в близкия град Ванадзор. Тя помолила баща си за разрешение да работи като преводач. Армения е до голяма степен патриархално общество, където хората се съветват с бащите си за много решения. Баща ù сметнал, че работата с американци би била добра възможност за Ануш. „Да, можеш да отидеш“ – казал той.

Ануш получила работата. Тя била щастлива. Четири години по-рано баща ù бил забранил да ходи на църква и да се кръсти. Сега тя четяла Библията, споделяла Исус с другите и получавала пари за това! Докато работела, в сърцето ù растяло желание да стане мисионерка. Когато приключила с работата, тя се върнала у дома, чудейки се как да изпълни мечтата си.

След като се молила и постила три дни, прочела в „Изход“, че Бог e казал на Мойсей при горящата къпина да помоли фараона да пусне хората да Му служат. Имала чувството, че Бог ù казва: „Иди, помоли баща си да ти позволи да Ми служиш“.

Тя отишла при баща си.

– Би ли ми позволил да уча, за да стана мисионер в друга страна? – попитала тя.

– Не – отвърнал той.

На следващата сутрин Ануш прочела в „Изход“, че фараонът отхвърлил молбата на Мойсей, но Бог го изпратил обратно, казвайки: „Иди, говори на фараона“.

Отишла при баща си.

– Би ли ми позволил да уча в мисионската програма, за да служа на Бога? – попитала тя.

– Не – отвърнал той.

Тя продължила да чете „Изход“. Отново и отново Бог изпращал Мойсей да говори с фараона. Всеки път, когато Мойсей говорел с фараона, Ануш разговаряла с баща си. Баща ù се ядосал. Един ден избухнал.

– Може ли просто да отидеш в местната църква и да се кръстиш, и да забравиш за мисионерстването в друга страна? — възкликнал той.

Ануш била объркана. Не била очаквала такъв отговор. Решила да отиде на църква. Отправила се към близкия град, където една адвентна църква провеждала евангелизационни събрания. Когато проповедникът попитал кой иска да се кръсти, тя се изправила.

– Сигурна ли си? – попитал проповедникът. – Ами баща ти?

Всички знаели нейната история.

– Татко няма нищо против решението ми – казала Ануш.

Баща ù не попречил на кръщението. Ануш с радост се потопила във водата.

Част от даренията за Тринадесетата събота от последното тримесечие отиде за отваряне на Център за влияние за семейства като това на Ануш в Ереван, Армения. Благодарим ви, че помагате за разпространението на евангелието с вашите дарения. Следващата седмица: Ануш решава в сърцето си да се моли баща ù да се присъедини към църквата.