---
title:  Укротяването на бурята
date:   28/07/2024
---

`Прочетете Марк 4:35-41. Какво се случва в тази история и какви поуки можем да извлечем от нея относно това кой е Исус?`

В началото на Марк, 4 глава Исус се качва в лодка, за да поучава множеството на брега. В Марк 4:10-12 изглежда, че е слязъл от лодката и говори с учениците си насаме. Сега, след дълъг ден на преподаване, учениците вземат Исус в лодката „така, както беше“, с други думи, много уморен. Той веднага заспива на възглавница в ладията, която вероятно се е намирала на кърмата ù. Над езерото се надига голяма буря и лодката е изложена на опасност от потъване, когато учениците Го събуждат. Исус драматично заповядва на вятъра и вълните да утихнат. Над езерото се възцарява голямо спокойствие. Разбираемо е, че учениците са силно изплашени от проявата на Божествена сила.

`Прочетете Псалми 104:1-9. Как описанието на Яхве тук се сравнява с Христос, Който укротява бурята?`

Историята в Марк 4:35-41 се вписва в един общ библейски модел, този на „теофанията“ – появата на Бога или на един от Неговите ангели. Тези събития имат пет общи характеристики: (1) проява на Божествена сила, (2) човешки страх, (3) заповедта „Не се страхувай“, (4) думи на откровение, за които се явяват самият Бог или ангелът, (5) човешки отговор на откровението. Четири от петте се проявяват в тази история – укротяването на бурята е проява на Божествена сила, страхът на учениците е човешкият страх. Въпросът: „Защо сте страхливи?“, е всъщност „Не бой се“. Въпросът на учениците: „Кой ли е Този?“, е човешкият отговор. Това, което липсва, са думите на откровението. Тази липсваща подробност се вписва в мотива на откровението/тайната, който минава през цялата книга. Накрая истината за Исус ще излезе наяве. Тук въпросът на учениците: „Кой ли е Този, че и вятърът, и езерото Му се покоряват?“, подтиква читателя да попълни отговора на липсващите думи от откровението – Той е Божият Син, самият Господ.

`Помислете за Божията сила. Как бихте могли да се научите да разчитате на тази сила и да ù се доверявате във всичко в живота си?`