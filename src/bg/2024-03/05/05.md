---
title:  Отхвърляне и приемане
date:   31/07/2024
---

`Прочетете Марк 6:1-6. Защо хората от родния град на Исус Го отхвърлят?`

Обикновено, когато даден човек от малък град стане популярен, хората у дома се наслаждават на интереса към него. Но не и в Назарет. Хората са наскърбени и изненадани от успеха на Исус като учител и лечител. Промяната Му от дърводелец в учител им изглежда непонятна. Може също така да е имало известна враждебност поради факта, че е извършил повечето от Своите чудеса в Капернаум (вж. Лука 4:23). И Той вече има разногласия със семейството Си (Марк 3:31-35).

`Прочетете Марк 6:7-30. Как мисията на дванадесетте апостоли контрастира с обезглавяването на Йоан Кръстител?`

Това е третата история сандвич в „Евангелието от Марк“ (вж. Урок 3). Мисията на дванадесетте апостоли да разнасят вестта на Исус навсякъде е в рязък контраст с хвърлянето на Йоан Кръстител в затвора и неговото смълчаване. На учениците е казано да пътуват без багаж и да разчитат на подкрепата на другите. Тази стратегия всъщност прави мисионерите зависими от хората, на които служат, а това им помага да се свържат с онези, които се нуждаят от тяхната вест.

Но Кръстителят няма такава връзка с Ирод и семейството му. Смъртта на Йоан е разказана в шокиращи подробности, докато заговорничката Иродиада се възползва от двузначността и похотта на Ирод. Дъщерята на Иродиада, изглежда, добавя към скандалния план чрез гротескното искане главата на Кръстителя да ù бъде доставена на поднос.

Смълчаването на ясния глас на Кръстителя се случва по същото време, когато дванадесетте апостоли прогласяват покаяние – точно както е правел и Кръстителят. Смъртта на Йоан предвещава тази на Исус. Йоан е умъртвен, погребан и се съобщава за възкръснали от мъртвите (Марк 6:14-16,29), също както ще се случи с Исус (Марк, 15 и 16 глава). Тези паралелни истории сочат към предстоящата криза за Исус и за Неговите последователи.

`Случвало ли ви се е да бъдете отхвърлени като Исус или да сте преминали през някаква трудноразбираема криза? Какво научихте от тези преживявания, което може би ще ви помогне следващия път, когато се случи нещо подобно?`