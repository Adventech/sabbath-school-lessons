---
title:  Земни задължения и небесни резултати
date:   28/08/2024
---

`Прочетете Марк 12:13-27. Какво се случва тук и какви истини преподава Исус?`

Религиозните водачи се опитват да хванат Исус в нещо, което биха могли да използват, за да Го осъдят, било пред римския управител, било пред народа. В този спор въпросът се върти около плащането на данъци. По това време и място отказът да се плащат данъци може да се приеме като бунт срещу римското правителство – сериозно престъпление.

Отговорът на Исус да се дават на Кесаря нещата, които са на Кесаря, и на Бога – тези, които са Негови, го предпазва от капан, но също така предава задълбочени наставления относно отговорността на вярващия към управлението на държавата. „Той заяви, че щом живеят под закрилата на римската власт, трябва да отдават изискваната от нея подкрепа, ако това не е в противоречие с един по-висш дълг. Докато живееха мирно и покорни на законите на страната, трябваше винаги да поставят на първо място верността си към Бога“ (Уайт, Е. Копнежът на вековете. Стр. 602 – англ. изд.).

Следва въпрос за възкресението на мъртвите. Садукеите са свещеническа група, която приема само петте Мойсееви книги като Писание. Те не вярват във възкресението на мъртвите. Сценарият, който разгръщат пред Исус, вероятно е бил хипотетичен. В него участват седем братя и една жена. Според закона на Мойсей, за да се запази собствеността по семейна линия, когато почине мъж, който не е оставил синове, брат му трябва да се ожени за вдовицата и всички деца, родени от този съюз, ще бъдат законно признати за деца на мъртвия мъж (Второзакония 25:5-10).

Стремейки се да дискредитират доктрината за възкресението, садукеите поставят моралната дилема чия съпруга ще бъде жената при възкресението. Исус оборва техния аргумент в две стъпки, позовавайки се на Писанията и на Божията сила. Първо, Той описва Божията сила при възкресението и посочва, че в небето няма да има бракове. След това защитава доктрината за възкресението, като се позовава на Изход 3:1-22, където Бог посочва, че Той е Богът на Авраам, Исаак и Яков. Така Исус намеква, че те ще бъдат възкресени; не могат да останат мъртви, щом Бог е Богът на Авраам, Исак и Яков, които тогава са били мъртви.

`Ако някой ви попита: „Познавате ли Божията сила“?, какво бихте отговорили и защо?`