---
title:  Разказ
date:   30/08/2024
---

### Един сън променя живота на бащата – част VI

_От Андрю Макчесни_

Ануш се била молила години наред баща ù да дойде при Бога. След като той позволил на нея и на майка ù да се върнат в църква за съботите, тя започнала да се моли още по-усърдно, като умолявала Бога да се разкрие пред баща ù. „Не искам да бъда в центъра на тази история. Игнорирай ме – молела се тя. – Говори на баща ми чрез сънища, видения или приятели. Просто искам неговото спасение.”

Тя предала въпроса на Бога. Казала: „Тук става въпрос за Теб и него“.

И тогава баща ù сънувал сън. В него видял огън да се изсипва върху един град, разположен близо до техния град в Армения. Видял как някои хора тичат и крещят, а други са спокойни и пеят. Бащата бил смаян. Той разказал на Ануш и на майка ù за съня.

Горе-долу по същото време Ануш гледала онлайн проповед за Светия Дух и споделила с баща си за това.

– Проповедникът каза, че огънят на Светия Дух ни защитава от огъня на ада – заявила тя. – Когато получиш огъня на Светия Дух, няма да се боиш от огъня в края на света.

Нещо прещракало. Бащата разбрал, че уплашените хора в съня му нямали Светия Дух и се страхували от пъкления огън, докато спокойните хора не се боели, защото били получили огъня на Светия Дух. Той си спомнил, че бил чел, че Светият Дух под формата на гълъб е слязъл върху Исус при Неговото кръщение (Матей 3:16).

– Трябва да се кръстя – казал бащата.

Но излизайки от устата му, думите прозвучали странно дори за самия него. Армения се гордее с това, че е първата страна, приела християнството през 301 г.сл.Хр. и много арменци смятат за свой дълг да бъдат християни. Те се кръщават като бебета, а не като възрастни.

Сега бащата не бил сигурен какво да прави.

– Имаш Библията – казала Ануш. – Прочети я. Нека тя отговори на твоите въпроси. Нека Библията те отведе до правилната църква.

Бащата започнал да чете Библията още по-сериозно. Един ден негов приятел го попитал защо чете Библията толкова съсредоточено.

– С това ли ще се похвалиш? – попитал приятелят. – Ако Исус дойде утре, дали ще Му кажеш: „Прочетох Библията?“. Ще бъде ли достатъчно?

Въпросите шокирали бащата. Цялото му тяло се разтреперило. Малко по-късно, когато излязъл от къщата на приятеля си и останал сам в колата, той излял сърцето си пред Бога. „Ако Исус дойде утре, какво бих могъл да Му кажа? – молел се той. – Ако Исус наистина дойде, какво бих могъл да Му кажа?“

Прибрал се у дома и казал на майката:

– Ще дойда на църква с теб следващата събота.

Но бащата не искал да отиде в домашната църква в града, която се състояла от седем жени.

– Хайде да отидем на църква в съседния град – предложил той.

От онази събота насетне бащата започнал да се покланя на Бога всяка седмица в църквата.

Част от даренията за Тринадесетата събота от последното тримесечие отиде за отваряне на Център за влияние за семейства като това на Ануш в Ереван, Армения. Благодарим ви, че помагате за разпространението на евангелието с вашите дарения. Следващата седмица: Бащата се кръщава.