---
title:  Триумфалното влизане
date:   25/08/2024
---

`Прочетете Марк 11:1-11 и Захария 9:9,10. Какво се случва тук?`

Половината от тази история включва как Исус изпраща двама ученици в близкото село, за да вземат магаре, което Той да язди на влизане в Йерусалим. Защо е отделено толкова много време на този разказ?

Има два отговора. Първо, изявяват се пророческите сили на Исус, издигайки достолепието на Неговото пристигане на това място и свързвайки го с волята на Бога. Второ, този аспект на историята е свързан със Захария 9:9,10, където се говори за царя, влизащ в Йерусалим, възседнал осел. Това напомня за влизането на Соломон в Йерусалим на магаре (3 Царе 1:32-48), когато Адония се опитва да узурпира трона, а Давид заповяда Соломон да бъде коронясан незабавно.

„Така предсказа идването на израилевия Цар пророк Захария петстотин години преди рождението на Христос. Това пророчество предстоеше да се изпълни сега. Този, Който тъй дълго отказваше царските почести, сега щеше да влезе в Йерусалим като обещания наследник на Давидовия престол” (Уайт, Е. Копнежът на вековете. Стр. 569 – англ. изд.).

Йерусалим се намира в хълмист район, на около 740 метра надморска височина. По времето на Исус населението му е било може би 40 000-50 000, но то е набъбвало по време на Пасха. Градът е бил разположен само на около 250 акра, но храмовият хълм е покривал около 37 от тези акра. Красивият храмов комплекс се е издигал над града.

Исус влиза от изток, като слиза по Елеонския хълм и вероятно е минал през Златната порта към Храмовия хълм (порта, която сега е зазидана с тухли). Целият град е развълнуван от Неговото влизане, всички разпознават значението на Неговото символично действие. Множеството, придружаващо Исус, вика осанна, термин, който първоначално е означавал „спаси сега“, но в крайна сметка придобива значението на „слава на Бога“.

Времето за тайнственост, за което Исус настоява през по-голямата част от „Марк“, е отминало. Сега Исус открито влиза в Йерусалим, използвайки добре познато царствено символично действие. Той влиза в храма, но тъй като е късно през деня, просто хвърля един бегъл поглед и след това се оттегля с дванадесетте ученици във Витания. Това, което би могло да се превърне в бунт или въстание, вместо това завършва с Неговото тихо оттегляне. Но следващият ден ще бъде различен.

`Идеята за язденето на магаре предава послание за смирение. Защо това е толкова важна черта, особено за християните? С какво трябва да се гордеем ние в светлината на Кръста?`