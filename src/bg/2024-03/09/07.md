---
title:  Разширено изучаване
date:   30/08/2024
---

Прочетете статиите „Един осъден народ“, „Храмът очистен отново“ и „Спор“ от кн. „Копнежът на вековете“ на Елън Уайт.

„Христовата постъпка с проклинането на дървото, което Неговата сила бе създала, е предупреждение към всички църкви и към всички християни. Никой не може да прилага в живота си Божия закон, без да служи на другите. Но много хора не водят Христовия любвеобилен и несебелюбив живот. Някои, смятащи се за отлични християни, не разбират в какво се състои служенето на Бога. Те правят планове и търсят начини да задоволяват себе си. Действат само в своя изгода. За тях времето е ценно само тогава, когато могат да го използват за себе си. Това е целта им при всички дела в живота. Такива християни служат не на другите, а на себе си. Бог ги е създал, за да живеят в свят, в който трябва да се върши несебелюбива служба. Предназначението им е да помагат на ближните си по всеки възможен начин. Но личното „аз” е толкова голямо, че не могат да видят нищо друго. Далеко са от хората. Християни, които живеят за себе си, приличат на смокиновото дърво – с големи претенции, но без плод. Те съблюдават формите на богослужението, но без покаяние или вяра. Почитат Божия закон на думи, но им липсва послушание. Говорят, а не вършат. С произнесената над дървото присъда Христос показва колко омразни са Му празните претенции. Той заявява, че не е толкова виновен явният грешник, колкото този, който претендира, че служи на Бога, а не принася плод за Негова прослава“ (Уайт, Е. Копнежът на вековете. Стр. 584 – англ. изд.).

**Въпроси за разискване**:

`Размишлявайте върху значението на Христовото очистване на храма. Как този принцип би могъл да се приложи към нашата църква днес? Как трябва да се осъществи такова очистване?`

`Навсякъде в евангелията, отново и отново, Исус се позовава на Писанията и как те трябва да бъдат изпълнявани. Какво ни говори това за централната им роля във верския живот? Защо трябва пламенно да отхвърляме всеки опит за омаловажаване авторитета на Писанието, особено възгледа, че Писанията са просто собствени идеи на хората относно Бога, кой е Той и как действа?`

`Къде е правилната граница между църквата и държавата? Как учението на Исус в Марк 12:13-17 насочва посоката на този разговор?`

`Потърсете текстове, които говорят за възкресението. Защо тази доктрина е толкова централна за нашата вяра, особено като става въпрос за състоянието на мъртвите?`

Тази събота, 31.08.2024 г., ще се молим за църкви „Плевен“ с групите в Кнежа, Червен бряг, с. Брест, с. Искър, с. Староселци и „Пловдив – Запад“ с групата в Първомай.