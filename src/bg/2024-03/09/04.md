---
title:  Кой казва, че можеш да направиш това?
date:   27/08/2024
---

`Прочетете Марк 11:27-33. Какво предизвикателство отправят към Исус религиозните водачи и как отговаря Той?`

В деня, след като Исус очиства храма, религиозните водачи се изправят срещу Него в двора на храма, питайки с каква власт е действал предишния ден. Те не търсят истината, а се стремят да Го хванат в клопка. Ако каже, че Неговата власт е от Бога, те ще отрекат, че обикновен селски дърводелец може да има такава власт. Ако признае, че властта Му е човешка, ще Го отхвърлят като глупак.

Но Исус прозира капана им и казва, че ще отговори на техния въпрос, ако отговорят на въпроса, който Той им зададе. Това, което пита, е дали кръщението на Йоан Кръстител е от Бога, или от човеците. Мигновено водачите осъзнават, че в капана са именно те. Ако кажат, че е от Бога, Исус ще заяви: „Защо не му повярвахте?“. Ако кажат, че е от хората, те се боят от народа. И така, те излъгват и казват, че не знаят. Това дава възможност на Исус да откаже да отговори на въпроса им.

`Прочетете Марк 12:1-12. Какво прави Исус след Своя отказ да отговори и какъв е резултатът от това?`

Исус разказва притчата за едно лозе, собственик и арендатори, на които отдал под наем терена. Историята, разказана от Исус, има големи прилики с притчата за лозето в Исая, 5 глава, където Бог повдига обвинение срещу неверния Израил. Всеки би разпознал паралела, особено религиозните водачи.

Историята се развива по много необичаен начин, тъй като арендаторите отказват да дадат на собственика плодовете от лозето му. Вместо това малтретират и убиват неговите слуги. Накрая собственикът изпраща любимия си син, към когото очаква да проявят уважение. Но и това не се получава. Те разсъждават безумно, че ако убият сина, лозето ще стане тяхно. Собствената им нелогичност е поразителна и присъдата, която трябва да бъде произнесена над тях, е оправдана.

Това, което Исус прави в тази история, е да даде на религиозните водачи тържествено предупреждение накъде водят стъпките им. Погледната в тази светлина, Неговата притча е изпълнено с любов предупреждение. За тях не е твърде късно да се променят и да избегнат сигурния съд. Някои ще се покаят, ще се променят и ще приемат Исус. Други не.