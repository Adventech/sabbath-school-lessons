---
title:  Най-великата заповед
date:   29/08/2024
---

`Прочетете Марк 12:28-34. Какъв задълбочен въпрос задава приятелски настроеният книжник и какъв двоен отговор дава Исус?`

В „Евангелието от Марк“ до този момент повечето от религиозните водачи, с малки изключения, се противопоставят на Исус. Това е особено валидно за Йерусалим, където Исус се изправя срещу ръководството на храмовото поклонение – стоящо в самата сърцевина на юдаизма. Ето защо един книжник да слуша разискванията и да оценява отговорите на Исус, показва както честност, така и смелост пред лицето на преобладаващата враждебност към Него. Би било по-лесно просто да се отдръпне и да гледа, дори и да симпатизира на Исус. Но този човек не прави това.

Книжникът навлиза в сърцевината на религията с въпроса си коя заповед е най-важната. Исус отговаря с простота и яснота, цитирайки Шемата – изповедта на вярата в юдаизма от Второзаконие 6:4,5. Най-голямата заповед, казва Той, е да обичаш Бога с цялото си сърце, душа, ум и сила – т.е. с цялото си същество. И дава на книжника бонус, като посочва втората най-важна заповед, цитирайки отново Стария Завет, този път Левит 19:18 – да обичаш ближния си като себе си.

Понякога хората се питат как е възможно да се заповядва любовта. Културният контекст на заповедта във „Второзаконие“ помага да си обясним това. Езикът произлиза от древните договори между страните, а терминът за „любов“ се отнася за това да бъдеш верен на изискванията на договора, вярно да ги изпълняваш. По този начин, макар да не изключва концепцията за дълбока привързаност между страните, той е много по-фокусиран върху действията, изявяващи такава лоялност.

Книжникът е честен и вижда яснотата и простотата в отговора на Исус и ги изтъква. Бихме могли да си представим навъсените погледи от страна на другите религиозни водачи, тъй като честният книжник потвърждава валидността на Исусовия отговор – нещо, което никой друг не е пожелал да стори. Исус също насърчава книжника за неговия честен отговор, като казва, че не е далеч от Божието царство. Недалеч не означава вътре. Това, от което книжникът все още се нуждае, е да разпознае кой е Исус и да Го последва – още една стъпка в пътуването на вярата.

`Как да се научим да обичаме Бога и ближния си като себе си? Защо кръстът е ключът към изпълнението на тези заповеди?`