---
title:  Прокълнато дърво и очистен храм
date:   26/08/2024
---

`Прочетете Марк 11:12-26. Какво е значението на описаните тук събития?`

На сутринта, идвайки от Витания, само на около три километра от Йерусалим, Исус е гладен. Когато вижда една разлистена смокиня, Той отива при нея, може би за да намери някои ранни плодове. Това действие не се счита за кражба, тъй като според старозаветния закон човек може да яде от нивата или овощната градина на ближния си, за да утоли глада си (Левит 19:9; Левит 23:22; Второзаконие 23:25). Но Той не намира плод и казва на дървото: „Отсега нататък никой да не яде плод от тебе до века“ (Марк 11:14). Много странно и нетипично действие за Исус, но случващото веднага след това е още по-фрапиращо.

Последвалото събитие вероятно се е разиграло в двора на езичниците, където се е извършвала продажбата на жертви (наскоро започната от Каяфа). Исус изпъжда продавачите от двора, за да може да се възстанови тихото поклонение. Неговото действие е пряка обида към тези, които отговарят за храмовата система.

Исус свързва два пасажа от Стария Завет като язвителен упрек към нечестивата какофония. Той настоява, че храмът трябва да бъде дом за молитва за всички народи (Исая 56:7), като изрично включва и езичниците. После казва, че водачите са превърнали храма в разбойнически вертеп (Йеремия 7:11). А след това, в края на този удивителен ден, напуска града с учениците Си (Марк 11:19).

На следващата сутрин, при завръщането си в града (вж. Марк 11:20-26), учениците са изумени да видят смокинята изсъхнала от корен. В Своето обяснение на случилото се Исус предава урок за молитвата и опрощението. Какво означава всичко това?

Тези две случки всъщност са четвъртата „история сандвич“ в „Евангелието от Марк“ (вж. Урок 3). В такива истории се появява драматизирана ирония с паралелни герои, извършващи противоположни действия или противоположни герои, извършващи паралелни действия. В тази история смокинята и храмът стоят успоредно. Исус проклина дървото, но очиства храма – противоположни действия. Обаче иронията е, че религиозните водачи сега ще планират да Го убият и това действие ще сложи край на значението на храмовите служби, които намират своето изпълнение в Исус.

`Кои неща в живота ви трябва да поискате Исус да изчисти? Как се случва това?`