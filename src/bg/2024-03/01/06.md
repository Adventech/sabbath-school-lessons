---
title:  Евангелието според Исус
date:   04/07/2024
---

`Прочетете Марк 1:14,15. Кои са трите части на евангелската вест, прогласена от Исус?`

Тук Марк обобщава простичката и директна вест на Исус. Нейните три части са илюстрирани в следната таблица:

| Категория | Съдържание |
| --- | --- |
| Времево пророчество | Времето се изпълни. |
| Заветно обещание | Божието царство наближи. |
| Призив към ученичество | Покайте се и повярвайте на благовестието. |

Времевото пророчество, споменато от Исус, е пророчеството за 70-те седмици от Даниил 9:24-27. Това пророчество намира своето изпълнение при кръщението на Исус, където Той е помазан със Светия Дух и започва Своето служене (Деяния 10:38). Удивителното пророчество за 70-те седмици е илюстрирано със следната схема:

![Chart](chart.png)

В това пророчество един ден обозначава една година (Числа 14:24; Йезекиил 4:6). Пророчеството започва през 457 г.пр.Хр. с указа, издаден от царя на Персия Артаксеркс за завършване работата по възстановяването на Йерусалим (вж. Ездра, 7 гл.).

Шестдесет и девет пророчески седмици се простират до 27 г.сл.Хр. – времето, когато Исус е кръстен и помазан със Светия Дух в началото на Своето служене.

Неговото разпятие се състои три години и половина по-късно.

И накрая, приключването на седемдесетата седмица се случва през 34 г.сл.Хр., когато дякон Стефан е убит с камъни и евангелската вест започва да се проповядва и на езичниците, и на евреите.

`Кога за последен път изучавахте пророчеството за 70-те седмици? Как познаването на това пророчество може да спомогне за задълбочаване на вярата ви не само в Исус, но и в надеждността на пророческото Слово?`