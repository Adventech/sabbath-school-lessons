---
title:  Вестителят
date:   02/07/2024
---

`Прочетете Марк 1:1-8. Кои са героите в тези стихове и какво казват и вършат?`

В тези стихове има трима главни герои: Исус Христос, споменат в Марк 1:1, Бог-Отец (загатнат в думите на Марк 1:2) и Йоан Кръстител, вестителят и проповедникът, който е основният предмет на последната част от този пасаж.

Марк 1:2,3 съдържа цитат от Стария Завет, който авторът представя, за да опише какво ще се случи в историята. Това, което евангелистът цитира, е смесица от фрази от три пасажа: Изход 23:20, Исая 40:3 и Малахия 3:1.

`Прочетете Изход 23:20, Исая 40:3 и Малахия 3:1. Какво е общото между тези три откъса?`

Изход 23:20 споменава за ангел, изпратен от Бога пред Израил, за да ги заведе в Ханаан. Исая 40:3 говори за това, че Бог се появява в пустинята с път, приготвен пред Него. Малахия 3:1 говори за вестител, вървящ пред Господа, за да подготви пътя Му. Всичките три пасажа говорят за пътуване.

Текстът от Исая има много връзки със служенето на Йоан Кръстител и също се фокусира върху Пътя на Господа. В „Евангелието от Марк“ Господ Исус е на път. Бързо развиващият се разказ подсилва смисъла на това пътуване – пътуване, което ще доведе до кръста и до Неговата жертвена смърт за нас.

Но преди Той да стигне до кръста, трябва да се случат още много неща. Пътуването едва започва и Марк ще ни разкаже всичко за него. В съответствие с цитата от Стария Завет в Марк 1:2,3 Йоан Кръстител призовава към покаяние, отвръщане от греха и обръщане обратно към Бога (Марк 1:4). Облечен като древния пророк Илия (срв. 4 Царе 1:8), в Марк 1:7,8 той говори за Този, Който идва след него и е по-силен от него. Свидетелството му, че не е достоен да развърже ремъка на обувките на Идващия, показва възвишения възглед, който има за Исус.