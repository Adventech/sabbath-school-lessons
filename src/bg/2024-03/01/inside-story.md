---
title:  Разказ
date:   05/07/2024
---

### Смаяният шаман – част I

_От Андрю Макчесни_

Баща ù бил най-изтъкнатата личност в нейния малък град в Непал. Всички търсели помощта му. Жителите на града вярвали, че неговите животински жертвоприношения могат да излекуват всяка болест. Баща ù произлизал от дълго родословие на шамани и самият той станал шаман след смъртта на баща си, който също бил шаман.

Нейният баща вярвал, че ритуалите му притежават голяма сила в света на духовете, така че бил озадачен, когато се оказало, че не може да помогне на човека, когото обича най-много – съпругата си. Не можел да я излекува, нито дори да диагностицира нейната болест. Принесъл в жертва пиле, но болката ù останала. Дал пари на друг шаман, но тя продължавала да губи сили. Завел я на лекар, но съпругата му ставала все по-слаба.

Недоумението на баща ù нараснало, когато порасналата му дъщеря, Дивия, се завърнала у дома, за да помогне на майка си. Един ден се прибрал и не можал да намери нито майката, нито Дивия. Претърсвайки къщата, най-накрая ги открил в една стая на горния етаж, коленичили на пода и в разговор с някого, когото не можел да види.

Бащата бил смаян. Подозирал, че нещо не е наред. Но тихо се измъкнал от стаята, за да не ги безпокои. Чудел се дали дъщеря му тайно не е станала шаман като него. Когато по-късно видял Дивия, попитал какво са правили двете с майка ù.

– Молехме се на моя Бог да излекува майка – казала Дивия.

– Кой Бог? – попитал бащата. Той почитал много богове.

– На моя Бог, Исус Христос – казала тя. – Напуснах нашата семейна религия. Намерих нов Бог в Исус. – Тя обяснила, че нейният Бог е създал небето и земята. – Ако се помоля, Той ще чуе и ще излекува мама – заявила тя.

Бащата не повярвал. Той не разбирал как този Бог може да бъде по-силен от всеки от семейните богове. Когато Дивия трябвало да се върне в своя дом в друг град, поискала да вземе майка си със себе си.

– Тя е болна и ти нямаш време да се грижиш за нея, защото работиш – казала тя. – Ще я взема със себе си.

Бащата, който работел и като шаман, и като строителен работник, се съгласил. Той не можел да помогне на съпругата си и се съмнявал, че тя ще издържи дълго.

– Тя е твоя майка – казал той. – Ако почине, уведоми ме.

Изминали шест месеца, преди бащата отново да види съпругата си. Пристигнал в къщата на Дивия и бил изненадан да намери майката здрава. В главата му напирали въпроси.

– Защо майка ти е добре? – попитал той. – Какво лекарство ù даде?

Дивия отговорила, че просто се е молила на Бога.

– Бог чу молбата ми – казала тя. – Сега мама е добре и е щастлива и ходи на църква с мен.

Бащата не повярвал. Той се засмял. Никога не бил чувал за такъв Бог, който лекува без животинска жертва или друг ритуал.

Тази мисионска история илюстрира мисионска цел №2 от Стратегическия план „Аз ще отида“ на Църквата на адвентистите от седмия ден: „Да укрепи и разнообрази адвентния обхват (…) сред недостигнати и недостатъчно достигнати групи хора“. За повече информация посетете уебсайта: https://IWillGo2020.org.