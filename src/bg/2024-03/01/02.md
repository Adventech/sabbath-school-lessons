---
title:  Проваленият мисионер
date:   30/06/2024
---

`Прочетете Деяния 12:12. Как е представен Марк в книгата „Деяния на апостолите“?`

Можем да допуснем, че Йоан Марк, най-вероятният автор на „Евангелието от Марк“, е бил млад мъж, когато са се случили събитията от Деяния, 12 глава, може би в средата на 40-те години сл.Хр. Той е представен в стих 12 като син на жена на име Мария. Тя очевидно е била заможен поддръжник на църквата и е провеждала молитвено събрание в дома си, станал известен от Деяния, 12 глава. Историята за бягството на Петър от затвора и последвалите действия, а след това и смъртта на Ирод, са изпълнени с поразителни, дори хумористични контрасти между Петър и царя. Йоан Марк всъщност не играе никаква роля в историята, но представянето му в този момент подготвя по-късната му връзка с Варнава и Савел.

`Прочетете Деяния 13:1-5,13. Как Йоан Марк се привързва към Савел и Варнава и какъв е резултатът от това?`

Деяния, 13 глава описва първото мисионско пътуване на Савел и Варнава, започнало около 46 г.сл.Хр. Йоан Марк не се споменава чак до стих 5 и неговата роля е просто като помощник или слуга. За младия мъж не се споменава друго до стих 13, където краткото описание отбелязва, че се е завърнал в Йерусалим.

Не се посочва причина за това напускане и липсата на каквото и да било описание на чувствата или емоциите му оставя на въображението да реши какво е мотивирало оттеглянето му от мисионските усилия, които без съмнение са били изпълнени с опасности и предизвикателства. Елън Уайт изтъква, че „Марк, несвикнал на трудности, изплашен и обезсърчен от опасностите и лишенията по пътя, се поколеба за известно време в решението си да се отдаде изцяло на Господното дело“ (Деяния на апостолите, стр. 169 – англ.изд.). Накратко казано, нещата просто стават прекалено трудни за него и той пожелава да се оттегли.

`Нима не сте били в същото положение – да се отдръпнете от нещо или дори напълно да се провалите в него, особено ако е от духовно естество или касаещо християнския ви живот? Какво научихте от това преживяване?`