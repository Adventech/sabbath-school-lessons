---
title:  Началото на Eвангелието
date:   29/06/2024
---

### За изучаване през седмицата
Деяния 13:1-5,13; Деяния 15:36-39; Марк 1:1-15; Исая 40:3; Даниил 9:24.

> <p>Стих за запаметяване</p>
> „А след като Йоан бе предаден на властта, Исус дойде в Галилея и проповядваше Божието благовестие, като казваше: Времето се изпълни и Божието царство наближи; покайте се и повярвайте в благовестието“ (Марк 1:14,15).

Кой е написал „Евангелието от Марк“ и защо е било написано то? Нито едно евангелие не посочва името на своя автор. Онова, което е най-близко до нещо подобно, е „Евангелието от Йоан“, където се споменава любимият ученик на Исус (вж. Йоан 21:20,24).

И все пак от ранни времена всяко от каноничните евангелия е свързвано или с апостол (Матей, Йоан), или със спътник на апостол. Например „Евангелието от Лука“ е свързано с ап. Павел (вж. Колосяни 4:14, 2 Тимотей 4:11, Филимон 1:24). „Евангелието от Марк“ е свързано с ап. Петър (вж. 1 Петър 5:13). Въпреки че авторът на „Евангелието от Марк“ така и не посочва името си в текста, ранноцърковното предание заявява, че авторът на Евангелието е Йоан Марк, някогашен спътник на Павел и Варнава (Деяния 13:2,5) и по-късно сътрудник на Петър (1 Петър 5:13).

Първата стъпка тази седмица ще бъде да научим за Марк, както е описан в Писанието, да видим ранния му провал и по-късното му възстановяване. След това урокът ще се насочи към началната част на „Евангелието от Марк“ с поглед напред към посоката на историята и поглед назад, търсейки причината, поради която един неуспешен и след това възстановен мисионер би написал такъв текст.