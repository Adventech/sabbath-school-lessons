---
title:  Втори шанс
date:   01/07/2024
---

`Прочетете Деяния 15:36-39. Защо Павел отхвърля Марк и защо Варнава му дава втори шанс?`

Причината за отхвърлянето на младия мъж от страна на Павел е посочена в Деяния 15:38. Марк се е оттеглил от тях и е прекъснал работата си в служенето. Отношението на Павел е разбираемо, макар и твърде остро. Мисионският живот, особено в древния свят, е труден и взискателен (срв. 2 Коринтяни 11:23-28). Павел разчита на своите колеги мисионери, за да му помагат да носи бремето на такава трудна работа и обстановка. Според него човек, който дезертира толкова бързо, не заслужава място в мисионския екип, който се бори очи в очи със злите сили.

Варнава не е съгласен. Той вижда потенциал в Марк и не иска да изостави младежа. Между Павел и Варнава възникна толкова дълбок спор относно Йоан Марк, че пътищата им се разделят. Павел избира с него да отиде Сила, а Варнава взема Марк.

Книгата „Деяния“ не обяснява защо Варнава избира да вземе Марк със себе си. Всъщност този пасаж е последното място, където двамата мъже се споменават в „Деяния“. Но интересното е, че това не е последното място в Новия Завет, където се споменава за Марк.

`Прочетете Колосяни 4:10, 2 Тимотей 4:11, Филимон, 24 гл. и 1 Петър 5:13. Какви подробности относно възстановяването на Марк предлагат тези стихове?`

Изглежда, че в Марк е настъпила невероятна промяна. В тези пасажи Павел посочва стойността на Марк за него и за служенето. Апостолът го смята за един от своите сътрудници и иска Тимотей да го доведе със себе си. „Първото послание на ап. Петър“ показва, че Петър също е имал близки отношения с Марк. Тези книги от Павел и Петър вероятно са били написани в началото на 60-те години сл.Хр., около 15-20 години след преживяването в Деяния, 15 глава. Марк определено се е възстановил от своя провал, почти сигурно благодарение на доверието, което неговият братовчед Варнава му е оказал.

`Помислете за случай, когато вие или ваш приятел сте се провалили и сте получили втори шанс. Как това преживяване промени вас и тези, които ви помогнаха? А как промени вашето служение за другите?`