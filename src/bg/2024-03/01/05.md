---
title:  Кръщението на Исус
date:   03/07/2024
---

`Прочетете Марк 1:9-13. Кой присъства на кръщението на Исус и какво се случва там?`

Йоан кръщава Исус в река Йордан, но когато Спасителят излиза от водата, вижда как небето се отваря и Светият Дух слиза върху Него като гълъб. Той чува гласа на Бога от небето: „Ти си Моят възлюбен Син; в Теб е Моето благоволение“ (Марк 1:11).

Тези събития показват важността на кръщението на Исус. Отец, Синът и Светият Дух присъстват, като заедно потвърждават началото на служението на Христос. Важността на това събитие ще намери своя отзвук в сцената на кръста от Марк, 15 глава. Много от същите елементи на историята ще се повторят в тази сцена.

Духът закарва Исус в пустинята. Думата „закара“ е превод на гръцката дума ekballō, често срещана дума, употребявана в „Евангелието от Марк“ за изгонване на демони. Присъствието на Духа тук илюстрира силата на Светия Дух в живота на Исус. Господ вече започва пътуването на Своето служене и веднага се изправя срещу Сатана. Смисълът на борбата в сцената е разкрит чрез споменаването на 40 дни на изкушение, присъствието на зверовете и ангелите, служещи на Исус.

Необичайна характеристика на началната сцена от „Евангелието от Марк“ е, че Исус е представен като герой, притежаващ едновременно и Божествено, и човешко естество. От страна на Божественото естество: Той е Христос, Месия (Марк 1:1), Господ, обявен от вестител (Марк 1:2,3), по-силен от Йоан (Марк 1:7), възлюбеният Син, върху Когото слиза Духът (Марк 1:10,11). Но от страна на човешкото естество виждаме следното: Той е кръстен от Йоан (а не обратното, Марк 1:9), воден е от Духа (Марк 1:12), изкушаван е от Сатана (Марк 1:13), Той е заедно със зверовете (Марк 1:13) и ангели Му служат (Марк 1:13).

Защо са тези контрасти? Това сочи към удивителната реалност на Христос, нашия Господ и Спасител, нашия Бог, но също така и човешко същество, наш брат и пример. Как да схванем напълно с ума си тази идея? Не бихме могли. Но ние го приемаме с вяра и се изумяваме какво ни разкрива тази истина за Божията любов към човешкия род.

`Какво разбираме за удивителната Божия любов от факта, че макар Исус да беше Бог, Той щеше да вземе върху Себе Си нашето човешко естество, за да ни спаси?`