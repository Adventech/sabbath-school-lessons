---
title:  Разширено изучаване
date:   05/07/2024
---

Прочетете статията „Глас в пустинята“ от кн. „Копнежът на вековете“ и „Вестители на евангелието“ от кн. „Деяния на апостолите“ на Елън Уайт.

Колко забележително е, че Откровение 14:6,7, първата ангелска вест, е паралел на евангелската вест на Исус от Марк 1:15. Първият ангел разнася по света вечното благовестие в последните дни като подготовка за Второто пришествие. Също като вестта на Исус, благовестието на ангела за последното време има същите три елемента, както е показано в таблицата по-долу:

| Марк, 1 глава | Категория | Откровение, 14 глава |
| --- | --- | --- |
| Изпълнено време (Даниил, 9 глава) | Времево пророчество | Часът на съда (Даниил, 7 и 8 гл.) |
| Наближаване на царството | Заветно обещание | Вечно благовестие |
| Покайте се, повярвайте | Призив към ученичество | Бойте се, прославете, поклонете се на Бога |

Първата ангелска вест обявява началото на съда преди Пришествието, предсказан в пророчеството за 2300 дни от Даниил 8:14 и започнал през 1844 г. Съдът донася Божието царство на Неговия преследван народ (Даниил 7:22). Първият ангелски призив да се боим, да прославяме и да се покланяме на Бога, е призивът към ученичество, отправен към света в последните дни, когато силите на зверовете от Откровение, 13 глава представят един фалшив бог, изискващ да се боим от него, да го прославяме и да му се покланяме.

Точно както вестта на Исус от Марк, 1 глава е тясно свързана с пророчествата на „Даниил“ в началото на евангелското прогласяване, така и вестта на първия ангел е свързана с „Даниил“ в края на земната история.

**Въпроси за разискване**:

`Сравнете и противопоставете Йоан Кръстител и Исус в Марк 1:1-13. Какви специални поуки научавате от начина, по който са представени?`

`Помислете върху значението на кръщението. Прочетете Римляни 6:1-4 и Йоан 3:1-8 и ги сравнете с кръщението на Исус в Марк 1:9-13. Какви паралели и контрасти виждате? Как това ви помага да разберете по-ясно значението на кръщението?`

`Сравнете и съпоставете евангелието според Исус в Марк 1:14,15 и вестта на първия ангел от Откровение 14:6,7. Как разбирането на тези вести ви помага да разберете по-добре мисията си днес?`

Тази събота, 06.07.2024 г., ще се молим за църкви „Карлово“ с групата в Каравелово и „Костинец“.