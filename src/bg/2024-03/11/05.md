---
title:  Да остави всички да се разбягат от Исус
date:   11/09/2024
---

`Прочетете Марк 14:43-52. Какво се случва тук, толкова съществено за спасителния план?`

Шокиращо е, че един от най-близките приятели на Исус Го предава на враговете Му. Евангелията не навлизат в подробности за подбудите на Юда. Но Елън Уайт пише: „Юда имаше вродена силна любов към парите, но той не всякога е бил толкова покварен, че да извърши дело като това. Бе подхранвал обаче лош дух на алчност, докато тя не стана водеща подбуда в живота му. Любовта към Мамона надделя над любовта му към Христос. Ставайки роб на един порок, той се предаде в ръцете на Сатана, за да бъде отведен до какви ли не крайности в греха“ (Уайт, Е. Копнежът на вековете. Стр. 716 – англ. изд.).

Само по себе си предателството бива осъждано от всички, дори от онези, които използват предателите (срв. Матей 27:3-7). Но постъпката на Юда е особено престъпна, защото той се опитва да скрие предателството си под прикритието на приятелство. Дава указания на множеството, че човекът, когото целуне, е този, който трябва да бъде заловен. Изглежда, че Юда иска да скрие коварството си от Исус и от останалите ученици.

Настъпва пълен хаос, когато множеството залавя Исус. Някой изважда меч (в Йоан 18:10,11 се казва, че това е Петър) и отрязва ухото на слугата на първосвещеника. Исус се обръща към множеството с порицание, че правят тайно това, което са се страхували да сторят открито, когато е поучавал в храма. Но Той завършва с позоваване на изпълнението на Писанията. Още един намек за този успореден сюжет, преминаващ през разказа за Страстната седмица – че Божията воля се изпълнява дори когато волята на човека работи за погубването на Месия.

Всички ученици се разбягват, включително Петър, който въпреки това ще се появи отново, следвайки Исус от разстояние и в крайна сметка ще си създаде проблеми. Но Марк 14:51,52 разказва за някакъв млад мъж, който следва Исус – сюжет, който се намира единствено тук и никъде другаде в каноничните евангелия. Някои смятат, че това е бил самият Марк, но подобна теза е недоказуема. Забележителното е, че той бяга гол. Младежът, вместо да остави всичко, за да „следва“ Исус, оставя всичко, за да „избяга“ от Исус.

`Помислете за плашещата идея, че като роб даже само на един порок Юда е подтикнат да извърши своето дело. Какво следва да ни говори това за омразата към греха и чрез Божията благодат, за победата над него?`