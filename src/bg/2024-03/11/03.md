---
title:  Последната вечеря
date:   09/09/2024
---

`Прочетете Марк 14:22-31 и Изход 24:8. Каква велика стойност за християнската вяра се съдържа в този разказ?`

Марк 14:12 отбелязва, че това е бил първият ден на безквасните хлябове, когато пасхалното агне се принася в жертва. Храненето се случва в четвъртък вечерта.

На Последната вечеря Исус установява нова възпоменателна служба. Това е преход от празнуването на еврейската Пасха, пряко свързана с излизането на Израил от Египет и превръщането му в Божи заветен народ на Синай. При подпечатването на завета, в Изход 24:8, Мойсей поръсва хората с кръвта на жертвените животни и казва: „Ето кръвта на завета, който Господ сключи с вас според всички тези условия“.

Поразително е, че при Господната вечеря, която Исус установява тук, не се използва агнето на пасхалната вечеря. Това е така, защото Той е Божият Агнец (срв. Йоан 1:29). Хлябът на Господната вечеря представлява Неговото тяло. Новият завет (срв. Йеремия 31:31-34) е подпечатан с кръвта на Исус, а чашата представлява именно това. Той казва: „Това е Моята кръв на новия завет, която се пролива за мнозина“ (Марк 14:24).

Тогава, сред всичко описано дотук, Исус предсказва, че учениците Му ще Го изоставят. Той цитира Захария 13:7, където се говори за меча, който поразява пастира, и овцете се разпръсват. Исус е пастирът, а учениците Му са овцете. Това е смайваща и потискаща вест. Но Той добавя думи на надежда, като повтаря предсказанието за Своето възкресение. Обаче прибавя, че ще отиде преди учениците в Галилея. Това предсказание ще бъде споменато от юношата на гроба на Исус в Марк 16:7 и следователно тук има специална тежест.

Но всичко дотук е твърде трудно за възприемане от учениците, особено от Петър, който твърди, че всеки друг може да се съблазни, но той няма да го направи. Обаче Исус продължава с тържествения тон и предсказва, че Петър ще се отрече от Него три пъти, преди петелът да пропее за втори път. Предсказанието ще изиграе решаваща роля в сцената с процеса на Исус и отричането на Петър; така че тук то също играе решаваща роля.

`Какво можете да научите от случаите, в които сте обещали на Бога, че ще направите нещо или няма да направите друго и в крайна сметка пак сте нарушили обещанието си?`