---
title:  Незабравимо
date:   08/09/2024
---

`Прочетете Марк 14:1-11. Кои две истории се преплитат тук и как те се разиграват една след друга?`

Марк 14:1 казва, че Пасхата предстои два дни по-късно. Тази среща вероятно се е състояла или във вторник вечер, или в сряда на същата седмица. Религиозните водачи имат план и се подбрали времето. Те просто се нуждаят от средство, за да постигнат целта си. То ще дойде от изненадващо място.

Този пасаж е петата „история сандвич“ в „Марк“ (вж. Урок 3). Историята за заговора срещу Исус е свързана с историята за жена, която помазва главата на Исус със скъпоценен парфюм. Два паралелни героя извършват противоположни действия, показвайки ироничен контраст.

Марк не разкрива коя е жената тук. Нейният невероятен дар към Исус е в контраст с коварството на Юда, когато предава своя Господ. Тя е неназована; той е посочен като един от Дванадесетте. Посочена е стойността на нейния подарък; неговата цена е само обещание за пари.

Не се посочва конкретна причина за нейната постъпка, но гостите на вечерята са ужасени от счетеното от тях за голяма загуба на почти едногодишна заплата при изливането на парфюма върху Исус. Но Исус се намесва в нейна защита и казва, че това, което е направила, ще бъде включено в прогласяването на евангелието по целия свят като спомен за нея. Изумително! Всъщност и четирите евангелия разказват тази история под една или друга форма, вероятно поради думите на Исус, възпоменаващи нейното дело.

Предателството на Юда също е изумително. „Марк“ намеква, че мотивът му е алчност. „Евангелието от Йоан“ изрично посочва това (Йоан 12:4-6).

„Марк“ съдържа една игра с думата „добро“, за да илюстрира, че в тези истории се разиграват два различни мотива или сюжета. Исус нарича действието на жената „добро/красиво“ в Марк 14:6. Той казва, че винаги можем да правим „добро“ за бедните (Марк 14:7), а в Марк 14:9 нарича нейното дело част от „добрата новина/благовестието“. В Марк 14:11 Юда търси „добра възможност“ (Стандартен международен превод), за да предаде Исус. Това, което подсказва тази игра на думи, е, че заговорът на хората да погубят Месия всъщност ще стане част от евангелската история, защото води до осъществяването на Божията воля да даде Своя Син за спасението на човешкия род.

`Как Римляни 8:28 спомага да се обясни какво ще се случи тук?`