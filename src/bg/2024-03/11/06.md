---
title:  Кой си Ти?
date:   12/09/2024
---

`Прочетете Марк 14:60-72. Сравнете реакцията на Исус към събитията с тази на Петър. Какви поуки можем да научим от тези разлики?`

Марк 14:53-59 описва как Исус е отведен в Синедриона и първата част от процеса срещу Него. Това е упражнение по разочарование. Водачите отново и отново се опитват да натъкмят обвинението си срещу Исус. Авторът на Евангелието отбелязва колко фалшиво е свидетелството и как свидетелите никога не постигат съгласие помежду си.

Накрая първосвещеникът става и се обръща директно към Исус. Отначало Спасителят не отговаря. Но тогава първосвещеникът Го поставя под клетва пред Бога (вж. Матей 26:63) и задава директния въпрос дали Той е Месия. Исус откровено и открито признава, че е Той, и след това се позовава на Даниил 7:13,14 относно Човешкия Син, Който седи от дясната страна на Бога и идва с небесните облаци. Прекалено дръзко за първосвещеника, който разкъсва дрехите си и призовава за осъждане на Исус – нещо, което Съветът прави незабавно. Водачите започват да позорят Исус, като Го плюят, покриват лицето Му, бият Го и Го призовават да пророкува.

Докато Спасителят е вътре, съден и даващ вярно свидетелство, Петър е отвън, където дава лъжлив доклад. Това е шестата и последна „история сандвич“ в „Евангелието от Марк“ и тук иронията е подчертана по особено силен начин. Ето двама паралелни герои, Исус и Петър, които извършват противоположни действия. Исус дава вярно свидетелство, а Петър лъжливо. Три пъти Петър е заговарян от слуга или случайни минувачи и всеки път отрича да е общувал с Исус, като междувременно дори ругае и кълне.

Точно в този момент петелът пропява за втори път и Петър изведнъж си спомня пророчеството на Исус, че същата нощ той ще се отрече от своя Господ три пъти. Съсипан е и рухва в сълзи. Ето поразителната ирония – в края на Неговия процес Исус е със завързани очи, бит и Му е заповядано да „пророкува!“. Идеята е да Му се подиграят, тъй като Той не може да види кой Го удря. Въпреки това, точно в този момент, Петър се отрича от Исус в двора долу, като изпълнява едно от пророчествата Му. Следователно, отричайки се от Него, Петър потвърждава, че Исус е Месия.

`Какви думи на надежда бихте дали на някого, който, въпреки че иска да следва Исус, понякога не го прави? На кого от нас не се е случвало да пропусне да следва това, което знае, че Исус иска от него?`