---
title:  Гетсимания
date:   10/09/2024
---

`Прочетете Марк 14:32-42. За какво се моли Исус в Гетсимания и какъв отговор получава тази молитва?`

С напускането на оградения град Йерусалим, където са яли Пасхата, Исус и Неговите ученици отиват през долината Кедрон в една градина на склоновете на Елеонския хълм. Името Гетсимания означава „преса за масло“, което предполага, че в близост е имало преса за обработка на зехтин. Точното местоположение е неизвестно, тъй като римляните са изсекли всички дървета на Елеонския хълм по време на обсадата през 70 г.сл.Хр.

Когато Исус влиза в градината, Той оставя учениците Си там и се отдалечава с Петър, Яков и Йоан. Но след това оставя и тези тримата и продължава сам по-нататък. Това пространствено дистанциране подсказва, че Исус става все по-изолиран и сам, докато се изправя пред предстоящите Му страдания.

Той се моли да Го отмине чашата на страданието, но само ако е Божията воля (Марк 14:36). Употребява арамейския термин Авва, който Марк превежда като „Отче“. Терминът не означава „татко“, както предполагат някои. По-скоро думата, използвана от дете, за да се обърне към баща си, е аби (вж. Raymond E. Brown, The Death of the Messiah, Anchor Bible Reference Library [New York: Doubleday, 1994], Т. 1, стр. 172, 173). Но употребата на термина Авва, Отче, носи тясната семейна връзка, която не трябва да бъде принизявана.

Това, за което Исус се моли, е да се отнеме от Него чашата на страданието. Но Той се подчинява на Божията воля (сравнете с Господната молитва, Матей 6:10). През останалата част от Страстната седмица е станало очевидно, че Божият отговор към молитвата на Исус е „не“. Той няма да отнеме чашата на страданието, защото чрез това преживяване се предлага спасение на света.

Когато се сблъсквате с трудности, окуражаващо е да имате приятели, които ви подкрепят. Във Филипяни 4:13 Павел говори за извършване на всичко чрез Този, който го укрепява. Мнозина забравят Филипяни 4:14, където апостолът започва с „но“. Стихът гласи: „Но направихте добре, като взехте участие в скръбта ми“. Това желае Исус в Гетсимания. Три пъти Той отива да потърси утеха от Своите ученици. И три пъти ги намира заспали. Накрая ги събужда, за да тръгнат с Него и да се изправят пред изпитанието. Той е готов – те не са.