---
title:  Взет и изпитан
date:   07/09/2024
---

### За изучаване през седмицата
Марк, 14 глава; Йоан 12:4-6; Римляни 8:28; Изход 24:8; Йеремия 31:31-34; Захария 13:7.

> <p>Стих за запаметяване</p>
> „Авва, Отче, за Тебе всичко е възможно; отмини Ме с тази чаша; не обаче както Аз искам, но както Ти искаш“ (Марк 14:36).

Глави от 14 до 16 в „Евангелието от Марк“ са известни като „Разказът за Страстната седмица“, защото описват страданието, смъртта и възкресението на Исус. Както отбелязахме в Урок 9, последните шест глави от „Марк“ обхващат само около една седмица. По-голямата част от събитията в Марк, 14-16 глава се случват в четвъртък и петък от тази страстна седмица. Смъртта на Исус настъпва в петък, а възкресението Му в неделя.

Урокът през тази седмица се фокусира върху Марк, 14 глава, като започва с петата „история сандвич“, която свързва две противоположни действия по отношение на Исус. Това е последвано от Тайната вечеря, а след това от Неговата борба в Гетсимания. Там Той е заловен и отведен пред водачите, за да бъде съден. Сцената на процеса е свързана с отричането на Петър от Исус, образувайки шестата и последна от „историите сандвич“ в „Марк“. Отново се случват две противоположни действия, но по ироничен обрат те потвърждават една и съща истина.

В целия разказ два контрастиращи сюжета вървят ръка за ръка. В ясен стил Марк представя пред читателя тези противоречиви сюжети, докато разкрива триумфа на Исус.