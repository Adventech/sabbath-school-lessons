---
title:  Разказ
date:   13/09/2024
---

### Осъществяване на съня за тофуто – част VIII

_От Андрю Макчесни_

Бащата получил стомашни проблеми и Ануш и майка ù решили да обърнат голямо внимание на диетата му. Ануш била вегетарианка, а майка ù – биолог по образование, знаела кои храни са здравословни. Но те не се били стремили да поставят най-здравословните храни на семейната трапеза. Ануш и майка ù започнали да хранят бащата предимно с растителна храна и стомашните проблеми изчезнали.

След това бащата сънувал друг сън. Видял ярка светлина в гаража. Била толкова ярка, че не можел да я гледа. „Не се страхувай – казал един глас от светлината. – Ела. Вземи тази кофа със семена и ги посади на тази маса.“

Бащата видял кофа, пълна със семена до масата от неръждаема стомана. Но заповедта нямала никакъв смисъл. Като студент той се обучавал да стане учен по земеделие, така че познавал растенията. Но дори и без това знание бил наясно, че семената не могат да покълнат върху стомана. „Семената трябва да бъдат засадени в земята“ – възразил той. Гласът бил непоколебим. „Направи каквото казвам“ – отсякъл.

Все още в съня изминал един ден и бащата видял здрави трисантиметрови издънки да растат от масата. Бил шокиран. „Какво става? – запитал той. – Как може семена да пораснат за една нощ, и то на тази маса от неръждаема стомана?“ „Трябва да извадиш зелените филизи и да ги продадеш“ – казал гласът.

Бащата разказал съня на семейството си. Докато Ануш слушала, тя се чудела дали Бог не казва на баща ù да прави тофу. В Армения нямало компания, която да произвежда тофу. Бащата бил собственик на бизнес със земеделско обучение и Ануш била сигурна, че той може да се справи. Но не искала да се опитва да тълкува съня му. Молела се баща ù да чуе директно Божия призив.

След това Ануш участвала в медицинска мисионска конференция в Украйна. Тристате участници се развълнували, когато чули за съня на баща ù. Това се случило през 2019 г. и адвентистите имали процъфтяващи съоръжения за производство на тофу и магазини за здравословни храни в страната. Когато организаторът на конференцията попитал кой би искал да научи баща ù да прави тофу, всички вдигнали ръка.

Два месеца по-късно бащата купил самолетни билети за Украйна. Също като Авраам и Сара, той и майката напуснали дома си, без да знаят точно къде отиват. Господ организирал всичко. На летището ги посрещнали медицинските мисионери от конференцията. Бащата и майката на Ануш останали с тях, като посещавали адвентни магазини за здравословни храни и съоръжения за тофу в продължение на 12 дни. Бащата видял, че християните могат да работят не само за пари, но и за Божията слава. Той бил впечатлен. Върнал се у дома и отворил първата компания за тофу в Армения.

Ануш преливала от щастие. Тя била смаяна от мисълта, че баща ù някога бил използвал вегетарианския ù начин на живот като причина да ù забрани да ходи на църква, а сега продавал тофу и насърчавал вегетарианския начин на живот.

Част от даренията за Тринадесетата събота от последното тримесечие отиде за отваряне на Център за влияние за семейства като това на Ануш в Ереван, Армения. Благодарим ви, че помагате за разпространението на евангелието с вашите дарения. Следващата седмица: Семейството се обединява за разпространението на евангелието в Армения.