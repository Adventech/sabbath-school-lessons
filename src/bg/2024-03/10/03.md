---
title:  Камък върху камък няма да остане
date:   02/09/2024
---

`Прочетете Марк 13:1-13. Как учениците на Исус реагират на твърдението Му за храма и колко значим е Исусовия отговор към тях?`

Както вече посочихме, храмовият комплекс е бил наистина удивително здание. Йосиф Флавий отбелязва, че Царската колонада от южната страна на комплекса е имала 162 колони, всяка от които е можело да бъде обхваната от трима мъже, хванати за ръце (Древности, 15.11.5 §§413-414). Исус казва, че всичко това ще се срине. Подобно пророчество относно това удивително здание би прозвучало на слушателя като края на света.

„Когато вниманието на Христос бе насочено към великолепието на храма, какви ли са били неизказаните мисли на Отхвърления? Гледката пред Него бе наистина красива, но Той каза тъжно: „Виждам всичко. Постройките са наистина прекрасни. Вие посочвате тези стени като явно неразрушими, но чуйте думите Ми: Ще дойде ден, когато „няма да остане тук камък на камък, който да не се срине“ (Уайт, Е. Копнежът на вековете. Стр. 627 – англ. изд.).

Учениците искат да узнаят кога ще се сбъдне направеното от Исус предсказание. Така че в Марк 13:4 една малка група – Петър, Яков, Йоан и Андрей – Го питат за времето. Те искат да разберат кога ще се случат всички тези неща и какъв ще бъде белегът за предстоящото им изпълнение.

Това, което прави впечатление в Марк 13:5-13, е, че Исус прекарва по-голямата част от времето Си не в описание на падането на Йерусалим, а по-скоро в предупреждаване на учениците Си за това какво могат да очакват в своето служене по съграждането на ранната християнска църква. И то изобщо не звучи като нещо лесно.

Всъщност ще бъдат преследвани, изправяни на съд и някои ще бъдат убити. Но през всичко това Исус показва, че времето още не е дошло. Не бива да остават подведени от бурните събития. Освен това Светият Дух ще им даде думите, които да говорят в точното време, дори когато семейството и приятелите са ги изоставили. Изводът от тези уводни слова в пророчеството на Исус е, че Божият народ не бива да се страхува от смут и изпитания. Те трябва да бдят, защото Божият Дух ще ги преведе през бедите.

`Каква е вашата лична опитност с изпитанията, произтичащи от следването на Исус? Ако не сте имали такава, може би трябва да се запитате дали наистина Го следвате?`