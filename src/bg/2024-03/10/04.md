---
title:  Мерзостта на запустението
date:   03/09/2024
---

`Прочетете Марк 13:14-18. Какви насоки ни дава Исус, за да разберем за какво се отнася „мерзостта, която докарва запустение“?`

Исус стига до централната точка относно падането на Йерусалим в Марк 13:14. Той споменава фразата „мерзостта, която докарва запустение“. Господ казва, че читателят би трябвало да разбере. С тези думи Исус насочва учениците към книгата на Даниил. Такава терминология присъства в Даниил 9:21, Даниил 11:31 и Даниил 12:11 с паралел в Даниил 8:13.

`Прочетете Даниил 9:26,27. Кой е „Месия“ и кой е „князът, който ще дойде“?`

„Месия“ в Даниил 9:26 е еврейската дума māšiaḥ, или Помазаникът. При внимателно изследване на Данаил 9:24-27 става ясно, че този помазаник всъщност е идването на Исус Христос.

Но кой е „князът, който ще дойде“ и който донася запустението на град Йерусалим? Градът е разрушен от римския генерал Тит. Следователно изглежда логично той да е „князът, който ще дойде“, споменат в Даниил 9:26,27. Двете лица са свързани, защото начинът, по който градът се е отнесъл спрямо Месия, предвещава гибелта му.

Но какво представлява тази „мерзост на запустението“, за която говори Исус, препращайки към „Даниил“? За жалост, много учени смятат, че тази мерзост се отнася за оскверняването на храма от Антиох Епифан през II век пр.Хр. Обаче събитията не съвпадат. Исус описва „мерзостта на запустението“ като нещо, което се случва след Неговото време, така че едва ли може да се отнася за нещо, което се е случило два века преди земното служение на Христос.

Вместо това мерзостта вероятно се отнася до насаждането на римските езически стандарти в Израил по време на обсадата на Йерусалим в края на 60-те години сл.Хр. Това е знакът за християните да бягат – и те постъпват точно така.

`Йерусалим пада точно според предсказанието на Исус. Как можем да се научим да се доверяваме на Него и на Библията във всичките ù предсказания?`