---
title:  Двете малки монети в дарението
date:   01/09/2024
---

`Прочетете Марк 12:41-44. Колко дава вдовицата и какво има да каже Исус по този въпрос?`

Йерусалимският храм е представлявал удивително красиво здание. Храмовият хълм се е извисявал над града и масивните камъни, използвани за неговия градеж, са удивителни и до днес, като някои тежат стотици тонове. Преустройството и разширяването на храма и храмовия хълм започва при Ирод Велики около 20 г.пр.Хр., но изграждането и украсяването на зданието продължава през 60-те години сл.Хр.

Много хора са донасяли големи дарения, които са поставяли в 13 сандъка, разположени в Двора на жените близо до храма. Точно тук е седял Исус, когато вижда една вдовица да се приближава и да пуска две лепти. Това би било еквивалентно на 1/32 част от един динарий – обичайния надник на наемен работник. Следователно дарението на жената е съвсем скромно.

Но Исус се впечатлява от нейния дар. Много богати хора даряват големи суми, но Той не коментира даренията им, докато ги пускат. Обаче това дарение на вдовицата предизвика похвалата Му. Той заявява, че тя е дала повече от всички останали. Как е възможно? Исус отбелязва, че те са дали от изобилието си, а тя от своята бедност. На тях им е останало много; тя е дала всичко, което е имала, за да преживява. Този факт прави нейното дарение твърде необичайно въпреки ниската му парична стойност.

Историята съдържа дълбока поука за управлението на средствата. Даването за Божията кауза не зависи от постъпките на ръководителите, за да бъде валидно. Религиозното ръководство на храма е било корумпирано, но Исус не подкрепя задържането на дарения поради тази причина. Ако някога е имало корумпирани религиозни водачи (Каяфа? Анна?), онези по времето на Исус са били сред най-лошите. И Исус също го е знаел.

Вярно е, че водачите имат свещената отговорност да използват ресурсите в съответствие с Божията воля, но дори и да не го правят, тези, които дават за Божията кауза, все още са благословени в даването си – също като онази жена.

От друга страна, задържането на десятъци или дарения, когато водачите правят нещо непристойно, означава, че даването е обвързано с техните действия, вместо да бъде направено в знак на благодарност към Бога. Колкото и изкушаваща да е за вас такава постъпка, тя е погрешна.

`Какво следва да ни научи тази история относно важността да бъдем верни в това, което даваме на Господното дело?`