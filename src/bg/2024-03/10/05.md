---
title:  Голямата скръб
date:   04/09/2024
---

`Прочетете Марк 13:19. За какво се отнася този стих?`

Относно мерзостта на запустението Марк 13:14 е опорната точка, около която се върти главата (вж. частта за вторник). Марк 13:19 отбелязва и една преходна точка. Отнася се до голямата скръб, която няма равна на себе си от Сътворението на света. Това предвещава по-голямо или по-мащабно преследване, отколкото се е случило при падането на Йерусалим. Марк 13:19 също се измества в бъдеще време, сочейки към събития, по-отдалечени от времето на Исус.

Точно както Марк 13:14 отразява пророчеството от Даниил, 9 глава, тук в Марк 13:19-23 описаното голямо гонение отразява пророчествата от Даниил, 7 и 8 глава, където силата на малкия рог преследва Божия народ за „време и времена и половин време” (Даниил 7:25). Този пророчески период от 1260 дни е равен на 1260 буквални години (Числа 14:34; Йезекиил 4:6). Той се простира от 538 г.сл.Хр. до 1798 г.сл.Хр. През 1798 г.сл.Хр. Наполеон изпраща своя генерал да плени папата. През този период от време, дълъг 1260 години, силата на малкия рог преследва и убива онези, които не са съгласни с нейната система на църковно управление.

`Прочетете Марк 13:20-23. Каква надежда предлага Бог на Своя народ по време на гонението и какво предупреждение им дава, когато то приключва?`

Марк 13:20 говори за съкращаване на гоненията заради Божия народ. Исторически пожарите на гоненията наистина намаляват след възхода на протестантската Реформация, с което се съкращава времето на страданието. Тъй като силата на малкия рог отслабва, повече хора се присъединяват към реформите. Но малкият рог ще се издигне отново в сила, както посочва пророчеството от Откровение, 13 глава.

В Марк 13:21-23 Исус предупреждава за друга заплаха, тази от лъжехристите и лъжепророците, които ще се появят преди Неговото завръщане. Той предупреждава Своите последователи да се пазят от тях.

`По времето, когато Исус предупреждава за лъжехристите, Неговото движение едва бележи своето начало, но въпреки това Той може да направи такова невероятно предсказание, което се сбъдва (дори и днес някои хора претендират, че са Исус). Как това предсказание трябва да укрепи доверието ни в Божието Слово?`