---
title:  Причината за тази притча
date:   23/07/2024
---

`Прочетете Марк 4:10-12. Защо Исус поучава с притчи?`

Повърхностният прочит на тези стихове създава впечатлението, че Исус поучава с притчи, за да държи външните хора в неведение. Но такава гледна точка не се вписва в действията на Исус на други места в „Евангелието от Марк“. В Марк 3:5,6 Той е наскърбен от закоравелите сърца на религиозните водачи. В Марк 3:22-30 приема сериозно аргументите на книжниците и обяснява подробно защо те грешат. В Марк 12:1-12 религиозните водачи разбират, че притчата на Исус за наемателите се отнася за тях. Всъщност това е предупреждение накъде отива техният заговор срещу Него и какви ужасни последствия предстоят. Ако Той не се интересуваше тях, нямаше да ги предупреди. Следователно думите Му тук, в Марк, 4 глава, се нуждаят от по-внимателно вглеждане, за да разпознаем каква е Неговата цел. Исус перифразира Исая 6:9,10.

`Прочетете Исая 6:1-13. Какво се случва с Исая тук и каква вест му е дадена да занесе на Израил?`

Исая вижда видение на Бога в храма и е поразен от Божията слава и от собствената си нечистота. Бог го очиства и му поверява шокираща вест. Също като в „Марк“, тя звучи несъразмерно в сравнение с останалата част от „Исая“, където има много утеха за Божия народ.

В Исая, 6 глава вестта има за цел шоково да пробуди хората, за да се обърнат от злите си пътища. В „Марк“ ключът за разбиране на думите на Исус се намира в Марк 3:35. За да разбере думите и ученията на Исус, човек трябва да върши Божията воля (Марк 3:35). Това довежда този човек в семейството на Исус. Тези, които вече са решили, че Исус е обладан от дявола, няма да слушат.

Смисълът на цитата на Исус от Исая, 6 глава не е, че Бог държи хората настрана, а че техните собствени предубедени идеи и коравосърдечие им пречат да приемат спасителната истина. Тази истина е основната концепция на притчата за сеяча. Всеки сам избира каква почва да бъде. Всички решават за себе си дали ще се предадат на Исус, или не. В крайна сметка всеки прави своя избор.