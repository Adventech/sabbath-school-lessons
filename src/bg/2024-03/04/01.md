---
title:  Притчи
date:   20/07/2024
---

### За изучаване през седмицата
Марк 4:1-34; Яков 1:21; Исая 6:1-13; Псалми 104:12; Даниил 4:10-12.

> <p>Стих за запаметяване</p>
> „Каза им също: Внимавайте в това, което слушате. С каквато мярка мерите, с такава ще ви се отмери и ще ви се прибави. Защото, който има, на него ще се даде, а който няма, от него ще се отнеме и това, което има“ (Марк 4:24,25).

Тази седмица изучаваме притчите от Марк, 4 глава. „Евангелието от Марк“ съдържа най-малко притчи от всички синоптични евангелия („Матей“, „Марк“ и „Лука“).

В продължение на много години учените спорят за значението и тълкуването на притчите на Исус: как да ги тълкуват, какво означават, защо Исус ги е използвал, какви уроци са предназначени да разкрият и колко буквално трябва да се приемат, дали са били чиста алегория и т.н.

Очевидно няма да решим всички тези дилеми в урока през тази седмица. Вместо това ще ги разгледаме и с Божия помощ ще разберем идеите, които Исус представя чрез тези притчи.

Марк, 4 глава съдържа само пет притчи – сеячът, светилникът, мярката, растящото семе и синапеното зърно. По-голяма част от главата се върти около притчата за сеяча. Първо е разказана тази притча, последвана от самото основание за говорене с притчи, и след това тълкуването на притчата. Този модел от три стъпки ще бъде в центъра на частите за неделя, понеделник и вторник. След това другите притчи ще бъдат предмет на изучаването ни в сряда и четвъртък.