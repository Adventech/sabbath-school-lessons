---
title:  Разширено изучаване
date:   26/07/2024
---

Прочетете статията „Сеяч излезе да сее” от кн. „Притчи Христови“ на Елън Уайт.

„Истинската святост е едно изцеление или една цялост в служенето на Бога. Това е условието за истински християнски живот. Христос търси безрезервно посвещение, неотклонно служене. Той изисква сърцето, ума, душата, силата. Себичността не бива да бъде подхранвана. Онзи, който живее за себе си, не е християнин.

Любовта трябва да е принцип на действие. Тя е основополагащият закон на Божието управление на небето и земята и той трябва да бъде основата на християнския характер. Само той може да създаде в него устойчивост и да я съхрани. Само той може да го направи способен да устои на изпитание и изкушение.

Любовта ще открием в пожертвувателността. Изкупителният план е основан на пожертвувание – пожертвувание толкова широкообхватно, дълбоко и възвишено, че всъщност е неизмеримо. Христос даде всичко за нас и онези, които Го приемат, ще бъдат готови да пожертват всичко за делото на своя Изкупител. Мисълта за Неговата чест и слава ще измести всичко останало” (Уайт, Е. Притчи Христови. Стр. 48, 49 – англ. изд.).

**Въпроси за разискване**:

`„Любовта трябва да е принцип на действие. Тя е основополагащият закон на Божието управление на небето и земята.” Как Кръстът ни разкрива тази удивителна истина? Как бихме могли да отразяваме този вид любов в своя живот? Защо трябва да го направим?`

`Как бихте отговорили на някого, който настоява, че Исус разказва притчи, за да държи външните хора в неведение? Защо Исус, Който е умрял за всяко човешко същество (вж. 1 Йоан 2:2), умишлено би държал в тъмнина хората, за спасението на които е умрял на кръста?`

`Светилото трябва да бъде поставено на светилник, а не под покривало (Марк 4:21). Приложете този принцип към ангажираността на вашата църква с вашата местна общност. Как бихте могли да издигнете светлината по-високо?`

`Разгледайте притчата за растящото семе (Марк 4:26-29). Каква роля играят хората в подпомагането на евангелското семе да расте и каква роля играе Бог? Въпреки че очевидно играем роля, как да сме сигурни, че сме напълно зависими от Бога? Възможно ли е отношението на пълна зависимост да е част от това, което трябва да правим за израстването си?`

Тази събота, 27.07.2024 г., ще се молим за църкви „Ловеч“ с групата в Тетевен и „Лом“.