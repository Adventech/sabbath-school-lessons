---
title:  Притчата за порастващото семе
date:   25/07/2024
---

`Прочетете Марк 4:26-29. Каква е първостепенната фокусна точка на тази притча?`

По-голямата част от „Евангелието от Марк“ съдържа паралели или към „Матей“, или към „Лука“, или и към двете. Но случаят с тази притча не е такъв. Тя е уникална за „Марк“. Фокусната точка на тази кратка притча е процесът на израстване. Исус показва, че това е начинът, по който действа Божието царство. Хората трябва да изиграят определена роля, но истинското израстване е Божие дело. То не е безкраен процес. Историята завършва внезапно с узряването на зърното. По същия начин завръщането на Христос внезапно ще сложи край на историята на нашия свят.

`Прочетете Марк 4:30-32. Какъв е важният акцент в притчата за синапеното зърно?`

Тази притча подчертава как нещо много малко прераства в нещо забележително голямо. Синапеното семе обикновено е с диаметър от 1 до 2 милиметра. Растението, описано тук, вероятно е черен синап (Brassica nigra) с малки семенца (над 700 семена в един грам). Въпреки че не са най-дребните на света, те са твърде малки, особено като се има предвид, че растението, което произвеждат, може да израсне до 3 метра височина. Исус отбелязва, че дори птиците гнездят в клоните на синапеното растение. Тази последна препратка е алюзия към Псалми 104:12, както и алюзия към Даниил 4:10-12. Псалом 104 говори за Божията сила при създаването на света, а Даниил, 4 глава представя Навуходоносор като голямо дърво, под което целият свят намира сянка и храна.

Идеята, която представя Исус, е, че Божието царство, което е започнало като нещо много малко, ще стане голямо и впечатляващо. Хората в дните на Исус може да са гледали с пренебрежение на прашния странстващ Проповедник от Галилея с Неговата група ученици, но времето показва, че Неговото царство на благодатта продължава да се разширява по света.

> <p></p>
> „И това благовестие на царството ще бъде проповядвано по целия свят за свидетелство на всичките народи, и тогава ще дойде краят“ (Матей 24:14).

`Помислете каква е била „църквата“, когато Исус е направил такова предсказание. Защо това е толкова забележително, дори утвърждаващо вярата (за нас) предсказание?`