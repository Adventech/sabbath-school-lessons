---
title:  Господар на съботата
date:   16/07/2024
---

В Марк 2:23,24 фарисеите обвиняват учениците в нарушаване на съботата. Според еврейското предание в събота са забранени 39 форми на работа – нещо, което в умовете на фарисеите включва и извършеното от учениците.

`Прочетете Марк 2:23-28. Как Исус парира представеното от фарисеите обвинение?`

Исус отговаря с историята за това, че Давид е ял от принесения свещен хляб (1 Царе 21:1-6). Принесените хлябове се подменят в събота; така че пътуването на Давид може да е било спешно бягство в събота. Исус твърди, че щом Давид и хората му са били оправдани да ядат принесения хляб, тогава и учениците Му са оправдани да късат и ядат зърно. Освен това Исус посочва, че съботата е създадена в полза на човека, а не обратното, и че в основата на позицията Му стои фактът, че Той е Господарят на съботата.

`Прочетете Марк 3:1-6. Как тази история илюстрира мисълта на Исус, че съботата е създадена за човека?`

Исус отново е изправен пред спорове с религиозните водачи относно съботата. (Забележете обаче, че спорът никога не се върти единствено около самия съботен ден.) Религиозните водачи искат да обвинят Исус, че лекува в събота. Той не се свени да се изправи срещу тях. Представя контраста между вършенето на добро или вредата, спасяването на живот или убийството. Отговорът на Неговия въпрос е очевиден; вършенето на добро и спасяването на живот са много по-подходящи като съботни дейности.

Исус продължава с изцеляването на човека и това разгневява Неговите противници, които веднага започват да планират смъртта Му. Ироничното в тази историята е, че тези, които искат да хванат Исус в нарушаване на съботата, сами я нарушават, като замислят смъртта Му именно в този ден.

`Какви принципи за спазване на съботата можете да извлечете от тези истории и от предизвикателствата, пред които сме изправени в съвременната епоха при спазването на съботата?`