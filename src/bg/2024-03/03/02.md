---
title:  Изцеляване на паралитика
date:   14/07/2024
---

`Прочетете Марк 2:1-12. Какво търси паралитикът, когато е донесен при Исус, и какво получава?`

Човекът е парализиран; ето защо четиримата му приятели трябва да го занесат при Исус. След като пробиват покрива и спускат мъжа долу в присъствието Му, Марк 2:5 отбелязва, че Исус вижда тяхната вяра. Как може да бъде видяна вярата? Подобно на любовта, тя става видима в действията, както открито илюстрира настойчивостта на приятелите.

Очевидната нужда на онзи човек е била физическа. Въпреки това, когато застава в присъствието на Исус, първите думи, които Спасителят произнася, са свързани с опрощение на греховете. По време на цялата сцена човекът не проронва нито дума. Вместо това религиозните водачи са тези, които възразяват (в умовете си) срещу току-що казаното от Исус. Те смятат думите Му за богохулни, клеветящи Бога и поемащи прерогативи, принадлежащи единствено на Всевишния.

Исус посреща възразяващите на собствената им територия, като използва типичен равински стил на аргументация, наречен „от по-малкото към по-голямото“. Едно е да се каже, че греховете на човек са опростени; съвсем друго е да накараш парализиран човек да проходи. Щом Исус може да накара човека да проходи чрез Божията сила, тогава Неговата претенция да прощава грехове намира потвърждение.

`Прочетете Михей 6:6-8. Как този текст обяснява какво се случва между Исус и водачите?`

Тези религиозни водачи губят от поглед наистина значимото: правдата, милостта и смиреното ходене пред Бога. Толкова обсебени от защитата на своето разбиране за Бога, те са заслепени за Божието действие точно пред очите им. Нищо не подсказва, че мъжете са променили мнението си за Исус, въпреки че Той им е предоставил повече от достатъчно доказателства, за да разберат, че е дошъл от Бога: не само като им дава да разберат, че може да чете мислите им (само по себе си не съвсем елементарно постижение), но също и чрез изцелението на паралитика в тяхно присъствие по начин, който те не могат да отрекат.

`Как да бъдем внимателни, за да избегнем същия капан, в който са попаднали онези мъже: да бъдат толкова обсебени от религиозната форма, че да изгубят от поглед онова, което наистина има значение в истинската религия (вж. Яков 1:27)?`