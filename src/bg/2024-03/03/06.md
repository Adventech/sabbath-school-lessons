---
title:  История сандвич – част втора
date:   18/07/2024
---

`Прочетете Марк 3:20,21. Какво преживяване кара семейството на Исус да сметне, че е изгубил разсъдъка Си?`

Обвинението в психическа нестабилност е твърде сериозно. Обикновено това възниква от преживявания, при които човек се превръща в заплаха за собствената си безопасност. Семейството на Исус разсъждава точно така по отношение на Него, защото Той е толкова зает, че не отделя време да спре, за да се нахрани. Решават да поемат отговорност за Него и това е мястото, където външната история сандвич секва, прекъсната от вътрешната история за книжниците, които обвиняват Исус в заговор с дявола.

Съществува странен паралел между външното и вътрешното повествование на тази история сандвич. Възгледът на собственото семейство на Исус за Него изглежда паралелен с този на книжниците. Семейството казва, че Той е луд. Книжниците казват, че е в съюз с дявола.

`Прочетете Марк 3:31-35. Какво иска семейството на Исус и как реагира Той?`

Тази сцена може да ви се стори странна. Ако майка ви или други членове на вашето семейство дойдат да ви видят, не трябва ли да се срещате с тях? Проблемът е, че семейството на Исус по това време не е в хармония с Божията воля. Спасителят осъзнава тази истина и в посочения пасаж дава ново определение за семейството. Тези, които вършат Божията воля, са Неговите брат, сестра и майка. Той е Божият Син и онези, които се присъединят към Божията воля, стават Негово семейство.

Двете повествования от тази история сандвич на „Марк“, взети заедно, съдържат дълбока ирония. Във вътрешната история Исус казва, че къща, разделена срещу себе си, не може да устои. На пръв поглед изглежда, че във външната история собственият дом на Исус, Неговото семейство, е разделено срещу себе си! Но Исус разрешава този ребус чрез своето определение за семейството. Неговото истинско семейство са онези, които изпълняват Божията воля заедно с Него (вж. Лука 12:53; Лука 14:26).

Често пъти в историята християните са се оказвали отчуждени от собствените си роднини. Това е трудно преживяване. Този пасаж от „Марк“ разкрива, че Исус преминава през същата скръб. Той разбира какво значи това и може да утеши онези, които чувстват тази често болезнена изолация.