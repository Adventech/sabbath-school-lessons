---
title:  История сандвич – част първа
date:   17/07/2024
---

`Прочетете Марк 3:20-35. Каква връзка забелязвате между двете истории, преплетени в този пасаж?`

Този пасаж е първата „история сандвич“ в „Марк“, където една история започва и след това се прекъсва от друга, като първата история получава развръзка едва след това.

Външната история е за роднините на Исус, които се опитват да поемат отговорността за Него, понеже Го смятат за изгубил разсъдъка Си (Марк 3:21). Вътрешната история е за книжниците от Йерусалим, които обвиняват Исус, че е в заговор с дявола. (Днешната част от урока се фокусира върху вътрешната история, записана в Марк 3:22-30.)

В Марк 3:22 книжниците отправят обвинението, че изцелителната сила на Исус идва от дявола. Той отговаря първо с всеобхватен въпрос: „Как може Сатана да изгонва Сатана?“. Безсмислено е Сатана да работи срещу себе си. Исус продължава да говори за разделението в дадено царство, дом и на самия Сатана, показвайки колко абсурдно би било подобно разделение за неговия успех. Но тогава Господ побеждава противниците Си с помощта на тяхното собствено оръжие и говори за вързването на някой силен мъж, за да бъде ограбена къщата му. В този последен пример Исус е крадецът, влизащ в къщата на Сатана и връзващ княза на тъмнината, за да освободи неговите пленници.

`Прочетете Марк 3:28-30. Какво представлява непростимият грях и какво означава това?`

Непростимият грях е грехът срещу Светия Дух, когато наречеш делото на Духа дело на дявола. Обърнете внимание, че в Марк 3:30 причината, поради която Исус прави Своето свидетелство от Марк 3:28,29, е твърдението на книжниците, че Той има нечист дух, докато в действителност има Светия Дух. Ако наричате делото на Светия Дух дело на дявола, тогава няма да се вслушвате в Духа, защото никой здравомислещ не иска да следва ръководството на дявола.

`Защо страхът, че може да сте извършили „непростимия грях“, разкрива, че не сте го извършили? Защо самият страх е доказателство, че не сте го направили?`