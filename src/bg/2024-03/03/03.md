---
title:  Призоваването на Леви и въпросът за постенето
date:   15/07/2024
---

`Прочетете Марк 2:13-22. Кой е Леви, син на Алфей, и защо би имало възражения против включването му сред учениците на Исус?`

Събирачите на данъци по времето на Исус са били държавни служители под властта на местното или римското правителство. Те не се радвали на популярност сред еврейското население в Юдея, защото често изисквали повече от необходимото и забогатявали от сънародниците си. Един еврейски коментар на религиозния закон, трактатът Тохорот на Мишна, гласи: „Ако бирниците влязат в къща [всичко, което е в нея], става нечисто (...)”.

Затова не е изненадващо, че книжниците питат неодобрително: „Защо Той яде с бирниците и грешниците?“.

Как Исус отговаря на въпроса им? Той не го пренебрегва. Вместо това го обръща наопаки, показвайки, че хората, които са болни, а не тези, които са здрави, се нуждаят от лекар. По този начин изявява претенцията, че е духовен лекар и може да изцели болната от грях душа. А нима лекарят не трябва да ходи там, където са болните?

Марк 2:18-22 подхваща нова тема. Това е централната от тези пет истории, занимаващи се с различни спорове. Докато предишният раздел засягаше пиршеството, осигурено от Леви, тази следваща история се върти около въпроса за поста. Състои се от въпрос защо учениците на Исус не постят, след като Йоан Кръстител и фарисеите го правят. Христос отговаря с илюстрация или притча, в която сравнява присъствието Си със сватбено пиршество. Би било изключително странна сватба, ако всички гости постят. Но Исус предсказва настъпването на деня, в който младоженецът ще бъде отведен – един намек за кръста. Тогава ще има достатъчно време за постене.

Той продължава с две илюстрации, подчертаващи контраста между Неговото учение и това на религиозните водачи – нетепан плат върху стара дреха и ново вино в стари мехове. Какъв интересен начин за противопоставяне между учението на Христос и религиозните водачи! Това показва колко покварени са станали пътищата на учителите. Дори истинската религия може да се превърне в тъмнина, ако хората не са бдителни.

`Кои са тези, на които днес може да се гледа като на бирниците от времето на Исус? Как бихме могли да коригираме мисленето си по отношение на тях?`