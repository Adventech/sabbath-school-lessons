---
title:  Разширено изучаване
date:   19/07/2024
---

Прочетете статиите „Левий Матей” и „Съботата“ от кн. „Копнежът на вековете“ на Елън Уайт.

„Когато Го попитаха: „Позволено ли е човек да изцелява в събота?”, Исус отговори: „Кой човек от вас, ако има една овца и тя падне в съботен ден в яма, не ще я улови и извади? А колко по-скъп е човек от овца! Затова позволено е да се прави добро в съботен ден” (Матей 12:10-12).

Съзаклятниците не се осмелиха да отговорят на Христос в присъствието на множеството, защото се страхуваха да не си навлекат неприятности. Знаеха, че бе казал истината, но за да не нарушат преданията си, биха оставили човека да страда, а биха се погрижили за безсловесното животно поради загубата, която можеше да претърпи собственикът. Така по-голяма грижа се полагаше за нямото животно, отколкото за човека, сътворен по Божия образ. Това илюстрира и действието на всички фалшиви религии. Те произхождат от желанието на човека да се издигне над Бога, но резултатът е деградацията му под равнището и на животното. Всяка религия, която воюва с Божието върховенство, ограбва човека от славата, която бе негова при Сътворението и която трябва да бъде възстановена в него чрез Христос. Всяка фалшива религия учи своите последователи да не се грижат за човешките нужди, болки и права. Евангелието дава висока цена на човека, като изкупен с кръвта на Христос, и учи да се отнасяме нежно към нуждите и нещастията му. Господ казва: „Ще направя човека да е по-скъп от чистото злато. Да! Хората да са по-скъпи от офирското злато” (Исая 13:12)” (Уайт, Е. Копнежът на вековете. Стр. 286, 287 – англ. изд.)

**Въпроси за разискване**:

`Какви стратегии или практики помагат на вас и на вашата местна църква да останете чувствителни към мълчаливо страдащите хора като паралитика от Марк, 2 глава?`

`Помислете колко заслепени от омраза, традиции, догми и религия като цяло са станали религиозните водачи, които отхвърлят Исус, така че дори Неговите чудеса, които е трябвало да отворят умовете им за Него, не са могли да го направят. Как ние като народ трябва да внимаваме да не ни се случи нещо подобно?`

`Как вашата местна църква може да стане „семейство“ за онези, чието непосредствено генетично семейство може да ги е отхвърлило поради вярата им?`

`Размишлявайте по-задълбочено върху въпроса за „непростимия грях“. В съботноучилищната си група обсъдете какво означава това и как бихме могли да сме сигурни, че няма да го извършим.`

Тази събота, 20.07.2024 г., ще се молим за църкви „Кюстендил – Б“ с групата в Лиляч и „Кюстендил – Свобода“.