---
title:  Разказ
date:   19/07/2024
---

### „Освен с молитва и пост“

_От Андрю Макчесни_

Четиринадесетгодишната Пайел се променила, след като неин 14-годишен приятел се самоубил. Някога общителна, сега тя седяла тихо в ъгъла. После започнала да крещи, да трепери и да се тресе без видима причина. Ужасена, споделила, че е била посетена от някого, който приличал на мъртвия ù приятел.

„Ела с мен – ù казало привидението. – Искам да те взема със себе си.“

Пайел два пъти се опитвала да скочи от балкона, но родителите ù я спрели.

В отчаянието си те се обадили на Рустам за помощ. Рустам бил пионер на Глобална мисия, основал църква в недостигнат преди това район на техния азиатски град. Никой в семейството на Пайел не бил християнин, освен една леля, и именно тя казала на родителите за Рустам. Рустам обяснил, че Пайел не вижда мъртвия си приятел, а зъл дух. „Трябва да се помолим на Исус“ – казал той.

Рустам завел четирима членове на църквата в дома на Пайел, за да се помолят. Но Пайел не можела да стои на едно място. Тя крещяла, размахвала ръце нагоре-надолу и тропала с крака. Посетителите пеели духовни песни, но всеки път, когато споменели името на Исус, тя изкрещявала: „Спрете! Не мога да дишам! Някой ме души!“.

Рустам разбрал, че Пайел е обладана от бесове. Той отворил Библията и прочел как Исус изгонва демони. Помолил се. Тогава Пайел се успокоила. Седнала, поговорила и пила вода. Рустам се надявал, че духът си е тръгнал. Но по-късно същата вечер лелята се обадила в дома му. „Пайел започна да крещи и казва, че отново вижда приятеля си“ – казала тя.

Рустам бил озадачен. Какво се било объркало? Тогава той си спомнил библейската история, в която учениците на Исус не успели да изгонят дух. Когато се поинтересували защо, Исус отговорил: „Този род не излиза освен с молитва и пост“ (Матей 17:21). Рустам повикал няколко пионери на Глобална мисия и те постили и се молили два дни. След това той се върнал в дома на Пайел с група, включваща пастор на адвентистите от седмия ден.

Когато Пайел видяла посетителите, се опитала да избяга. Били необходими четирима души, за да я задържат. Но не успели да я накарат да мълчи. Крещяла, докато посетителите пеели духовни песни в продължение на 30 минути. След това изпаднала в безсъзнание, докато пасторът проповядвал за силата на Исус от Библията. Рустам пръскал лицето ù с вода, докато си свестила. Някой ù дал да пие вода.

След това посещение Рустам се връщал, за да се покланят на Бога и да се моли с Пайел и нейното семейство на всеки две седмици. Пайел повече не видяла привидението. Отново станала старата Пайел. „Не бяхме готови първия път, когато я посетихме – казва Рустам. – Бяхме готови чак втория път, защото Исус учи: „Този род не излиза освен с молитва и пост“.

Благодарим за вашите молитви за пионерите на Глобална мисия, които, подобно на Рустам, са изправени пред огромни предизвикателства, основавайки църкви сред недостигнати групи хора по целия свят. Научете повече за пионерите на Глобална мисия на уебсайта на „Адвентна мисия“: https://bit.ly/GMPioneers.