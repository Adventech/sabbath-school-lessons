---
title:  Още съботни служения
date:   09/07/2024
---

`Прочетете Марк 1:29-34. Как Исус помага на семейството на Петър и какви духовни уроци можем да извлечем от този разказ?`

След удивителното богослужение в синагогата Исус се оттегля с малката Си група от ученици (Петър, Андрей, Яков и Йоан) в дома на Петър, очевидно за да прекара остатъка от съботния ден в приятелско хранене и общение.

Но една нотка на безпокойство обгръща сцената: тъщата на Петър е болна от треска, което тогава е означавало, че или ще се оправиш, или ще умреш. Казват на Исус за болестта, Той хваща за ръката тъщата на Петър и я повдига. Жената веднага започва да служи на техните нужди. Какъв силен пример за принципа, че тези, които са били спасени, изцелени от Исус, в резултат на това ще служат на другите!

В „Марк“ често се случва Той да лекува засегнатия човек чрез докосване (вж. Марк 1:41; Марк 5:41), въпреки че понякога не се споменава за такова (вж. Марк 2:1-12; Марк 3:1-6; Марк 5:7-13).

Исус не е приключил със служенето Си за този ден. След залез слънце мнозина отиват в дома на Петър за изцеление несъмнено защото са видели или чули какво се е случило в синагогата през деня. Фактът, че авторът на евангелието не казва на своите читатели, че хората са се забавили поради съботните часове, показва, че той очаква читателите му да знаят за съботата. Тази характеристика на „Марк“ съответства на разбирането, че неговите първоначални читатели са спазвали съботата.

Марк казва, че през онази вечер целият град се е събрал пред вратата (Марк 1:33). На Исус ще му е необходимо известно време, за да помогне на всички тези хора. „Час след час идваха и си отиваха, защото никой не знаеше дали утре Лечителят щеше да е още сред тях. Никога дотогава Капернаум не бе свидетел на ден като този. Въздухът бе изпълнен с тържествуващи гласове и с викове на освобождение. Спасителят бе щастлив от радостта, която събуждаше. Когато наблюдаваше страданията на дошлите при Него, сърцето Му се вълнуваше от съчувствие и Той се радваше на Своята сила да ги възстанови в здраве и в щастие.

Докато не изцели и последния болен, Исус не престана да работи. Късно през нощта, когато множеството се разотиде, настана тишина и в дома на Симон. Дългият и изпълнен с вълнения ден бе отминал и Исус пожела да си почине. Но докато градът още бе потънал в сън, Спасителят „стана и излезе, и отиде в уединено място и там се молеше” (Уайт, Е. Копнежът на вековете. Ст. 259 – англ. изд.)