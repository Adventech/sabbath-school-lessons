---
title:  Можеш ли да пазиш тайна?
date:   11/07/2024
---

`Прочетете Марк 1:40-45. Какво научаваме оттук за Исус и за начина, по който Той се свързва с отритнатите в обществото?`

Проказата, както е описана в този пасаж, както и в целия Стар Завет, не се отнася само за това, което днес е известно като болест на Хансен (bona fide leprosy). Би било по-добре библейската терминология да се преведе като „страшна кожна болест“ и може да включва и други епидермални заболявания. Болестта на Хансен може да е била пренесена в древния Близък изток около III в.пр.Хр. (вж. David P. Wright and Richard N. Jones, „Leprosy,” The Anchor Bible Dictionary, vol. 4 [New York: Doubleday, 1992], pp. 277-282). Следователно е възможно прокаженият, споменат в този пасаж, да е имал болестта на Хансен, въпреки че не знаем със сигурност точно от какво е страдал, а само, че състоянието му е било тежко.

Прокаженият вярва в Исус, че може да го очисти. Съгласно Левит, 13 глава той е ритуално нечист и трябва да избягва контакт с други хора (вж. Левит 13:45,46).

Но Исус проявява състрадание към човека и го докосва. „А Той се смили, простря ръка и се допря до него, и му каза: Искам, бъди очистен“ (Марк 1:41). Това действие би трябвало да оскверни Исус до вечерта, когато ще трябва да се изкъпе, за да стане отново ритуално чист (срв. Левит, 13-15 гл.). Но Марк ясно посочва, че докосването до болния от Исус го очиства от проказата му. Следователно Спасителят не се осквернява, като докосва човека.

Исус изпраща човека при свещеник с наставлението да принесе жертвата, заповядана от Мойсей за такива случаи според Левит, 14 глава. В цялото „Евангелие от Марк“ Исус изпъква като защитник и поддръжник на това, което учи Мойсей (вж. Марк 7:10; Марк 10:3,4; Марк 12:26,29-31). Този възглед е в рязък контраст с религиозните водачи, които в пасажите от Марк, 7, 10 и 12 глава опорочават първоначалното намерение на ученията, дадени чрез Мойсей. Тези детайли поясняват заповедта на Исус за мълчание на мъжа от Марк 1:44. Ако той разкаже за изцелението си, това би могло да повлияе на решението на свещеника, който е предубеден срещу Исус.

Но очистеният прокажен, изглежда, не е разбрал добре и в неподчинение на заповедта на Христос разпространява новината надлъж и нашир, правейки невъзможно Исус да влиза открито в градовете за Своето служене.

`Как да внимаваме да не правим неща, които биха могли да попречат на разпространението на евангелието, без значение колко добри са нашите намерения?`