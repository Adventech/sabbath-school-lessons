---
title:  „Следвайте Ме!“
date:   07/07/2024
---

`Прочетете Марк 1:16-20. Кои са мъжете, които Исус призовава за ученици, и каква е тяхната реакция?`

В Марк, 1 глава не са записани много от словата на Исус. Въпреки това Марк 1:17 съдържа Неговите думи към двама рибари: Симон, който по-късно ще бъде наречен „Петър“, и неговия брат Андрей. Двамата мъже стоят на брега на Галилейското езеро и хвърлят мрежи.

Не се споменава за лодка или други риболовни принадлежности, което може да намеква, че двамата мъже не са били в добро финансово положение. В Марк 1:19,20 Яков и Йоан са в лодка с баща си и слугите си, което предполага, че са били по-добре финансово от Петър и Андрей. Лука посочва, че в действителност Петър е имал лодка и че всъщност Яков и Йоан са били съдружници на Петър и Андрей (вж. Лука 5:1-11). Но „Евангелието от Марк“ може да представя контраст между двете групи братя и за да илюстрира тази разлика, Исус призовава към ученичество както тези, които разполагат с по-малко ресурси, така и онези с повече.

Призивът на Исус към тези мъже е простичък, директен и пророчески. Той ги призовава да Го следват; тоест да станат Негови ученици. Христос посочва, че ако откликнат на Неговия призив, Той ще поеме задачата да ги направи ловци на човеци.

`Помислете защо тези мъже веднага (Марк 1:16-20) биха оставили всичко и биха последвали Исус.`

„Евангелието от Йоан“ допълва картината с повече детайли (вж. Йоан 1:29-42). Изглежда, че братята са били последователи на Йоан Кръстител и са го чули да прогласява, че Исус е „Божият Агнец, който носи греха на света“ (Йоан 1:29). Те се са се срещали с Исус и са прекарали известно време с Него близо до река Йордан. Следователно тяхното приемане на призива на Исус за служене не е някаква лудория или приключение. То е обмислено решение.

Но защо Марк не допълва повече подробности? Вероятно е така, за да се подчертае силата на Исус. Той призовава и желаещите рибари откликват, а животът им и самият свят никога повече няма да бъдат същите.

`От какво сте призовани да се отречете, за да следвате Исус? (Помислете за последиците от вашия отговор особено ако не сте в състояние да се сетите за нищо.)`