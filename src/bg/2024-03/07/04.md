---
title:  Планината и множеството
date:   13/08/2024
---

`Прочетете Марк 9:1-13. Какво виждат Петър, Яков и Йоан през една нощ заедно с Исус?`

Предсказанието на Исус от Марк 9:1, че някои, които стоят с Него, няма да вкусят смърт, преди да видят Божието царство, идващо в сила, се изпълнява в рамките на няколко дни, когато Той отвежда Петър, Яков и Йоан насаме на висока планина. Там се преобразява пред тях в славата на небесното царство.

Илия и Мойсей от небесното царство идват и разговарят с Исус. Лука отбелязва, че те са разговаряли за смъртта на Исус (на гръцки exodos), която Му е предстояло да понесе в Йерусалим (Лука 9:30,31). Така тази сцена на слава е свързана с предстоящата смърт на Исус на кръста (срв. Марк 9:9). Тя ще им даде надежда, когато учениците Го видят разпнат.

При слизането от планината на следващата сутрин тримата ученици питат Исус за Илия, който първи трябва да дойде. Вероятно възгледът им е бил свързан с очакването, че Илия ще се появи отново преди Месия (срв. Малахия 4:5,6). Исус отговаря, че Илия вече е дошъл, като препраща към Йоан Кръстител. И също както са убили Йоан, така и Исус ще умре от ръцете им, но ще възкръсне след три дни.

След славната нощ сцената в подножието на планината представлява тъжна пародия (вж. Марк 9:14-29). Деветимата ученици са се натъкнали на обладано от демон момче, което не са успели да изцелят. Когато Исус се появява на сцената, всички се втурват да Го видят. Историята се разгръща за властта на демона над детето. Изглежда, че Исус посвещава много време, за да разпитва за подробности относно обладаването от демони. Това явно е твърде много за бащата, който избухва: „Ако можеш, направи нещо, смили се над нас и ни помогни“ (Марк 9:22).

Исус веднага долавя нотката на съмнение. Господният отговор може да бъде перифразиран така: „Какво имаш предвид под „ако можеш“?“ (Марк 9:23). Изведнъж, като гръм от ясно небе, бащата вижда, че не само синът му има проблем – самият той има проблем с неверието. И неговото неверие може да доведе дотам, че синът му да не бъде изцелен. Отчаяният баща се предава на милостта на Исус със запомнящата се реплика: „Вярвам, Господи; помогни на моето неверие!” (Марк 9:24). И Исус изцелява момчето.

`В какви ситуации, ако има такива, ви се е налагало да извикате: „Вярвам; помогни на моето неверие“? Какво научихте от тези преживявания?`