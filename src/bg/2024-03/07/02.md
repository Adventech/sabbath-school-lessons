---
title:  Да виждаш ясно
date:   11/08/2024
---

`Прочетете Марк 8:22-30. Защо на Исус са Му необходими две докосвания, за да изцели слепеца, и какви поуки ще извлечем от тази случка?`

Евангелията съобщават за няколко слепи хора, изцелени от Исус. Освен пасажа тук, в Марк, 8 глава, е излекуван и слепият Вартимей, както се съобщава в Марк 10:46-52. „Матей“ говори за двама слепци (Матей 20:29-34), а Йоан, 9 глава разказва историята как Исус изцелява слепороден мъж, който се измива в къпалнята Силоам.

Но тази история в Марк, 8 глава е уникална. Присъства само в това Евангелие и е единственото чудо на Исус, което изисква две действия, за да донесе съвършено здраве. Като част от историята е трогателна подробност, че Исус хваща мъжа за ръка и го извежда от селото. Човек би могъл да усети съчувствието Му към недъга на този мъж.

Но защо две докосвания? Тъй като това е единственото чудо, в което са включени две действия, определено то не се дължи на липса на сила от страна на Исус. Вместо това по-вероятно е разиграна притча, илюстрираща как понякога е необходимо време, за да се разгърне духовното прозрение. Това тълкувание се потвърждава от литературния модел на този раздел от „Марк“, където изцеление на един слепец бележи и началото, и края на поучаването на учениците относно предстоящата смърт и възкресение на Исус. Възстановяването на зрението се превръща в метафора за проницателно ученичество.

Учителите обичат въпросите. Те често са ключът към отключване разбирането на ученика. В този пасаж от Марк, 8 глава настъпва повратната точка на книгата. Три характеристики потвърждават това твърдение. Първо, Исус разпитва Своите ученици за собствената Си самоличност – нещо, което не е правил до този момент. Второ, Петър е първият човек, който не е обладан от демони, заявяващ, че Исус е Месия. Трето, веднага след откровението кой е Исус, Той започва да обяснява накъде се е отправил – към кръста.

Защо Исус казва на учениците Си да не споделят с никого, че Той е Месия? Изглежда така, сякаш това е в противоречие с утвърждаването на Божието царство. И все пак в дните на Исус терминът „Месия“ носи политически нюанси за сваляне на римското управление. Той не е дошъл, за да бъде такъв вид месия; оттук и Неговият призив за мълчание относно самоличността Му.

`Какво ни учи тази история за моментите, когато е важно да премълчаваме някои неща, колкото и верни да са те?`