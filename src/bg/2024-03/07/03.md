---
title:  Цената на ученичеството
date:   12/08/2024
---

`Прочетете Марк 8:31-38. Какво учи тук Исус за цената на следването на Христос?`

Учениците стигат до решителната повратна точка в отношенията си с Исус. Сега те знаят, че Той е Месия. Читателят на „Марк“ го знае още от самото начало на книгата (Марк 1:1) и по този начин има предимство пред понякога несхватливите ученици.

Когато Исус за първи път призовава учениците, Той казва, че ще ги направи ловци на хора (Марк 1:17). Изобщо не става дума за проблеми. Но сега, когато наистина знаят кой е Той, Спасителят им разкрива целта на Своята мисия – че е необходимо да изстрада много, да бъде отхвърлен и убит и след това да възкръсне след три дни.

Това е шокираща новина. Петър, който току-що е изповядал, че Исус е Месия, Го отвежда настрана и Го смъмря, че говори такива неща. Всичко това е казано в непряк разговор, но сега авторът на евангелието предава думите на Исус – думи, които би трябвало да са ужилили Петър, щом ги е чул. Той нарича Петър Сатана и му казва да се махне от пътя Му, тъй като подобни мисли не са в синхрон с Божията воля.

„Петровите думи не можеха да бъдат за Исус помощ и утеха в изпитанието, което Го очакваше. Те не бяха в синхрон с Божията благодатна цел към изгубения свят, нито с урока за саможертвата, който Исус бе дошъл да предаде чрез Своя живот” (Уайт, Е. Копнежът на вековете. Стр. 415 – англ. изд.).

Последователите на Исус са призовани да имат същата цел като Него – да вземат кръста си и да Го последват. Разпъването на кръст е най-жестокият, унизителен и плашещ метод за екзекуция, който римляните са прилагали. Всеки е искал да избегне кръста. И така, защо някой би искал да вземе кръста като символ на своята преданост към Исус?

Исус обяснява не само цената на ученичеството, но и неговата голяма стойност. В парадокса на християнската вяра загубата на живота се превръща в начин да го открием. За разлика от това спечелването на целия свят с цената на загуба на вечния живот е безсмислено. Както толкова елегантно го изразява в своя дневник от 28 октомври 1949 г. мисионерът Джим Елиът: „Не е глупак онзи, който дава това, което не може да задържи, за да спечели онова, което повече не би могъл да загуби“.

`„ Който обича живота си, ще го изгуби; а който мрази живота си на този свят, ще го запази за вечен живот“ (Йоан 12:25). Как сте преживели реалността на тези думи?`