---
title:  Разширено изучаване
date:   16/08/2024
---

Прочетете статиите „Служенето“ и „Кой е най-големият“ от кн. „Копнежът на вековете“на Елън Уайт.

„Преди славата е смирението. За висок пост пред хората Небето избира този работник, който подобно на Йоан Кръстител заема скромно място пред Бога. Ученикът с характер, подобен на дете, е най-способният работник за Бога. Небесните ангели могат да работят с човек, устремен не към лична прослава, а към спасяване на души“ (Уайт, Е. Копнежът на вековете. Стр. 436 – англ. изд.).

„С всичко онова, което ни дава предимство пред другите – образование или култура, благородство на характера, християнско възпитание, религиозна опитност, ние сме задължени към по-малко облагодетелстваните и доколкото зависи от нас, трябва да им бъдем в услуга. Ако сме силни, трябва да подпираме ръцете на слабите. Славните ангели, които гледат непрестанно лицето на небесния Отец, изпитват удоволствие да служат на Неговите малки чеда. Колебливи хора с неприемливи черти на характера са предмет на техните специални грижи. Ангелите присъстват винаги там, където са най-нужни – при тези, които водят тежка борба със себе си и се намират в най-обезсърчаваща обстановка. Христовите верни последователи трябва да вземат участие в такова служене“ (Уайт, Е. Копнежът на вековете. Стр. 440 – англ. изд.).

**Въпроси за разискване**:

`Прочетете отново Марк 8:27-29. Колко често признавате пред другите своята вяра в Исус като Христос?`

`Какъв е правилният баланс между преживяването на общение с Христос на планинския връх и преживяването на служене за нуждите на другите долу в равнината?`

`В съботноучилищната група обсъдете отговора на въпроса за величието в края на частта за сряда. Какво определихте като разлика между светската представа за величие и Божията представа? Кои са някои от хората, които светът смята за велики, а Бог може би не? И обратно, кого Бог може би смята за велик, докато светът го пренебрегва или дори презира? Какво ни говори тази разлика за това колко изкривени и изопачени са в действителност идеалите на света?`

`Как бихме могли да се научим да приемаме греха толкова сериозно, че както казва Исус, да е по-добре да сме осакатени, отколкото да съгрешим?`

Тази събота, 17.08.2024 г., ще се молим за църкви „Пазарджик“ с групите в Панагюрище и Стрелча и „Перник“.