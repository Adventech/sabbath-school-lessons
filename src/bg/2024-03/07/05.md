---
title:  Кой е най-великият?
date:   14/08/2024
---

`Прочетете Марк 9:30-41. Какво е по-различно във второто предсказание на Исус за Неговата смърт и възкресение (срв. Марк 8:31)? За какво спорят учениците и какво наставление им дава Той?`

В първото предсказание Исус говори за онези, които ще Го отхвърлят и ще Го убият. Във второто предсказание Той споменава факта, че ще бъде предаден. Предателят не е посочен веднага, но читателят вече знае кой е той поради ясното идентифициране на Юда (вж. Марк 3:19). Господ отново говори за това, че ще бъде убит и след това ще възкръсне след три дни. Но учениците изглеждат още по-малко заинтересовани от подробностите на това предсказание, отколкото при първото. Нежеланите новини не предизвикват разисквания.

В Марк 8:27 Исус се намира на север от Галилейското езеро, близо до Кесария Филипова. В Марк 9:30 Той минава през Галилея, а в Марк 9:33 влиза в Капернаум. Ето защо не е трудно да си представим пътуването Му от север на юг. Въпреки това Той влиза в Капернаум сам, тъй като дванадесетте ученици изостават назад. В къщата ги разпитва за разговора им по пътя. Никой не проговаря – сигурен знак за тяхното неудобство от въпроса, почти като деца, хванати да правят нещо, за което знаят, че е нередно. Техният разговор е бил за това кой е най-великият. Колкото и малко хора да са склонни да го признаят, въпросът кой е най-великият, е нещо, за което всеки си мисли. Но в Божието царство тази идея е преобърната с главата наопаки.

Исус посреща проблема в две стъпки. Първо, изрича ясното свидетелство, че за да бъдеш пръв (най-велик), трябва да станеш слуга. След това илюстрира какво е имал предвид чрез едно действие. Явно наблизо е стояло някакво детенце и е слушало. Исус взема детето и го поставя в средата на групата. Това би било плашещо за него. Но тогава Той взема детето на ръце, като така го успокоява. Спасителят поучава, че ако приемете детето, вие всъщност получавате Него. И ако приемете Него, приемате Неговия Отец. Така най-скромното дете е свързано със самия Бог.

Йоан задава въпрос относно хората извън периферията на правата вяра, а Исус преподава важния урок, че онези, които не са против нас, са с нас. Господ потвърждава, че помагането на онези, които са ангажирани с християнското служене, дори и по най-скромни начини, не остава незабелязано в небето.

`Каква е библейската представа за величието в контраст с представата на света? Към коя от двете се стремите?`