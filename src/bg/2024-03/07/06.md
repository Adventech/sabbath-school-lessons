---
title:  Здравият човек в ада
date:   15/08/2024
---

`Прочетете Марк 9:42-50. Какво свързва ученията на Исус в този пасаж?`

На пръв поглед този пасаж може да изглежда като колекция от различни поучения на Исус, събрани без никаква връзка или основание. Въпреки това един по-внимателен прочит разкрива, че всяко следващо учение има връзка с предходното. Пасажът се върти около три основни термина, които придвижват наставлението напред стъпка по стъпка – „съблазнява“, „огън“ и „сол“.

Първото поучение е за „малките“, като се имат предвид новите вярващи. В Божието царство учителите и водачите са натоварени с отговорността да полагат специални грижи за тези новокръстени, подобно на старозаветната етика за загриженост за най-слабите в древното общество – вдовици, сираци и чужденци. Исус говори с хипербола, че би било по-добре да се удавиш в морето, отколкото да накараш един от тези „малките“ да съгреши.

Ключовата дума „съблазнява” води до най-дългото поучение в този пасаж. Пред читателя са поставени две главоблъсканици. Първо, Исус наистина ли учи хората да отрязват ръка или крак или да изваждат око? Второ, Той учи ли за вечно горящия пъкъл? Отговорът на първия въпрос е „не“, Исус не учи на самоосакатяване – това се отхвърля от юдаизма (срв. Второзаконие 14:1; 3 Царе 18:27,28). Господ използва хипербола, за да изрази позицията Си. Ако загубата на ръка, крак или око е нещо ужасно, колко по-голямо бедствие за християнина би трябвало да е съгрешаването!

Вторият въпрос също получава отрицателен отговор; не, Исус не поучава за вечно горящия пъкъл. Откъде знаем? Първо, пасажът съдържа известен комичен аспект. Помислете за хора, които биха влезли в небесния град с едно око, един крак или една ръка. След това помислете за хора, които отиват цели в пъкъла. Не трябва ли да е обратното? Здравият човек в пъкъла? Това звучи комично. Подобна комедия върху толкова сериозна тема кара човек да смята, че Исус илюстрира с хипербола. Грехът трябва да се приема толкова сериозно, че би било по-добре да загубим ръка, крак или око, отколкото да съгрешим. Що се отнася до това дали пъкълът е вечен, неговите последици са вечни, а не самият пъклен огън. „Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“ (Йоан 3:16; курсивът е на автора). Изгубените не горят вечно; вместо това са погинали завинаги — много голяма разлика!