---
title:  Изоставеният Бог
date:   18/09/2024
---

`Прочетете Марк 15:33-41. Кои са единствените думи на Исус на кръста, записани от Марк? Какво означава смъртта Му във върховен смисъл за нас?`

„Евангелието от Марк“ представя кръста като много тъмно място, както физически, така и духовно. През онзи петък върху Голгота се спуска свръхестествен мрак от обяд до около 15 часа. „А на шестия час настана тъмнина по цялата земя и продължи до деветия час“ (Марк 15:33).

Думите на Исус на кръста се наричат „Викът на изоставеността“, докато Той се моли, като вика към Бога и пита защо е изоставен. Той цитира Псалми 22:1. Други препратки към същия псалом се срещат в Марк 15:24 и 29, което показва, че Писанията се изпълняват в смъртта на Исус. Божията воля се осъществява даже и чрез нечестивите заговори на хората.

Изреченото от Исус на кръста е докладвано на арамейски заедно с превод. Думите „Боже мой, Боже мой“ са Eloi, Eloi в стиха (транслитерация от арамейското ’elahi). Лесно бихте могли да чуете Исус да призовава Илия (на арамейски ’eliyyah, което означава „Моят Бог е Яхве“). Това е грешката, която са допуснали някои странични наблюдатели.

Но поразителното в този пасаж е всъщност паралелът с кръщението на Исус в Марк 1:9-11.

| Кръщението: Марк 1:9-11 | Кръстът: Марк 15:34-39 |
| --- | --- |
| Йоан кръщава Исус | Кръщението на Исус (срв. Марк 10:38) |
| Йоан (символизиран с Илия; вж. Марк 9:11-13) | Призоваването на Илия |
| Небето се разделя | Завесата се раздира |
| Дух (_pneuma_) | Исус издъхва (_expneō_) |
| Божият глас: „Възлюбен Син“ | Стотникът казва: „Божий Син“ |

Тези паралели предполагат, че тъй като кръщението на Исус от Марк, 1 глава е началото на Неговото служение, както е пророкувано в Даниил 9:24-27, случващото се в Марк, 15 глава на кръста е кулминацията или целта на Неговото служение, когато Той умира като откуп за мнозина (Марк 10:45). Смъртта на Исус на кръста изпълнява и част от пророчеството от Даниил 9:24-27. Разкъсването на завесата на храма (Марк 15:38) сочи към изпълнението на системата на жертвоприношенията, когато образът се среща с със своя първообраз и започва нова фаза от историята на спасението.

`Въпреки всички нечестиви заговори на човечеството Божиите намерения се изпълняват. Защо това следва да ни помогне да научим, че независимо от всичко, което се случва наоколо, все още можем да се доверим на Бога и да знаем, че Неговата благост в крайна сметка ще тържествува?`