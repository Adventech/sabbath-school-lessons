---
title:  „Ти ли си Юдейският Цар?“
date:   15/09/2024
---

`Прочетете Марк 15:1-15. Какви иронични ситуации се разиграват тук?`

Понтий Пилат е управител на Юдея от 26 до 36 г.л.Хр. Той не е кротък водач и редица негови действия предизвикват ужас сред жителите на земята (срв. Лука 13:1). Еврейският процес срещу Исус завършва със смъртна присъда за богохулство. Но под римско управление в повечето случаи евреите не могат да екзекутират хора и затова довеждат Исус при Пилат, за да го осъди.

Не се споменава обвинението срещу Исус пред Пилат, но е възможно то да бъде установено въз основа на кратичкия въпрос на Пилат към Исус: „Ти ли си Юдейският Цар?“ (Марк 15:2). Във времената на Стария Завет Израил помазва своите царе; така че не е трудно да се види как терминът Месия („Помазаник“) може да бъде изкривен в изискване на почит като цар и следователно в конкуренция на императора. По този начин обвинението, повдигнато пред Синедриона, е в богохулство, докато обвинението, отправено пред управителя, е в бунт, който би довел до смъртна присъда.

Иронията е, че Исус е едновременно и Месия, и Юдейският Цар. Обвиненията към Него в богохулство и бунт са фалшиви; вместо това Той би трябвало да получи почит и поклонение. Въпреки това Спасителят все още постъпва царствено. Неговият отговор към Пилат „ти казваш“ (Марк 15:2) е неангажиращ. Той не отрича титлата, нито я потвърждава. Този отговор предполага, че е Цар, но от различен вид (срв. Йоан 18:33-38).

Марк 15:6 въвежда в разказа обичая за освобождаване на затворник по време на Пасха. В Марк 15:9 Пилат пита тълпата дали искат да освободи „Юдейския Цар“ и въпреки че може да говори иронично, иронията наистина се обръща срещу него.

Марк 15:9,10 е изследване на възприемането и невъзприемането. Пилат разбира, че религиозните водачи предават Исус поради завист, но не разбира, че като пита тълпата, попада в капана на религиозните водачи. Те са подбудили тълпата и са призовали за разпъването на Исус. Пилат отстъпва. Разпъването на кръст е толкова ужасяващ начин да се умре, особено за човек, когото смята за невинен. Колко болезнено иронично е, че езическият управител иска да освободи Месия, докато религиозните водачи искат Той да бъде разпнат.

`Какво може да ви попречи да следвате тълпата, когато сте подложени на голямо напрежение да го направите?`