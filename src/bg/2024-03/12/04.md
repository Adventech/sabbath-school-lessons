---
title:  Разпятието
date:   17/09/2024
---

`Прочетете Марк 15:21-38. Каква ужасна и болезнена ирония срещаме в тези пасажи?`

В този момент от разказа за Страстната седмица Исус е тиха жертва, контролирана от хора, които са решили Той да умре. В цялото Евангелие, до Неговото залавяне, Той е господарят на действията. Сега Исус е обект на действията. Въпреки че е силен странстващ проповедник, побоят, на който е подложен, липсата на храна и сън Го изтощават дотам, че някакъв непознат трябва да носи кръста Му.

На кръста дрехите Му биват свалени и стават собственост на войниците, които хвърлят жребий кой да ги вземе (срв. Псалми 22:18). Разпъването на кръст е относително безкръвен метод за екзекуция. Гвоздеите, използвани за прикрепване на човек към кръста (срв. Йоан 20:24-29), вероятно са били забивани през китката над дланта, където не минават важни кръвоносни съдове. (Както на еврейски, така и на гръцки думата за „ръка“ може да се отнася както за ръката, така и за предмишницата.) Самата длан на ръката няма структурите, необходими, за да понесе тежестта на тялото при разпъване. Средният нерв минава през центъра на предмишницата и би бил смазан от гвоздеите, причинявайки мъчителна болка нагоре по ръката. Дишането е затруднено. За да си поемат добре дъх, жертвите на разпъването на кръст трябва да напрягат прикованите си крака и да извиват ръцете си, което отново причинява агонизираща болка. Една от честите причини за смъртта е изтощение от задушаване.

Исус получава непоносими подигравки и унижения по време на Своето разпятие. „Евангелието от Марк“ съдържа мотива на откровение/тайна, в който Исус обикновено призовава за мълчание относно личността Му. Следователно христологичните титли като „Господ“, „Божи Син“, „Христос“ не се появяват често в разказа.

Този елемент се променя на кръста. Той не може да бъде скрит. Иронично е, че религиозните водачи използват тези титли, за да Му се подиграват. Само как тези мъже сами себе си се осъждат!

Изпъква едно от техните подигравателни изказвания. В Марк 15:31 се казва: „Други е избавил; а пък Себе Си не може да избави“. За да изразят мнението си относно Неговата безпомощност на кръста, те посочват, че наистина е помагал на другите (гръцкият глагол може да означава „спасяване“, „изцеляване“, „избавяне“). Така по ирония на съдбата признават, че Той е Спасителят. Иронията стига още по-далеч – причината, поради която Той не може или не иска да спаси Себе Си, е, че на кръста спасява другите.

`Прочетете Йоан 1:1-3 и след това помислете какво ни казва този пасаж за Исус, същия Исус, който е разпнат тук в „Марк“. Как да обхванем с ума си какво означава смъртта на Христос за нас?`