---
title:  Разширено изучаване
date:   20/09/2024
---

Прочетете статиите „В съдебната зала на Пилат“, „ Голгота“ и „Свърши се!“ от кн. „Копнежът на вековете“ на Елън Уайт.

„Пилат силно желаеше да избави Исус. Но разбра, че не може да го стори и същевременно да запази своята служба и чест. За да не загуби властта си, предпочете да пожертва невинен живот. Колко много хора, за да избегнат загуби или страдания, жертват принципа по същия начин! Съвестта и дългът посочват един път, а личният интерес – друг. Човешката мисъл клони към погрешна посока, така че този, който прави компромиси със злото, бива завлечен в гъстия мрак на виновността“ (Уайт, Е. Копнежът на вековете. Стр. 738 – англ. изд.).

„На Христос като наш заместник и застъпник бе възложено нечестието ни. Той бе сметнат за престъпник, за да може да ни изкупи от присъдата на закона. Вината на всеки Адамов потомък тежеше на сърцето Му. Божият гняв против греха, страшното изявление на Неговото неодобрение към нечестието изпълваха душата на Божия Син с ужас. През целия Си живот Христос бе проповядвал на един паднал свят добрата вест за милостивата и опрощаваща любов на Отец. Спасение и за най-големия грешник – това бе Неговата тема. Но сега, когато носеше ужасната тежест на вината, Той не можа да види милостивото лице на Отец. Оттеглянето на Божественото присъствие от Спасителя в този час на агония прониза сърцето Му с такава мъка, която никога не може да бъде разбрана от човеците. Тази агония бе толкова силна, че физическата болка бе трудно доловима“ (Пак там. Стр. 753 – англ. изд.)

**Въпроси за разискване**:

`Вижте колко централна е теологията на заместването за Елън Уайт (и Библията; вж. напр. Исая, 53 гл.). Защо всяка теология, която по някакъв начин омаловажава централната роля на заместническата смърт на Христос вместо нас, за да плати в Свое лице наказанието за нашите грехове, е фалшива теология?`

`Кой или какво е „Варава“ в днешния свят, като изискван на мястото на Исус?`

`Какво следва да ни каже историята на Йосиф от Ариматея за това, че не бива да съдим по външността?`

`Прегледайте Даниил 9:24-27. Защо трябва да можете да изнесете библейски курс по този предмет пред всеки желаещ? А можете ли?`

Тази събота, 21.09.2024 г., ще се молим за църкви „Расово“ и „Розино“.