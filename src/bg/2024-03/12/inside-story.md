---
title:  Разказ
date:   20/09/2024
---

### Завеждане на Армения при Христос – част IX

_От Андрю Макчесни_

Докато Ануш се молела за баща си, тя се молела и за останалите 4000 жители на своя град в Армения. И тогава Бог започнал да докосва сърцата.

След кръщението си Ануш редовно се срещала с две други млади жени, за да се молят за града. Те организирали семинари, които привлекли няколко десетки младежи. След това, със съдействието на Евро-Азиатската дивизия, наели автобуси и започнали да водят групи от по 50 младежи на туристически обиколки из Армения. Членовете на църквата поздравявали и се сприятелявали с младите хора на всяка спирка. Ануш видяла, че младите хора станали по-искрени и открити в своите въпроси за Бога, когато посещавали места далеч от дома си.

Тъй като интересът към адвентната вест нараснал, един пастор започнал да посещава града всяка втора неделя, за да провежда беседи за взаимоотношенията, финансите и други практични въпроси. Много хора посещавали срещите в продължение на две години.

Бащата на Ануш бил влиятелен и уважаван, така че, когато станал адвентист от седмия ден, целият град забелязал това. Хората започнали да говорят за вярата и за решението му да отиде в църква, различна от официалната. Неговото кръщение разчупило леда. Градската църква, която някога се състояла от седем верни жени, събиращи се в частен дом, сега се преместила в наета зала, където десетки хора се събират всяка събота. Членовете на църквата и други се срещат и онлайн, за да се молят ежедневно. В ход са планове за закупуване на църковна сграда.

Днес бащата, чието име е Армен Сафарян, работи заедно със съпругата си Гаяне Бадалян и дъщеря си Ануш Сафарян, за да произвеждат три вида тофу в тяхната компания. Като единствената компания за тофу в Армения тя била показана по националната телевизия и бащата имал възможността да сподели вярата си, когато го попитали защо прави тофу.

Бащата е църковен старейшина и ръководител на отдел „Семейно служене“, а той и майката, която ръководи Здравния отдел на църквата, са много търсени в други църкви. Бащата е възприеман като пример за подражание в страна, където много майки и деца все още ходят на църква без съпрузите и бащите си. Ануш, нейните баща и майка искат да променят това. „Виждате ли, този нормален арменец е адвентист – казват църковните лидери, като представят бащата по време на разговори. – Мъже, не сте сами. Този човек ходи на църква в събота.”

Ануш споделя своята история в църкви и на младежки лагери, като казва: „Не се задоволявайте с това, че съпрузите и бащите ви просто ви позволяват да ходите на църква. Умолявайте Бога и те да дойдат с вас.“

Част от даренията за Тринадесетата събота от последното тримесечие отиде за отваряне на Център за влияние за семейства като това на Ануш в Ереван, Армения. Благодарим ви, че помагате за разпространението на евангелието с вашите дарения.