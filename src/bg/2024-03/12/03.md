---
title:  „Здравей, царю юдейски!“
date:   16/09/2024
---

`Прочетете Марк 15:15-20. Какво правят войниците с Исус и колко важно е то?`

Римляните използвали жестока форма на побой, за да подготвят затворниците за екзекуция. Дрехите на жертвата били събличани, тя била връзвана за стълб и след това бита с кожени камшици, към които били привързвани парчета кост, стъкло, камъни и пирони.

След като Исус е бит с камшик, войниците, натоварени с екзекуцията Му, продължават с унижението, като Го обличат в пурпурна дреха, поставят венец от тръни на главата Му и Му се подиграват като юдейски цар. Групата войници се нарича батальон, в този случай от 200 до 600 мъже.

Иронията в сцената е очевидна за читателя, защото Исус наистина е Царят и подигравателните думи на войниците прогласяват тази истина. Постъпката им е пародия на начина, по който те приветстват римския император с думите: „Здравей, Цезаре, императоре!“. По този начин е загатнато сравнение с императора.

Действията на войниците, които се подиграват на Исус, са „удряне“ на главата Му с тръстика, „плюене“ върху Него и „коленичене“ в знак на фалшива почит. И трите тези действия са изразени на гръцки в несвършено време. По този начин глаголното време предава идеята за повтарящо се действие. Тоест те продължават да Го удрят, продължават да Го плюят и да коленичат в подигравателна почит пред Него. Исус приема всичко това мълчаливо, без изобщо да им отговаря.

Типичният модел на римската екзекуция чрез разпъване включва осъденият да носи кръста гол до мястото на екзекуцията. Този обичай би трябвало отново да унижи и посрами човека напълно пред обществото.

Но евреите се отвращават от публичната голота. Марк 15:20 отбелязва, че са свалили пурпурното наметало на Исус и са Го облекли в собствените Му дрехи. Следователно това, изглежда, е отстъпка, която римляните са правели за евреите по това време и на това място.

Помислете за цялата ирония тук: техните поклони и отдаване на „почит“ пред Исус като Цар, всичко това в знак на подигравка, въпреки че Исус наистина е Царят – не само на юдеите, но и техен Цар.

`Тези мъже не са имали никаква представа какво правят. Но защо тяхното невежество няма да ги извини в Деня на съда?`