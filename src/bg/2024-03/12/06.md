---
title:  Положен да си почине
date:   19/09/2024
---

`Прочетете Марк 15:42-47. Каква е значимостта на намесата на Йосиф от Ариматея, особено като се има предвид, че никой от учениците на Исус не е наблизо?`

След цялата тази драма следват по-„обикновените“ неща. Като за начало мъртвите винаги трябва да бъдат погребвани. Но няколко елемента от историята, която следва, са доста трогателни в духовно отношение, а други са изключително важни в исторически план.

В този пасаж Йосиф от Ариматея се появява за първи и последен път в „Евангелието от Марк“. Той е уважаван член на Синедриона и един от така наречения „градски елит“. Като богат и почитан човек той е уважаван от управителя, което обяснява как е възможно да се осмели да се приближи до Пилат и да поиска тялото на Исус. Трогателна подробност е, че член на Съвета проявява такъв интерес към погребението на Исус. Междувременно къде са доверените Му ученици във всичко това?

Един исторически детайл от изключително значение тук е потвърждението за смъртта на Исус. Марк 15:43 разказва за молбата на Йосиф за тялото на Исус. Но Пилат е изненадан да чуе, че Исус вече е мъртъв (Марк 15:44). Затова той вика стотника, отговорен за разпятието, и пита дали Исус вече е мъртъв. Стотникът потвърждава, че е така.

Причината, поради която това е важно, е поради по-късното твърдение на някои, че Исус не е умрял на кръста, а само е припаднал. Свидетелството на центуриона пред римския управител пряко оборва това твърдение. В крайна сметка римляните знаят как да екзекутират престъпници.

Йосиф донася ленена плащаница, за да увие Исус, и полага тялото Му в гробница, изсечена в скала. Тази гробница е достатъчно голяма, за да се влезе прав в нея (Марк 16:5). Заедно с Йосиф, авторът на евангелието посочва и две жени, които са видели мястото – Мария Магдалена и Мария, майката на Йосия [и на Яков – б.ред.]. Тези двете, заедно със Саломия, наблюдават разпятието от разстояние; и трите отиват на гроба в неделя сутринта, за да завършат, според тях, работата си по балсамирането на Исус (Марк 16:1).

Защо се споменават тези три жени? Те ще бъдат свидетели на празния гроб в Марк, 16 глава и по този начин ще станат важни свидетели на възкресението на Исус.

`Каква ирония, че последователите на Исус „липсват в събитията“, докато член на Синедриона, самия орган, осъдил Исус, тук става „герой“. Как можем да бъдем сигурни, че в решаващи моменти и ние не липсваме от събитията?`