---
title:  Съден и разпнат
date:   14/09/2024
---

### За изучаване през седмицата
Марк, 15 гл.; Лука 13:1; Псалми 22:18; Йоан 20:24-29; Йоан 1:1-3; Даниил 9:24-27.

> <p>Стих за запаметяване</p>
> „И на деветия час Исус извика със силен глас: Елои, Елои, лама савахтани?, което значи: Боже Мой, Боже Мой, защо си Ме оставил?“ (Марк 15:34).

Марк, 15 глава е сърцевината на разказа за Страстната седмица. Представя процеса на Исус, Неговото осъждане, подигравките от страна на войниците, разпъването Му на кръст и след това Неговата смърт и погребение. Събитията в тази глава са описани в ярки и ясни подробности, вероятно защото авторът е оставил фактите да говорят сами за себе си.

В цялата тази глава иронията играе важна роля. Поради това е полезно да имаме ясна дефиниция за това какво представлява тя.

Иронията често съдържа три компонента: (1) Две нива на значение, (2) двете нива са в конфликт или в контраст едно с друго и (3) някой не вижда иронията и не разпознава какво се случва и не знае, че той или тя е този, който ще понесе последствията.

Тази седмица, от въпроса на Пилат: „Ти ли си Юдейският Цар?“, през подиграващите се войници, през надписа над кръста, през подигравките на религиозните водачи: „Други е избавил, а пък Себе Си не може да избави!“, до неочакваната поява на Йосиф от Ариматея, главата е изпълнена с болезнени иронии, които въпреки това разкриват силни истини за смъртта на Исус и за нейното значение.