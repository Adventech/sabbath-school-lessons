---
title:  Разказ
date:   27/09/2024
---

### Църква, построена от отпадъци

_От Андрю Макчесни_

Пурна се сблъскал с на пръв поглед невъзможна задача. Той бил доброволец за основаване на църква в недостигнат район на един голям град в Южна Азия и не знаел откъде да започне. Преместил се в района, след като доброволно се включил като пионер на Глобална мисия. Но как би могъл да сподели любовта си към Христос със своите съседи нехристияни? „Боже, моля Те, помогни“ – молел се той.

Пурна се молил цяла седмица, но все още не знаел откъде да започне. Бил убеден в едно. Не можел да понася вонята на пътя пред къщата му. По пътя се смесвали купища боклуци и локви мръсна дъждовна вода. Една сутрин видял, че боклукът е запушил водосточните тръби и мръсната вода преливала по пътя. Решил да направи нещо. Взел дълъг бамбуков прът и започнал да премахва боклука от водосточните тръби.

Докато работел, съседите го забелязали.

– Градската управа ли ви изпрати да почистите пътя? – попитал някой.

Пурна отговорил, че не бил нает да чисти пътя, а просто живеел на него. Съседите били впечатлени. До този момент никой не бил почиствал пътя.

– Ти си добър човек – казал един съсед. – Имаме нужда от теб тук.

– Никога не си тръгвай оттук – заявил друг.

Докато разчиствал пътя, Пурна се превърнал в местна знаменитост. Всички го познавали и говорели за него. Хората го канели в домовете си.

Когато се срещал със съседите си, той разбрал, че един мъж е парализиран от лявата си страна. Пурна, който бил обучен да прави масаж, предложил помощ. Човекът се съгласил и Пурна започнал да го масажира. Всеки път, когато се срещали, Пурна първо се помолвал и след това правел масажа. Човекът напълно се възстановил.

Съседите били изумени да видят мъжа в толкова добро здраве.

– Кой те излекува? – питали те.

– О, добрият човек, който чисти пътя ни! – отвърнал мъжът.

Тогава съседите проявили голямо желание да опознаят Пурна. Те започнали да го молят за молитви и масажи.

Днес Пурна е постигнал привидно невъзможното и е основал църква. Единадесет души били кръстени, а други 20 изучават Библията. „Моля ви, молете се Бог да ни помогне да Му служим все повече и повече – казва Пурна. – Дори днес почиствам пътя. Ако видя боклук, заседнал в канализацията, го почиствам.“

Пурна живее в забулена страна, която Адвентната мисия не посочва изрично, за да защити работата му сред население, често враждебно настроено към християнството. Научете повече за пионерите на Глобална мисия на уебсайта на „Адвентна мисия“: https://bit.ly/GMPioneers.