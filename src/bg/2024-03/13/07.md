---
title:  Разширено изучаване
date:   27/09/2024
---

Прочетете статиите „Той възкръсна!“ и „Идете, научете всичките народи“ от кн. „Копнежът на вековете“ на Елън Уайт.

„За вярващия Христос е Възкресението и Животът. В нашия Спасител бе възстановен животът, който бе изгубен чрез греха, защото Той притежава живот в Себе Си, за да оживява всеки, който пожелае. Той е овластен да дава безсмъртие. Животът, който Той отдаде като човек, го получава отново и го дава на човечеството. „Аз дойдох – казва – за да имат живот и да го имат преизобилно.” „Който пие от водата, която Аз ще му дам, няма да ожаднее до века, но водата, която ще му дам, ще стане в него извор на вода, която извира за вечен живот.” „Който се храни с плътта Ми и пие кръвта Ми, има вечен живот и Аз ще го възкреся в последния ден” (Йоан 10:10; 4:14; 6:54).

Вярващият не отдава голямо значение на смъртта. Христос говори за нея, като че тя е само кратък миг. „Ако някой опази Моето учение, няма да види смърт до века” , „няма да вкуси смърт до века”. За християнина смъртта е само сън, момент на мълчание и тъмнина. Животът е скрит с Христос в Бога и „когато Христос, нашият живот, се яви, тогава и вие ще се явите с Него в слава” (Йоан 8:51,52; Колосяни 3:4)“ (Уайт, Е. Копнежът на вековете. Стр. 786, 787 – англ. изд.).

Дори историците атеисти, тези, които не могат да приемат реалността на възкресението, признават не само, че Исус е бил убит, но и че след Неговата смърт много хора са твърдели, че са видели възкръсналия Христос, и в резултат на това са поставили началото на сърцевината на онова, което ще се превърне в християнската църква. Някои, в опит да обяснят своята позиция, заявяват, че Исус е имал брат-близнак или че първите ученици са халюцинирали, мислейки, че виждат Исус. Други казват, че Исус никога не е умирал, а само е припаднал и след това се е съживил. Трети твърдят, че извънземни са слезли и са взели тялото. За да разгледате всички тези аргументи и защо те не са валидни, вижте Clifford Goldstein, _Risen: Finding Hope in the Empty Tomb_ (Pacific Press, 2021).

**Въпроси за разискване**:

`Защо учениците да лъжат за възкресението на Исус? От всичко, което знаем, те не се сблъскват с нищо друго освен с омраза, отчуждение и преследване заради вярата си. Какво биха спечелили, като си съчинят тази история?`

`Кое доказателство за възкресението на Исус е най-убедително за вас? Споделете основанията си с вашата съботноучилищна група.`

`Размишлявайте повече върху великата надежда, която ни предлага възкресението на Исус. Прочетете 1 Коринтяни, 15 глава. Какво значение придава Павел на Исусовото възкресение?`

Тази събота, 28.09.2024 г., ще се молим за църкви „Русе“ с групите в Борово, Бъзовец , Копривец и „Самоков“.