---
title:  Идете по целия свят
date:   26/09/2024
---

`Прочетете Марк 16:14-20. Какво казва Исус на учениците Си, когато се явява пред тях и какво означават тези думи за нас днес?`

Първите думи на Исус към Неговите ученици са записани само в един непряк диалог от Марк 16:14. Той ги укорява за тяхното неверие и коравосърдечие. Въпросът за неверието не е просто съвременен проблем. Както вече видяхме, първите ученици на Исус се борят с вярата (Матей 28:17; Йоан 20:24-29), при това те са с Исус в плът и отново и отново стават свидетели на чудесата.

Но чрез различни доказателства Той им демонстрира реалността на Своето възкресение. Тогава тяхното свидетелство, съчетано с доказателствата, обобщени в частта за понеделник, формира здрава основа за вяра.

След това Исус възлага на учениците Си да разнесат евангелието по света. Заповедта Му е всеобхватна. Те трябва да отидат по целия свят и да прогласят евангелието на цялото творение. После Исус обяснява резултата от тяхната работа като радости и скърби – вярващите ще бъдат спасени, а невярващите – осъдени.

Исус също така описва знаменията, които ще придружават дейността на учениците — изгонване на демони, говорене на нови езици, закрила от вреди и изцеляване на болните. Някои хора погрешно тълкуват Марк 16:18 като поощрение за християните да изявяват вярата си, като хващат отровни змии. Тук не са одобрени подобни самонадеяни постъпки. Исус описва закрилата, която получава човек, когато участва в мисия, като служенето на Павел за другите, например в Деяния 28:3-6.

Разбира се, Библията не учи, че християните винаги ще бъдат защитени от зло. Понякога Бог намира за уместно да направи чудо, за да подпомогне каузата на евангелието. Но понякога християните страдат заради своето свидетелство. При това обстоятелство тяхната търпелива издръжливост е друг знак за невярващите за силата на вярата.

И тогава, след като извърши всичко, направено тук, „Господ Исус се възнесе на небето и седна отдясно на Бога“ (Марк 16:19). Исус се възнася, за да седне от дясната страна на Бога – мястото на върховната сила, защото Исус е победил всички сили на злото.

Обърнете внимание на последния стих. Въпреки че отиват „навсякъде“, като проповядват евангелието, те не отиват сами. „А те излязоха и проповядваха навсякъде, като Господ им съдействаше и потвърждаваше словото със знаменията, които ги придружаваха” (Марк 16:20). Той е с тях тогава и обещава да бъде с нас и днес, докато продължаваме започнатото от тях дело.

`„Аз съм с вас през всичките дни до свършека на света“ (Матей 28:20). Каква утеха можем и трябва да черпим от това обещание, когато също се стремим да прогласяваме евангелието „навсякъде“?`