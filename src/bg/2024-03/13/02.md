---
title:  Радост от възкресението
date:   22/09/2024
---

`Прочетете Марк 15:42-16:6. Какво се случва тук и защо тази история толкова подхожда на разказа за възкресението?`

Всички автори на евангелията са единодушни, че Исус е умрял в деня, който те определят като „приготвителен“ (Матей 27:62; Марк 15:42; Лука 23:54; Йоан 19:14,31,42). Повечето коментатори разбират това като препратка към периода от залез слънце в четвъртък до залез слънце в петък. Исус умира късно в петък следобед и след това набързо е погребан преди залез слънце.

По време на съботата Господ си почива в гроба, почиват си и всички ученици на Исус. „И в съботата си почиваха, както повелява Законът“ (Лука 23:56) – всъщност, доста странно действие, ако Исус беше омаловажил, поне в умовете им, задължението да спазват четвъртата заповед.

В събота вечерта жените купуват аромати, а в неделя сутрин отиват на гроба с намерението да завършат обичайния процес по погребване. Разбира се, Исус го няма!

Още през II век християните издигат значението на факта, че Исус е възкръснал в неделя. Това се превръща в основа за светостта на неделята. Но това ли учи Новият Завет?

`Прочетете Колосяни 2:10-12. Какъв е новозаветният спомен за възкресението на Исус?`

Нито една дума в Библията не загатва за светостта на неделята като спомен за възкресението. Ролята на възпоменание за него е възложена на кръщението. „Затова чрез кръщението ние се погребахме с Него да участваме в смърт, така че както Христос бе възкресен от мъртвите чрез славата на Отца, така и ние да ходим в нов живот“ (Римляни 6:4).

Независимо от фалшивата теология относно поклонението пред Бога в неделя, като адвентисти трябва да се радваме на неделното утринно възкресение на Исус. Посредством Своята смърт и възкресение Исус триумфира над смъртта и в Неговото възкресение намираме своята сигурност.

> <p></p>
> „Благословен да бъде Бог и Отец на нашия Господ Исус Христос, Който според голямата Си милост ни възроди за жива надежда чрез възкресението на Исус Христос от мъртвите“ (1 Петър 1:3).

`Вижте каква увереност има Павел относно възкресението на Исус! Как и ние бихме могли да имаме тази увереност?`