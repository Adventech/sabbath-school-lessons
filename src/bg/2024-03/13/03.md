---
title:  Камъкът е отвален
date:   23/09/2024
---

`Прочетете Марк 16:1-8 и 1 Коринтяни 15:1-8. Кое е общото между тези два пасажа?`

Историята за възкресението присъства във всяко от евангелията. Всеки евангелист представя историята от различна гледна точка, но всички те съдържат основните понятия, срещащи се и в 1 Коринтяни 15:1-8.

Тук отново и отново присъстват четири идеи – починал, погребан, възкръснал, видян. В Марк починал и погребан са в глава 15. Възкръснал и видян се намират в глава 16, но с обрат. Марк 16:7 говори за среща в Галилея и там ще Го видите (вж. Йоан, 21 гл.).

Някои хора намират за невероятно, че християните вярват във възкръсналия Господ. Но доказателствата за Неговото възкресение са съществени и съвсем логични.

Като за начало всичко, което човек трябва да направи, е да повярва в Бога като Създател (вж. Битие, 1 и 2 гл.) и идеята за възкресението, за чудото, става логична. Бог, Който е създал Вселената и след това живота на Земята, със сигурност е притежавал силата, по Своя воля, да възкреси Исус. Съществуването на Бога не прави възкресението на Исус неизбежно, а само логично.

После, гробът определено е бил празен. Дори историците-атеисти са приели този факт. Ако не беше така, то твърдението за Неговото възкресение би се провалило от самото начало, защото съществуването на тялото Му там би заличило всякакви претенции, че е възкръснал.

На следващо място обяснението, че Неговите ученици са откраднали тялото, е неприложимо. Учениците със сигурност не биха могли да преминат през пазачите там. И дори да са го направили и да са взели тялото, защо никога не са арестувани за кражбата му? Отговорът е, че религиозните водачи са знаели, че учениците не са го направили.

Освен това много хора свидетелстват, че са видели възкръсналия Христос. Мнозина, включително и учениците, отначало не са повярвали. И един много сериозен Негов противник, Павел, не само твърди, че е видял възкръсналия Господ, но и че това преживяване е променило цялата траектория на живота Му, при това по много радикален начин.

И накрая (въпреки че има много други причини), как човек би могъл да обясни възхода на християнската църква, основана от хора, които твърдят, че са видели възкръсналия Господ? Защо тези човеци биха били готови да умрат за нещо, което знаят, че е лъжа? Тяхното последователно свидетелство, както веднага след Неговата смърт (Деяния 3:15), така и години по-късно (1 Петър 1:3), предоставя силно доказателство за Неговото възкресение.

`Какво бихте казали, ако някой ви попита: Какви доказателства имате за възкресението на Христос?`