---
title:  Жените на гроба
date:   24/09/2024
---

„Жените, които бяха стояли при Христовия кръст, бодърстваха и чакаха да минат съботните часове. На първия ден от седмицата, много рано сутринта, тръгнаха към гроба, взели със себе си скъпи аромати, за да помажат тялото на Спасителя. Те и не мислеха за неговото възкръсване от мъртвите. Слънцето на тяхната надежда бе залязло и нощ се бе спуснала над сърцата им. Като вървяха, си припомняха Христовите дела на милост и думи на утеха. Но не си спомниха думите Му: „Аз пак ще ви видя” (Йоан 16:22)“ (Уайт, Е. Копнежът на вековете. Стр. 788 – англ. изд.).

`Прочетете Марк 16:1-8. Какво се случва и каква е първоначалната реакция на жените?`

От началото на Евангелието читателят знае, че Исус е Месия. Но в самия текст първият необладан от демони човек, който Го прогласява за Месия, е Петър в Марк 8:29. И тази изповед на вярата се случва чак в средата на книгата!

През цялото „Евангелие от Марк“ Исус казва на хората да мълчат за това кой е Той или за изцелението, което е извършил за тях. В Марк 1:44 казва на прокажения да не споделя с никого за изцелението си. В Марк 5:43 казва на Яир и жена му да не говорят с никого за възкресението на дъщеря им. В Марк 7:36 казва на една група да не споделят с хората за Неговото изцеляване на глухонемия човек. И след това Той заповядва на учениците Си да не казват на хората, че е Месия (Марк 8:30, вж. също Марк 9:9). Без съмнение основните причини Исус да им каже да мълчат, е да Си даде време да завърши служението Си според пророчествата за времето от Даниил 9:24-27.

Сега, в тази сцена, дори след като им се казва, че Исус е възкръснал, жените, уплашени и изумени, бягат от гроба и поне в началото, също не говорят за случилото се.

Но тишината не продължава дълго. Докато стигнем до края на книгата „Марк“, какво друго ще прочетем? „А те излязоха и проповядваха навсякъде, като Господ им съдействаше и потвърждаваше словото със знаменията, които ги придружаваха“ (Марк 16:20).

Така мотивът за мълчание относно Исус и Неговата самоличност и извършеното от Него, приключва. Книгата завършва с това, че те проповядват „навсякъде“.

`Защо не трябва да мълчим за Исус и извършеното от Него? На кого можете да кажете днес за Исус и на плана за спасението?`