---
title:  Поява пред Мария и останалите
date:   25/09/2024
---

`Прочетете Марк 16:9-20. Какво прибавят към историята за възкресението тези стихове?`

Почти целият пасаж от Марк 16:9-20 има паралели с други пасажи от Новия Завет – Мария Магдалена при гроба вижда Исус (Матей 28:1,9,10; Йоан 20:11-18; срв. Лука 8:2); двама мъже Го виждат в провинцията (Лука 24:13-35); единадесетте получават Евангелското поръчение (Матей 28:16-20; Лука 24:36-49; Йоан 20:19-23).

Първият човек, който вижда Исус жив, е Мария Магдалена (Йоан 20:11-18). Другите жени също Го виждат (Матей 28:8-10). Показателно е, че първите хора, видели възкръсналия Господ, са жени. Тъй като жените в древния свят не са имали висок статут на свидетели, ако историята беше изфабрикувана, щеше да е много по-вероятно мъжете да бъдат посочени като първи свидетели. Но не мъже, не Дванадесетте, а жена. Тя отива да каже добрата новина на учениците, но не е изненадващо, че те не повярват на нейното свидетелство, най-вероятно защото е изглеждало фантастично, а също, за съжаление, и понеже Мария е била жена. Апологетите на историята за възкресението на Исус използват този факт, че жените са първите, които са видели Исус, като силно доказателство за истинността на историята.

`Какво се случва в Марк 16:14, което не би имало смисъл, ако тази история беше измислица?`

Разбира се, ако си измислят историята, защо да се оставят да изглеждат толкова зле? Исус би трябвало да ги смъмри за тяхното „коравосърдечие“. Евангелските разкази, от времето на залавянето Му до появяванията Му след възкресението, описват последователите на Исус в много негативна светлина: бягащи, отричащи се, невярващи и пр. Това не би имало смисъл, ако историята беше измислица.

За разлика от това, тяхното по-късно смело и непоколебимо прогласяване на възкръсналия Христос и надеждата, която предлага на всички, представлява мощно доказателство за истинността на техните твърдения.

`Как можем да се предпазим от падане в духовния капан на съмнението и неверието? Защо трябва ежедневно да се свързваме с възкръсналия Христос?`