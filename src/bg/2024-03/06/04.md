---
title:  Трохи за кучетата
date:   06/08/2024
---

`Прочетете Марк 7:24-30. Какви важни поуки се съдържат в тази история?`

Следвайки по петите предизвикателния пасаж от частта за вчера, историята в този откъс също повдига тревожни въпроси. Защо Исус отговаря толкова остро на тази жена, наричайки я така наситено „куче“?

Той не обяснява открито, но две характеристики в отговора Му към нея подсказват какво всъщност поучава. В Марк 7:27 казва, че децата трябва да бъдат нахранени „първо“. Ако има „първи“, изглежда логично да има и „втори“. Друга характеристика е, че Исус използва умалителна форма на думата „куче“, което не означава кученце, а по-скоро, в контекста, кучета, допуснати в къщата, за разлика от уличните кучета. Жената забелязва тези два маркера в отговора на Исус, което спомага да се обясни нейната обратна реакция. Отговорът на жената е доста остър.

Тя казва: „Така е, Господи, но и кученцата под трапезата ядат от трохите, които падат от децата” (Марк 7:28).

Как тази жена измисля такъв отговор към Исус? Със сигурност любовта към дъщеря ù я е подтикнала към това. Но Той и я насърчава. Исус казва „първо“, загатвайки, че може да има и „второ“. Освен това намеква, че тя е куче под масата. Точно както кучето се намира в къщата под масата, така и тя е в нозете на Исус и моли за дъщеря си. Тоест тя изисква кучешкото право върху храната, падаща на пода.

Отговорът на жената разкрива нейната вяра. Назоваването на могъщо чудо като изцеляването на дъщеря ù от разстояние „троха“ показва не само, че силата на Исус е особено велика (ако подобно чудо е троха, какво ли би представлявал целият хляб?), но и че удовлетворяването на нейната молба е дребна работа за Него. Исус е трогнат и изпълнява молбата ù.

„С поведението Си към жената Исус показа, че тази, която бе смятана за отхвърлена от Израил, не е вече чужденка, а дете от Божието семейство. И като дете има правото да участва в даровете на Отец” (Уайт, Е. Копнежът на вековете. Стр. 401 – англ. изд.).

`Защо предразсъдъците срещу други раси и националности противоречат възможно най-много на учението на Исус? Как да се стремим да бъдем очистени от това зло?`