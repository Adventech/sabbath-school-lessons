---
title:  Завързаният език
date:   07/08/2024
---

`Прочетете Марк 7:31-37. Кой е доведен при Исус и какво прави Той за него?`

Исус не тръгва по най-краткия път, за да се върне в Галилея от района на Тир и Сидон. Изглежда, че тръгва на север от района на Тир, нагоре през областта на Сидон, след това към вътрешността на страната и надолу през района североизточно от Галилейското езеро, като накрая стига близо до самото езеро. Това е обиколен маршрут, вероятно изискващ допълнително време, за да може да поучава учениците Си.

Текстът не посочва точно кой е довел човека при Исус, но проблемът му е съвсем ясен – той не чува и трудно говори. Загубата на слух изолира хората от заобикалящата ги среда, а дълбоката глухота може да превърне в истинско предизвикателство усвояването на елементарна способност за разговор. Проблемът на този човек може да е съществувал от доста време.

Исус разбира затрудненото положение на човека и го отвежда настрана насаме. Начинът, по който Господ изцелява човека, е любопитен, особено за съвременните читатели. Той пъха пръстите Си в ушите на човека, плюе, докосва езика му и въздъхва. Исус докосва засегнатите части на човека, които ще излекува, но защо въздиша? Той „въздъхна при мисълта за ушите, които не искаха да слушат истината, и езиците, които отказваха да признаят Изкупителя“ (Уайт, Е. Копнежът на вековете. Стр. 404 – англ. изд.).

Исус по чудодеен начин връща слуха на човека и му помага да проговори ясно. Неговата въздишка илюстрира ограниченията, които Бог е поставил върху Себе Си по отношение на свободния избор на човешките същества. Той няма да насилва волята. Всички хора са свободни да избират кой да ги води в живота им – Князът на живота или князът на мрака. Исус може да отвори глухи уши, но няма да принуди невярващите сърца да признаят Неговата месианска същност.

Тази кратка история също така илюстрира какво може да направи Бог за онези, които доброволно се обърнат към Него. Може би сте изпитвали сдържаност при споделянето на вярата си, чувствайки се с вързан език какво да кажете. Това чудо предлага насърчение, че Господ Исус може да отвори ушите ви, за да бъдете чувствителни към нуждите на другите и да споделите готово слово, което ще ги привдигне по пътя им.

`Какво правите с дадените ви подаръци на слуха и говора – защото те са дарове? Как ги използвате?`