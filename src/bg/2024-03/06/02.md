---
title:  Човешките предания срещу Божиите заповеди
date:   04/08/2024
---

`Прочетете Марк 7:1-13. Какви актуални истини са представени тук?`

Можете ли да си представите как децата изучават този пасаж в съботното училище и се прибират у дома, за да заявят на майките си, че не трябва да мият ръцете си преди хранене, понеже Исус е казал така? Тази история обаче не касае хигиената.

По времето на Исус много хора в тази страна са били твърде загрижени за ритуалната чистота. През времето между заветите идеята за измиване на ръцете, за да останат ритуално чисти, е разширена до обикновените хора, въпреки че тези правила първоначално са се прилагали само за свещениците в Стария Завет (Изход 30:17-21). В съответствие с тази концепция религиозните водачи негодуват пред Исус от Неговите ученици.

Исус не отговаря пряко на зададения му въпрос. Вместо това защитава Своите ученици с двуостър отговор. Първо, цитира силните думи на „Исая“, изобличаващи народ, който почита Бога на думи, но чието сърце стои далеч от Него (Исая 29:13). Цитатът от „Исая“ продължава с осъждане за поставянето на човешките традиции на мястото на божествените заповеди.

Втората част от отговора на Исус възпроизвежда цитата от „Исая“. Господ цитира Божията заповед за почитане на родителите (Изход 20:12); тоест човек трябва да се грижи за тях в старостта им и противопоставя това на религиозното предание, според което човек може да посвети нещо на Бога (дар, курбан), и все пак лично да го ползва, а да забрани употребата му от възрастните родители при нужда. Човек би могъл само да си представи срещата: „Съжалявам, татко. Бих искал да ти помогна, но дадох парите на храма”.

Исус безкомпромисно порицава именно този тип лицемерие. Те поставят човешкото предание над Божието Слово и по този начин съгрешават.

И така, какъв е отговорът на въпроса на фарисеите? Отговорът на Исус предполага, че Той не намира за убедително тяхното настояване ръцете задължително да бъдат очистени, за да бъдат в съгласие с Божията воля. Вместо това Неговият отговор ясно подкрепя заповедите на закона срещу човешкото предание (Вж. също Марк 1:44; Марк 7:10,11; Марк 10:3-8; Марк 12:26,29-31)

`Възможно ли е да имаме някои „предания“, които може би противоречат на принципите на Божия закон? Ако е така, какви биха били те?`