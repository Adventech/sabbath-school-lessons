---
title:  Разказ
date:   09/08/2024
---

### Молитви за спасението на нейния баща – част III

_От Андрю Макчесни_

Като студентка Ануш гледала някакъв мексикански филм за малко момче, което се моли за обръщането на баща си. Във филма момчето казвало: „Вярвам, че ако се моля за баща ми всеки ден, той непременно ще дойде при Бога“. Момчето се молело всеки ден, а баща му предал сърцето си на Бога.

Вдъхновена от историята, Ануш решила да се моли всеки ден баща ù да се кръсти. Тя започнала да се моли четири години преди собственото си кръщение. Две години след кръщението си все още се молела за него. Била сигурна, че той ще дойде при Бога. Но когато напрежението у дома започнало да нараства, тя се зачудила колко още ще трябва да чака.

След кръщението си Ануш станала много активна в Църквата на адвентистите от седмия ден. Доброволно се включвала в църковни инициативи, като понякога получавала дребно заплащане, а друг път – нищо.

Баща ù не възразявал, защото самият той бил дал разрешение на Ануш да отиде в църквата и да се кръсти. Армения е до голяма степен патриархално общество, в което много бащи вземат решенията за дома.

Но бащата искал най-доброто за дъщеря си и не можел да разбере защо тя работи толкова малко. „Църквата те използва – казвал той. – Ти си талантлива и те те използват, без да ти дават това, което заслужаваш.“

Ануш започнала да усеща напрежение винаги, когато си била вкъщи, и това не ù се нравело. Винаги, когато я канели да участва в църковна програма, молела баща си за позволение. Бащата разрешавал да отиде, но всеки път недоволствал.

Ануш решила да излее сърцето си пред Бога.

„Боже, знам, че татко ще дойде при теб, но съм толкова уморена – казала тя. – Давам ти две възможности: или той идва при Теб, или той идва при Теб.“

След това казала на майка си: „Днес се моля искрено на Бога. Присъедини се към мен. Не искаме тази ситуация да продължава. Искаме татко да ходи на църква с нас.”

В Армения много майки и деца ходят на църква без съпрузите и бащите си. Много семейства са доволни от това положение, стига мъжете да позволят на съпругите и децата си да ходят там, без да бъдат преследвани. Но Ануш вече не била доволна от подобна договорка. Тя искала и нейният баща да ходи на църква.

Майка ù се съгласила да се моли. Надеждите на Ануш се издигнали в молитва. Тя била сигурна, че Бог ще промени сърцето на баща ù. Била убедена, че това може да се случи по всяко време.

Част от даренията за Тринадесетата събота от последното тримесечие отиде за отваряне на Център за влияние за семейства като това на Ануш в Ереван, Армения. Благодарим ви, че помагате за разпространението на евангелието с вашите дарения. Следващата седмица: Бащата забранява на Ануш и майка ù да ходят на църква.