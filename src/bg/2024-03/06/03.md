---
title:  Чисти ръце или чисто сърце?
date:   05/08/2024
---

`Прочетете Марк 7:14-19. Какво има предвид Исус с гатанката от Марк 7:15?`

Думите на Исус в този пасаж са били загадка за мнозина, докато са размишлявали върху връзката им с ученията на Левит, 11 глава относно чистите и нечистите храни. Премахва ли Исус подобни разграничения? Грешат ли адвентистите от седмия ден, като учат, че членовете на църквата, които ядат месо, трябва да консумират само изброеното от списъка с чисти животни?

Първо, би било странно в Марк 7:14-19 Исус внезапно да отхвърли наставленията на Мойсей, след като току-що в Марк 7:6-13 е защитил именно него спрямо преданията. Второ, самото предание, което фарисеите насърчават, не се основава на старозаветното учение – за разлика от наредбата за храните. Трето, когато Марк 7:19 казва, че Исус очиства всяка храна, няма предвид, че постановленията за чистите и нечистите храни са премахнати, а вместо това, че преданието за омърсяване чрез докосване, създадено от фарисеите, е невалидно. Такова например е погрешното разбиране, че щом се омърсявате чрез контакт с езичници, тогава бихте могли да се омърсите и чрез контакт с докосната от тях храна.

`Прочетете Марк 7:20-23. Какво според Исус причинява омърсяването на човека?`

В Марк 7:19 Исус отбелязва, че храната не отива в сърцето, а в стомаха и след това преминава през чревния тракт. Но в Марк 7:21-23 Той посочва, че злото идва от вътрешността на сърцето, от центъра на самия човек. Той представя списък с пороци, чието начало са злите помисли, а след това завършва със зли действия.

След като в списъка с пороците е включена препратка към петата заповед в Марк 7:10, значи всяка заповед от втората плоча на Декалога е там. Освен това в Марк 7:7 Исус цитира описание на суетното поклонение, т.е. да се нарушава това, което е в основата на първите четири заповеди от Декалога. Така в този пасаж Исус изпъква като защитник на Божия закон.

`Може да имате правилна теология, но кой напълно и върховно притежава сърцето ви?`