---
title:  Разширено изучаване
date:   09/08/2024
---

Прочетете статиите „Предания“, „Събаряне на прегради“ и „Истинският знак“ от кн. „Копнежът на вековете“ на Елън Уайт.

„Както в древността, така и днес, изтънченият и измамлив грях се шири между така наречените Христови последователи. Колко често нашето служене за Христос, нашето общуване един с друг се петнят от скритото желание за лично възвеличаване! Колко сме податливи на ласкателство, колко силно е желанието за човешки похвали! Тъкмо тази любов към личното „аз”, желанието за начин на живот, по-лесен от определения от Бога, кара хората да заместват божествените заповеди с човешки теории и традиции. Исус предупреждава учениците Си: „Внимавайте, пазете се от кваса на фарисеите!”.

Христовата религия е самата искреност. Желанието да се служи на Бога е подбудата, вдъхната от Светия Дух в сърцето. Само ефикасното действие на Духа може да внуши тази подбуда. Само Божията сила може да пропъди себелюбието и лицемерието. Промяната е знакът на Неговото действие. Когато възприетата от нас вяра заличи себелюбието и престореността, когато ни предразполага да търсим Божията, а не своята прослава, можем да бъдем сигурни, че тя е права вяра. „Отче, прослави името Си!” (Йоан 12:28) – бе основният тон на Христовия живот. Ще бъде основен и на нашия живот, ако следваме Христос. Исус ни заповядва да постъпваме така, както Той е постъпвал „и по това сме уверени, че Го познаваме, ако пазим заповедите Му” (1 Йоан 2:6,3)“ (Уайт, Е. Копнежът на вековете. Стр. 409 – англ. изд.).

**Въпроси за разискване**:

`Какви християнски практики сте открили, които помагат да запазите сърцето си чисто?`

`Кои са „нечистите“ хора във вашата общност? Какво бихте могли да направите, за да ги привлечете към евангелието?`

`Като съботноучилищна група обмислете какво бихте могли да направите, за да насърчите споделянето на евангелието по простички начини с ближните си.`

`Прочетете Марк 8:1-10 – нахранването на четирите хиляди. Какво променя в тълкуването на този пасаж фактът, че множеството по всяка вероятност се е състояло от езичници? Защо ни би трябвало да променя нищо?`

`Как можем старателно да се предпазим от вроденото желание, изпитвано от всички нас като паднали същества, да възвеличаваме себе си?`

Тази събота, 10.08.2024 г., ще се молим за църкви „Монтана – Б“ с групите в Портитовци и Габровица и „Нова Загора“ с групата в с. Любенова махала.