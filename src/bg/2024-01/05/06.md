---
title: Да не би да се изкушат праведните
date: 01/02/2024
---

`Прочетете Псалми 37:1,8; Псалми 49:5-7; Псалми 94:3-7 и Псалми 125:3 . С какво се сблъсква псалмистът?`

Тези псалми оплакват настоящото благоденствие на нечестивите и описват предизвикателството, което този факт поставя пред праведните. Нечестивите не само просперират, но понякога и открито презират Бога и потискат другите. Смущаващият въпрос е, че докато „скиптърът на нечестието“ ( Псалми 125:3 ) властва над света, „скиптърът на правотата“ ( Псалми 45:6 ) като че ли се е изтощил. Защо тогава не се откажем и не прегърнем злото, както правят другите?

`Прочетете Псалми 73:1-20,27 . Какво помага на псалмиста да премине през кризата? Какъв е краят на онези, които се надяват на безполезни неща? (Вж. също 1 Петър 1:17. )`

Докато псалмистът в Псалом 73 остава фокусиран върху сегашното беззаконие в света, той не е в състояние да види голямата картина от гледна точка на Бога. Проблемът, който процъфтяването на злото поставя пред неговата вяра, е огромен; той също така вярва, че неговият аргумент за безполезността на вярата се основава на реалността.

Но Псалом 73 показва, че „тези неща подлъгват онези, които пренебрегват първия стих на този псалом, който е обобщението на целия текст: „Благ е наистина Бог към Израил, към чистосърдечните!“ (Johannes Bugenhagen, Reformation Commentary on Scripture [Downers Grove, IL: InterVarsity Press, 2018], p. 11).

Псалмистът е отведен в светилището, мястото на Божието суверенно управление, и там му е напомнено, че „днес“ е само едно парче от мозайката и той трябва да обмисли „края“, когато нечестивите ще се изправят пред Божия съд. Фактът, че псалмистът разбира тази истина в светилището и изповядва предишното си безумие, показва, че реалността може да бъде схваната единствено чрез духовно прозрение, а не чрез човешка логика.

`Как обещанието за Божия съд над света и над цялото му зло ви дава утеха сега, когато толкова много зло остава безнаказано?`