---
title: Къде е Бог?
date: 30/01/2024
---

`Прочетете Псалми 42:1-3; Псалми 63:1; Псалми 69:1-3 и Псалми 102:1-7 . Какво причинява силна болка на псалмиста?`

Не само личните и обществените страдания притесняват псалмиста, но също, ако не и повече, привидната липса на внимание от страна на Бога към трудностите на Неговите служители. Божието отсъствие се усеща като силна жажда в суха земя ( Псалми 42:1-3; Псалми 63:1 ) и смъртна мъка ( Псалми 102:2-4 ). Псалмистът се чувства отделен от Бога и се сравнява със самотните птици. „Приличам на пеликан в пустиня, станал съм като бухал в развалини. Лишен от сън, станал съм като врабче, усамотено на покрива на къщата“ ( Псалми 102:6,7 ).

Споменаването на пустинята подчертава усещането за изолация от Бога. Птицата, „усамотена на покрива“, е извън гнездото си – своето място за почивка. Псалмистът вика към Бога от „дълбоки води“, сякаш е погълнат от мощни води и потъва в „дълбока тиня“ ( Псалми 69:1-3, Псалми 130:1 ). Тези образи описват потискаща ситуация, от която няма изход, освен чрез божествена намеса.

`Прочетете Псалми 10:12, Псалми 22:1, Псалми 27:9 и Псалми 39:12 . Как реагира псалмистът на привидното отсъствие на Бога?`

Забележително е, че псалмистите решават да не мълчат пред лицето на Божието мълчание. Те непоколебимо вярват в молитвата, защото тя е насочена към живия и милостив Бог. Той все още е там дори когато привидно отсъства. Той все още е същият Бог, Който ги е чувал в миналото, и затова те са уверени, че ги чува и сега.

Случаите на Божието мълчание карат псалмистите да изпитват себе си и да търсят Бога, но с изповед и смирени молби. Те знаят, че Бог няма да мълчи вечно. Псалмите показват, че общуването с Бога трябва да продължи, независимо от обстоятелствата в живота.

`Какво можем да научим от отговорите на псалмиста спрямо привидното Божие отсъствие? Как реагирате в моментите, когато Бог наистина като че ли мълчи? Какво крепи вашата вяра?`