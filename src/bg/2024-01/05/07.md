---
title: Разширено изучаване
date: 02/02/2024
---

Прочетете Псалом 56 ; главата „Радост в Господа“ от кн. „Пътят към Христос“ на Елън Уайт.

Подобно на псалмистите Божиите избрани от всички времена понякога се питат как да пеят Господните песни в „чужда земя“. Нашата вяра в Божието суверенно управление е подложена на предизвикателство, и то понякога сериозно, и може да се замислим дали Бог владее положението, дали наистина е толкова могъщ и добър, колкото твърди Писанието.

Библейската вяра често предполага несигурност и напрежение толкова, колкото и увереност и утвърждаване. Понякога несигурността и напрежението, особено пред лицето на злото и привидното Божие отсъствие, могат да бъдат почти непоносими. И все пак несигурността никога не трябва да е относно Бога, Неговия любящ и праведен характер и надеждност. Псалмистите може да са несигурни за бъдещето, но те често се обръщат към Божията неизменна любов и вярност ( Псалми 36:5-10; Псалми 89:2,8 ).

Така и ние трябва да следваме същия пример. „Мобилизирайте всичките си сили, за да гледате нагоре, а не надолу към вашите трудности, и никога няма да пропаднете по пътя. Скоро ще видите зад облака как Христос подава ръка, за да ви помогне. От вас ще се иска само да протегнете своята ръка с проста вяра и да Го оставите да ви води. Доверите ли се, тогава ще се обнадеждите чрез вярата си в Исус“ (Уайт, Е. Свидетелства към църквата. Т. 5, стр. 578, 579 – англ. изд.).

Времената, когато Бог „скрива лицето Си“, не подкопават ефикасността на молитвата. Напротив, тези случаи карат псалмистите да изпитват себе си, да си припомнят Божиите минали спасителни действия и да търсят Бога с изповед и смирени молби ( Псалми 77:10-12; Псалми 89:46-52 ). „Вярата става силна, когато влиза в конфликт със съмненията и противоположните влияния. Опитът, придобит в тези изпитания, е по-ценен от най-скъпоценните камъни“ (Уайт, Е. Свидетелства към църквата. Т. 3, стр. 555 – англ. изд.).

**Въпроси за разискване**

`Какво напрежение изпитват псалмистите пред лицето на злото? С какви подобни напрежения сте се сблъсквали и как сте се справяли с тях? Как поддържате вярата си в такива ситуации?`

`Къде трябва да търсим отговори, когато вярата ни в Бога е подложена на изпитания или е изпитана от хора, чиито собствени страдания ги карат да поставят под съмнение добротата и силата на Бога?`

`Как отговаряте на често срещания въпрос за злото в свят, създаден и поддържан от един всемогъщ Бог на любовта? Как мотивът за великата борба помага да се отговори, поне донякъде, на това предизвикателство?`

Тази събота, 03.02.2024 г. , ще се молим за църкви „Три водици“ и „Троян“ .