---
title: Дните на злото
date: 28/01/2024
---

`Прочетете Псалми 74:18-22 и Псалми 79:5-13 . Какво е заложено тук на карта?`

Псалмистът се стреми да осмисли великата борба между Бога и силите на злото и посочва безкрайното Божие търпение, както и Неговата неизчерпаема мъдрост и сила.

В Псалмите проблемът със злото е преди всичко теологичен; той неизбежно засяга въпроси, свързани с Бога. Ето защо разрушаването на Йерусалим и на храма се разглежда най-вече като скандализиране на Божеството, защото предоставя възможност на езичниците да похулят Бога. Божието наследство (народът на Израил) е знак на Неговия божествен избор и завет ( Второзаконие 4:32-38; Второзаконие 32:8,9 ), който никога няма да се провали. Концепцията за Божието наследство съдържа и измерението на последното време, тъй като един ден всички народи ще станат Божие наследство и ще Му служат. Възгледът, че народите заграбват Божието наследство, застрашава тези божествени обещания.

Несъмнено псалмистът признава, че греховете на хората са покварили заветната връзка между народа и Бога и са навлекли върху хората всички последици от това ( Псалми 79:8,9 ). Оцеляването им зависи единствено от Божията благодатна намеса и възстановяването на заветната връзка чрез изкуплението на греха. Господ е „наш Спасител“, което говори за Божията вярност към Неговите заветни обещания ( Псалми 79:9 ).

Въпреки това, по-важно от възстановяването на съдбата на Израил е защитата на Божия характер в света ( Псалми 79:9 ). Ако злите действия на народите останат ненаказани, ще изглежда, че Бог е изгубил силата Си ( Псалми 74:18-23; Псалми 83:16-18; Псалми 106:47 ). Само когато Той спаси Своя народ, името Му ще бъде оправдано и възвишено.

Същият принцип е съществувал тогава, както и днес. Нашите грехове, нашето отстъпление, нашите злини ще донесат лошо име не само на нас самите, но което е още по-лошо, на Бога, чието име изповядваме. Нашите грешни действия могат да имат пагубни духовни последици и върху собственото ни свидетелство и мисия. Колко хора са се отвърнали от нашата вяра поради действията на такива, които изповядват Христовото име?

`„ В усъвършенстването на характера на Божия народ е включено прославянето на Бога и прославянето на Христос ” (Уайт, Е. Копнежът на вековете. Стр. 671 – англ. изд.). Как разбирате тази важна истина и какво следва да означава тя във вашия християнски живот?`