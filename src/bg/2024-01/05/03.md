---
title: Вратата на смъртта
date: 29/01/2024
---

`Прочетете Псалми 41:1-4; Псалми 88:3-12 и Псалми 102:3-5,11,23,24 . Какви преживявания описват тези стихове? В какво можете да се отъждествите с казаното тук?`

Тези молитви за спасение от болести и смърт показват, че Божиите деца не са свободни от страданията на този свят. Псалмите разкриват ужасните страдания на псалмиста. Той няма сили, съхне като трева, не може да яде, отделен е с мъртвите, лежи като убит в гроба, отвратителен е за приятелите си, страдащ и отчаян. Костите му са залепнали за кожата.

Много псалми предполагат, че Господ допуска неприятностите поради непокорството на Израил.Псалмистът признава, че грехът може да причини болест; следователно той се позовава на опрощението, което предшества изцелението ( Псалми 41:3,4 ). Въпреки това някои псалми, като Псалом 88 и Псалом 102, признават, че невинното страдание на Божия народ е житейски факт, колкото и да е трудно да бъде разбран.

В Псалом 88 Бог е посочен като отговорен за това, че псалмистът се намира на ръба на смъртта ( Псалми 88:6-8 ). Забележете обаче, че дори когато се изричат най-дръзките жалби, вопълът очевидно е акт на вяра, защото ако Господ в Своя суверенитет допуска неприятности, Той би могъл да възстанови благополучието на Своето дете.

На прага на гроба псалмистът си спомня Божиите чудеса, милост, вярност и правда ( Псалми 88:10-12 ). Въпреки усещането си, че е поразен от Бога, псалмистът се държи за Него. Въпреки че страда, той не отрича Божията любов и знае, че Бог е единственото му спасение. Тези призиви показват, че псалмистът е наясно не само със страданието, но също така има интимно познание за Божията благодат и че двете не са непременно взаимно изключващи се.

Накратко, както Божието допускане на страданието, така и Неговото избавление е проява на върховния Му суверенитет. Осъзнаването, че Бог владее положението, вдъхва надежда. Когато четем Псалом 88 в светлината на Христовите страдания, ние изпитваме благоговение пред дълбините на Неговата любов, чрез която Той е готов да премине през вратата на смъртта в името на човечеството.

`Помислете за Исус на кръста и какво е понесъл поради греха. Как тази реалност, че Бог в Христос е страдал дори повече от всеки един от нас, трябва да ни помогне да съхраним вярата си даже по време на страдание и изпитания?`