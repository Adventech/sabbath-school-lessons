---
title: Неговото обещание провалило ли се е завинаги?
date: 31/01/2024
---

`Прочетете Псалом 77 . През каква опитност преминава авторът?`

Псалом 77 започва с молба към Бога за помощ, изпълнена със скръб и болезнено припомняне на миналото ( Псалми 77:1-6 ). Цялото същество на псалмиста се насочва с тъга към Бога. Той отказва да бъде утешен от каквото и да било облекчение освен това, което идва от Бога.

Но споменът за Бога, изглежда, засилва неговата мъка. „Спомням си за Бога и се смущавам“ ( Псалми 77:3 ). Еврейското hamah , „стенене“, често описва бученето на буйни води ( Псалми 46:3 ). По подобен начин цялото същество на псалмиста е в състояние на силно безпокойство.

Как споменът за Бога може да предизвика толкова силни чувства на страдание? Една поредица от тревожни въпроси разкрива причината за неговата мъка ( Псалми 77:7-9 ): Променил ли се е Бог? Възможно ли е Бог да предаде Своя завет?

Резкият контраст между Божиите спасителни действия в миналото и Божието привидно отсъствие в настоящето кара псалмиста да се чувства изоставен от Бога. Ако Бог се е променил, тогава за псалмиста няма надежда – заключение, което той се бори да отхвърли.

Междувременно псалмистът не може да заспи, защото Господ го държи буден ( Псалми 77:4 ). Това напомня за други библейски герои, чието безсъние е използвано по Божие провидение за напредъка на Неговите цели ( Битие 41:1-8; Естир 6:1; Даниил 2:1-3 ). Дългата безсънна нощ кара псалмиста да обмисли миналите спасителни действия на Господа, но с нова решимост ( Псалми 77:5,10 ).

Уверението, което псалмистът получава от Бога, не се състои в обяснения за личното му положение, а по-скоро като потвърждение на Божията вярност и надеждност (като Йов). Псалмистът е насърчен да чака Господа с вяра, знаейки, че Той е същият Бог, вършил чудеса в миналото на Израил ( Псалми 77:11-18 ). Псалмистът също така осъзнава, че „следите Ти не се познаваха“ ( Псалми 77:19 ), разпознавайки Божието ръководство дори в ситуации, в които Неговото присъствие не е очевидно за човешките очи.Псалмистът признава, че Бог е едновременно разкрит и скрит, и затова възхвалява тайнствените и суверенни пътища на Господа.

`Помислете за минали ситуации, когато Господ е работил в живота ви. Как тази истина би могла да ви помогне да се справите с това, с което се сблъсквате сега?`