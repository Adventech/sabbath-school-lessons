---
title: Разширено изучаване
date: 16/02/2024
---

Прочетете главата „Нуждата на грешника от Христос“ от кн. „Пътят към Христос“ на Елън Уайт.

В Псалмите гласовете на Божия народ се сливат в едно при повтарянето на припева „Неговата милост трае довека“ в прослава на Божията вечна любов ( Псалми 106:1; Псалми 107:1; Псалми 118:1-4,29; Псалом 136 ). „Да не прославяме Бога би означавало да забравим всичките Му благодеяния, да не оценим Неговите дарове. Само тези, които прославят, не забравят. Мисленето и говоренето за Бога все още не означава, че Го прославяме. Прославянето започва, когато човек признае Божието величие, работи и откликва с преклонение пред Неговата доброта, милост и мъдрост“ (Hans LaRondelle, Deliverance in the Psalms, p. 178).

Значението на тържествената изповед за Божията неотпадаща милост придобива още по-дълбоко значение, когато си спомним, че Божият khesed – а именно Неговата заветна милост и вярност – стои твърдо и непроменимо сред човешкия грях и бунт против Бога.

„Ние сме Му съгрешавали и сме се показвали недостойни за благоволението Му, но Той е вложил в устните ни следната удивителна молитва: „Заради името си недей се погнусява от нас, не опозорявай славния Си престол, спомни Си, не нарушавай завета Си с нас“ ( Йеремия 14:21 ). Когато отидем при Него и Му изповядаме своето недостойнство и грях, Той се задължава да се вслуша във виковете ни. Честта на трона Му зависи от изпълнението на дадените от Него обещания“ (Уайт, Е. Притчи Христови. Стр. 148 – англ. изд.).

Преживяването, че Бог е милостив към него ( Псалми 103:2 ), насърчава псалмиста да каже, че „Господ извършва правда и правосъдие за всички угнетявани“ ( Псалми 103:6 ; курсивът е на автора). По този начин крайната цел на личното свидетелство на псалмиста и прославата на Божията милост в неговия живот служи като уверение за другите в Божията любяща доброта, така че те също да могат да отворят сърцата си за Бога, да приемат Неговата спасителна благодат и да Го прославят ( Псалми 9:11,12; Псалми 22:22-27; Псалми 66:16 ).

**Въпроси за разискване**

`Какви са практичните последици от факта, че Божията милост е вечна за спасението на хората? Защо това не означава, че след като Божията милост е вечна, човек може да продължи да съгрешава?`

`Как да съвместим Божието опрощение на нашите грехове с разбирането за Божието осъждане на греха?`

`Как изразяването на Божията милост в Новия Завет съвпада със записаното в Псалмите (Ефесяни 2:4,5; 1 Тимотей 1:16; Тит 3:5; Евреи 4:16)?`

Тази събота, 17.02.2024 г. , ще се молим за църкви „Търговище“ и „Хасково“ с групата в Свиленград.