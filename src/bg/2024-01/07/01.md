---
title: Милостта Ти стига до небето
date: 10/02/2024
---

### За изучаване през седмицата
Псалом 136; Псалом 51; Псалом 130; Псалом 113; Псалом 123.

> <p>Стих за запаметяване</p>
> „ Ще Те хваля, Господи, между племената; ще Те славословя между народите. Защото Твоята милост е велика дори до небесата и Твоята вярност – до облаците “ (Псалми 57:9,10).

Псалмистите осъзнават, че са духовно бедни и нямат какво добро да предложат на Бога; тоест нямат нищо в себе си, което да ги препоръча пред Божия свят престол ( Псалми 40:17 ). Разбират, че те, както и всички ние, се нуждаят от благодат, от Божията благодат.

С две думи, нуждаят се от евангелието.

Псалмите подчертават факта, че хората са напълно зависими от Божията милост. За щастие, тази милост е вечна и това е видно както в Божието творение, така и в историята на Неговия народ ( Псалом 136 ). Пред вечния Бог човешкият живот е преходен като тревата, но Бог се смилява над хората и подновява силата им ( Псалми 103:3,5,15) и в Него те имат обещание за вечността.

Божият народ се утешава от факта, че Господ е верен на Своя завет. Призивите на хората, колкото и настоятелни да са понякога, често са изпълнени с надежда, защото са насочени към техния състрадателен Небесен Баща ( Псалми 103:13; Псалми 68:5; Псалми 89:26 ). Освежаващите преживявания на Божията благодат и любов укрепват решимостта им да се покланят и да служат единствено на Бога и на никого или на нищо друго.