---
title: Сърце чисто сътвори в мен
date: 12/02/2024
---

`Прочетете Псалми 51:1-5 . Защо псалмистът се обръща към Божията милост?`

Цар Давид излива сърцето си пред Господа, молейки за опрощение на греха по време на духовно най-мрачните мигове от живота си ( 2 Царе, 12 гл. ). Опрощението е Божият необикновен дар на благодат, резултат от „множеството на благите Си милости“ ( Псалми 51:1 ). Цар Давид умолява Бога да се отнесе към него не в съответствие с това, което грехът му заслужава ( Псалми 103:10 ), а в съответствие с божествения Му характер, именно Неговата милост, вярност и състрадание ( Псалми 51:1; Изход 34:6,7 ).

`Прочетете Псалми 51:6-19 . Как е описано опрощението на греха тук? Каква е целта на божественото опрощение?`

Божественото опрощение включва нещо повече от законово обявяване на невинност. То предизвиква дълбока промяна, докосваща най-вътрешните части на човешкото „аз“ ( Псалми 51:6; Евреи 4:12 ). Води до възникването на ново творение ( Псалми 51:10; Йоан 3:3-8 ). Еврейският глагол bara’ , преведен като „създавам“, описва божествената творческа сила ( Битие 1:1 ). Само Бог може да b аr а ’ ; само Бог може да доведе до радикална и трайна промяна в сърцето на каещия се човек ( 2 Коринтяни 4:6 ).

Давид моли за очистване с исоп ( Левит 14:2-8; Псалми 51:7 ). Той чувства, че неговата вина ограничава достъпа му до присъствието на Господа по същия начин, по който е забранен достъпът на прокажения до общността, докато трае състоянието на нечистотата му ( Псалми 51:11 ). Той се бои, че жертвоприношенията не могат да го възстановят напълно, защото няма жертва, която да изкупи неговите предумишлени грехове на прелюбодейство и убийство ( Изход 21:14; Левит 20:10 ).

Само безусловната божествена благодат може да приеме „съкрушеното и разкаяно сърце“ на Давид като жертва и да го възстанови обратно в хармония с Бога ( Псалми 51:16,17 ). Молейки за очистване с исоп, той иска да се върне в Божието присъствие.

`Щом Бог може да прости на Давид изневярата, измамата и убийството, каква надежда съществува за вас?`