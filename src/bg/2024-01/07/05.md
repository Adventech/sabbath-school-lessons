---
title: Слава на великолепния и милостив Бог
date: 14/02/2024
---

`Прочетете Псалми 113 и 123 . Кои два аспекта на Божия характер са описани в тези псалми?`

Псалми 113 и 123 възхваляват както величието, така и милостта на Господа. Господното величие се разкрива във величието на Неговото име и във възвишеното място на Неговия престол, който е над всички народи и над небесата ( Псалми 113:4,5; Псалми 123:1 ). „Кой е като Йехова, нашия Бог“ ( Псалми 113:5 ) е свидетелство на вярата, че никоя сила във или извън света не може да хвърли предизвикателство към Бога на Израил.

Непристъпните височини, където обитава Господ, са илюстрирани чрез факта, че Господ желае да „се смири“ или „ е снизходителен да преглежда небето и земята“ (вж. Псалми 113:6 ; курсивът е на автора).Това, че Бог пребъдва нависоко, не Му пречи да вижда какво се случва тук долу. Господната милост се проявява в Неговата благодатна готовност да се ангажира в света и да спаси нуждаещите се и бедните от техните проблеми. Неговата щедра ръка очевидно не е скрита от Неговите слуги, макар че обиталището Му е в далечните небеса.

Божието величие и грижа, които не могат да бъдат напълно разкрити поради Неговата удивителна трансцендентност, стават явни в Божиите дела на милост и състрадание. Нуждаещите се, бедните и потиснатите могат да изпитат от първа ръка Божията суверенна сила в забележителните обрати, които Той е в състояние да извърши в тяхна полза. Възвишеният Бог проявява Своето величие, като използва силата Си, за да въздигне онеправданите. Хората могат свободно да се доближават до Господа, защото Неговото суверенно величие и превъзходство не променят факта, че Той е техният милостив Създател и Крепител и че хората са Негови слуги, Негови възлюбени чеда.

Следователно поклонението е мотивирано не само от Божието величие, но и от Неговата благост.Прославянето не е ограничено от времето и пространството ( Псалми 113:2,3 ). Божието величие и милост се изявяват най-добре в Исус Христос, Който бе готов да се наведе от небето и да бъде принизен до смърт на кръста, за да издигне падналото човечество ( Филипяни 2:6-8 ). Тук, на кръста, намираме възможно най-големите основания да се покланяме и да прославяме Бога за това, което Той върши за нас.

`Размишлявайте върху Кръста и случилото се там лично за вас. От какво ви е спасил Исус?Защо е толкова важно да държите Кръста на първо място в ума си?`