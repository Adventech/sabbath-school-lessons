---
title: Ако би забелязал беззаконията, Господи
date: 13/02/2024
---

`Прочетете Псалом 130 . Как са описани тежестта на греха и надеждата за грешниците?`

Голямото страдание на псалмиста е свързано с неговите собствени грехове и с греховете на народа му ( Псалми 130:3,8 ). Греховете на хората са толкова тежки, че заплашват завинаги да отделят народа от Бога ( Псалми 130:3 ). Писанието говори за записите на греховете, които се пазят за Деня на Съда ( Даниил 7:10; Откровение 20:12 ) и за премахването на имената на грешниците от Книгата на живота ( Изход 32:32; Псалми 69:28; Откровение 13:8 ).

По този начин псалмистът се обръща към Божието опрощение, което ще заличи записа на греховете ( Псалми 51:1,9; Йеремия 31:34; Михей 7:19 ). Той знае, че „Бог не е гневен по естество. Неговата любов е вечна. Неговият „гняв“ се предизвиква само от неспособността на човека да оцени любовта Му (…) Целта на Неговия гняв не е да рани, а по-скоро да излекува човека; не да унищожи, а да спаси Неговия заветен народ (вж. Осия 6:1,2 )“ (Hans K. LaRondelle, Deliverance in the Psalms [Berrien Springs, MI: First Impressions, 1983], pp. 180, 181). Забележително е, че именно Божията готовност да прощава греховете, а не да ги наказва, вдъхва благоговение пред Бога ( Псалми 130:4; Римляни 2:4 ). Истинското поклонение е изградено върху възхищение от Божия характер на любов, а не върху страха от наказание.

Божиите чеда са призовани да чакат Господа ( Псалми 27:14; Псалми 37:34 ). Еврейската дума qawah , „чакай“, буквално означава „протягане“ и е коренът на еврейската дума за „надежда“. По този начин чакането на Господа не е пасивно поддаване на злощастните обстоятелства, а по-скоро изпълнено с надежда „протягане“ или нетърпеливо очакване на Господната намеса. Надеждата на псалмиста се основава не на личния му оптимизъм, а на Божието Слово ( Псалми 130:5 ). Вярното чакане на Господа не е напразно, защото след тъмната нощ идва утрото на божественото избавление.

Вижте как личната молба на псалмиста се превръща в молба на цялата общност ( Псалми 130:7, 8 ).Благосъстоянието на отделния човек е неделимо от това на целия народ. Така човек не се моли само за себе си, но и за общността. Като вярващи ние сме част от общност и това, което засяга една част от общността, оказва влияние върху всички.

`Помислете върху въпроса: „ Ако би забелязвал беззаконията, Господи, то кой, Господи, би могъл да устои ?“ ( Псалми 130:3 ). Какво означава това лично за вас? Къде бихте били, ако Господ забелязаше вашите беззакония?`