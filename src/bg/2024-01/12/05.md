---
title: Възвестявайте между народите славата Му
date: 20/03/2024
---

`Прочетете Псалом 96 . Кои множество аспекти на поклонението са споменати в този псалом?`

Поклонението включва пеене на Господа ( Псалми 96:1,2 ), благославяне на името Му ( Псалми 96:2 ), прогласяване на Неговата благост и величие ( Псалми 96:3,4 ) и принасяне на приноси в храма Му ( Псалми 96:8 ). В допълнение към тези познати елементи на поклонението Псалом 96 подчертава един не толкова очевиден негов аспект, т.е. евангелското измерение на прогласяването на Господното царство пред другите народи ( Псалми 96:2,3,10 ).

И все пак пеенето, прославянето, принасянето на приноси и прогласяването на евангелието не са отделни действия, а различни изрази на поклонението. Прогласяването на Божието спасение на всички народи придава същност на прославянето и съдържание на поклонението. Забележете как причините за поклонение съвпадат с вестта, прогласена на другите народи: „защото Господ е велик“ ( Псалми 96:4 ), „защото всички богове на племената са нищожества; а Йехова е направил небесата“ ( Псалми 96:5 ), „Господ царува“ ( Псалми 96:10 ) и „защото иде да съди земята“ ( Псалми 96:13 ). По този начин целта на евангелизирането е да обедини Божия народ с други народи и в крайна сметка цялото творение в поклонение пред Господа ( Псалми 96:11-13 ).

Поклонението произтича от вътрешното осъзнаване кой е Господ, тоест Създател, Цар и Съдия ( Псалми 96:5,10,13 ). Така то включва припомняне на Божиите минали действия (Сътворението), празнуване на Неговите настоящи чудеса (Божието поддържане на света и Неговото настоящо царуване) и очакване на Неговите бъдещи дела (съда в края на времето и нов живот в новото небе и земя).

Съдът в Псалмите означава възстановяване на божествения ред на мир, справедливост и благополучие в един свят, който в момента е обременен от несправедливост и страдание. Следователно цялата земя се радва в очакване на Божия съд ( Псалми 96:10-13; Псалми 98:4-9 ). Фактът, че Господ е праведен Съдия, трябва допълнително да мотивира хората да Му се покланят в святост и да „треперят“ и би трябвало да ги предупреди да не гледат лековато на поклонението ( Псалми 96:9 ). То включва както огромна радост и увереност ( Псалми 96:1,2,11-13 ), така и свята боязливост и благоговение ( Псалми 96:4,9 ).

Универсалният призив на Псалом 96 за поклонение пред Създателя и Съдията намира отражение в последното Божие прогласяване на евангелието по света, Тройната ангелска вест от Откровение 14:6-12 .В много отношения псалмът като че ли включва тази вест за последното време: сътворение, спасение („вечно благовестие“), поклонение и съд. Всичко е там.

`Сравнете този псалом с Трайната ангелска вест ( Откровение 14:6-12 ). По какъв начин той учи на същите основни истини като вестта за последното време, която трябва да прогласим на света?`