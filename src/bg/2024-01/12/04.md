---
title: Господи, кой ще обитава в Твоя шатър?
date: 19/03/2024
---

`Прочетете Псалом 15 . Кои са хората, достойни да се покланят в Божието присъствие?`

Отговорът, даден в този псалом, е обобщение на изискванията, вече посочени в Божия закон и пророците: онези, чиито действия („върши правда“) и характер („в сърцето си“) (вж. Второзаконие 6:5; Михей 6:6-8 ) отразяват Бога. Светилището е свято място и всичко в него, включително свещениците, е осветено. Следователно светостта е задължително изискване за влизане в Божието присъствие.Светостта на Израил би трябвало да е всеобхватна, обединяваща поклонението с етиката и упражнявана във всички аспекти на живота. Законът е даден на Божия народ, за да им позволи да постигнат най-големия си потенциал, т.е. да живеят като царство от свещеници. Царското свещенство включва живот на святост в присъствието на Бога и занасяне на заветните благословения на другите народи.

`Прочетете Псалми 24:3-6 и Псалми 101:1-3 . Какво означава да сте святи?`

„Непорочното сърце“ е най-великото качество на поклонника пред Бога. Еврейската дума tamim , „непорочен“, предава идеята за „завършеност“ и „цялост“. „Непорочната“ лоза е цяла, невредима и здрава ( Йезекиил 15:5 ). Животните, принесени в жертва, трябва да бъдат tamim, или без недостатък ( Левит 22:21-24 ). „Непорочната“ реч е напълно истинна ( Йов 36:4 ). Следователно „непорочното сърце“ е „чисто сърце“ ( Псалми 24:4 ) или сърце на истинност ( Псалми 15:2 ). То търси Бога ( Псалми 24:6 ) и се възстановява чрез Божието опрощение ( Псалми 51:2-10 ). Безукорният живот произтича от признаването на Божията благодат и Неговата праведност. Божествената благодат вдъхновява и дава възможност на Божиите служители да живеят в страх от Господа, което означава да живеят в безпрепятствено общение с Бога и в покорство на Неговото Слово. Свидетелството за посветен и благочестив живот принася слава на Бога, а не на самата личност. Забележете, че повечето изисквания в Псалом 15 са дадени в отрицателен смисъл ( Псалми 15:3-5 ). Тук не става въпрос да спечелим Божието благоволение, а да отбягваме нещата, които биха ни отделили от Бога.

`Как можем да направим съзнателни избори, за да избегнем нещата, които ни отдалечават от Бога? Кои са някои от тези неща и как можем да избегнем извършването им?`