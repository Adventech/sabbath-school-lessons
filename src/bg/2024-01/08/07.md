---
title: Разширено изучаване
date: 23/02/2024
---

В тези модерни времена придобиването на мъдрост сякаш не е толкова желано, колкото постигането на щастие. Хората предпочитат да бъдат щастливи, отколкото мъдри. Но можем ли да бъдем истински щастливи и да живеем пълноценен живот без божествена мъдрост? Псалмите ясно казват, че не можем. Добрата новина е, че от нас не се иска да избираме между мъдростта и щастието.Божествената мъдрост носи истинско щастие.

Един съвсем прост пример от еврейския език може да илюстрира това. На еврейски думата „стъпка“ в множествено число ( ’a shurey ) звучи до голяма степен като думата „щастие“ ( ’ ashrey ). Въпреки че пропускаме тази асоциация в нашите преводи, тя предава силна вест: „стъпките“, придържащи се към Божия път, водят до „щастлив“ живот ( Псалми 1:1; Псалми 17:5; Псалми 37:31; Псалми 44:18; Псалми 89:15; Псалми 119:1 ). В Библията нито мъдростта, нито щастието са абстрактни понятия, а реално преживяване.

Те се намират във връзка с Бога, която се състои от почитане, прославяне, намиране на сила и доверие в Него. Псалми 25:14 казва, че „Тайната Господня е за ония, които Му се боят; тям открива Той Своя завет“ (синодален превод).

„Благодаря на Бога за светлите картини, които представя пред нас. Нека спираме вниманието си върху тях, нека съхраняваме благословените обещания на Неговата любов така, че да не ги изпускаме от поглед. Божият Син, Който напусна трона на Своя Баща, обличайки Божественото Си естество с човешко, за да може да ни освободи от властта на Сатана; победата, която Христос извоюва, за да отвори пред нас небето и да разкрие пред очите ни мястото на Своето присъствие, озарявано от Божията слава; падналото човечество, захвърлено от греха в ямата на гибелта, е спасено от Божия Син и връзката му с безпределния Бог – възстановена; човекът, издържал Божествения изпит чрез вяра в Изкупителя, бива облечен в Христовата правда и издигнат до Неговия престол – ето това са картините, върху които Бог иска да размишляваме“ (Уайт, Е. Пътят към Христос. Стр. 118 – англ. изд.).

**Въпроси за разискване**

`Как може Божието Слово да се превърне в източник на наслада, а да не бъде просто наставление? Как храненето с Божието Слово е свързано с пребъдването в Исус Христос, Словото (Йоан 1:1; Йоан 15:5,7)?`

`Какво се случва, когато хората съзнателно и постоянно отхвърлят Божието учение (Псалом 81; Псалом 95)? Защо според вас се случва така?`

`Защо пътят на нечестивите понякога може да изглежда по-желан от съвета на праведните? (Псалом 141)? Тоест как да се справим с очевидния факт, че често нечестивите сякаш се справят чудесно в живота?`

Тази събота, 24.02.2024 г. , ще се молим за църкви „Христо Даново“ и „Цалапица“ .