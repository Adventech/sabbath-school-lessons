---
title: Мъдрост за праведен живот
date: 17/02/2024
---

### За изучаване през седмицата
Псалми 119:1-16; Псалом 90; Йоан 3:16; Псалми 95:7-11; Псалом 141; Псалом 128.

> <p>Стих за запаметяване</p>
> „ Научи ни така да броим дните си, че да придобием мъдро сърце “ (Псалми 90:12).

Както видяхме, Божията благодат осигурява опрощение на греха и създава ново сърце в каещия се грешник, който сега живее чрез вяра. Божието Слово също дава наставления за праведен живот ( Псалми 119:9-16 ). Спазването на Божия закон в никакъв случай не означава машинално спазване на правила, а живот в близка лична връзка с Бога; живот, изпълнен с благословения ( Псалми 119:1,2; Псалом 128 ).

Но животът на праведника не е лишен от изкушения. Понякога праведните могат да бъдат изкушени поради коварното естество на греха ( Псалми 141:2-4 ) и дори да се поддадат на това изкушение. Бог допуска време на изпитание, за да може верността (или неверността) на Неговите деца да бъде ясно разкрита. Ако Божиите чеда се вслушат в Господните наставления и предупреждения, тяхната вяра ще бъде пречистена и доверието им в Господа – укрепено. Мъдростта за праведния живот се придобива чрез динамиката на живот с Бога сред изкушения и предизвикателства. По този начин молитвата Той да ни научи да броим дните си, за да можем да придобием мъдро сърце ( Псалми 90:12 ), отразява постоянната ангажираност да се обхождаме във вярност към Господа.