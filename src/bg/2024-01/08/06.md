---
title: Благословенията от праведния живот
date: 22/02/2024
---

`Прочетете Псалми 1:1-3; Псалми 112:1-9 и Псалом 128 . Какви благословения са обещани на почитащите Господа?`

От многото благословения, обещани на почитащите Господа, мирът е може би едно от най-съществените. Псалом 1 описва праведните посредством сравнение с дърво, посадено край водни потоци, което дава плодовете си навреме и чиито листа не изсъхват ( Псалми 1:3; Йеремия 17:7,8; Йезекиил 47:12 ). Това сравнение посочва източника на всички благословения, а именно пребъдването в Божието присъствие в Неговото светилище и наслаждаването на непрекъсната и любяща връзка с Бога. За разлика от нечестивите, които са представени като плява, без стабилност, принадлежност и бъдеще, праведните са като плодоносно дърво с корени; място, близо до Бога, и вечен живот.

Псалми 128:2,3 напомня за благословенията на месианското царство, където седенето под собствената лоза и смокинята е символ на мир и просперитет ( Михей 4:4 ). Благословенията на мира върху Йерусалим ( Псалми 122:6-8; Псалми 128:5,6 ) предава надеждата в Месия, Който ще сложи край на злото и ще възстанови мира в света.

„Наследството на светиите е наречено в Библията отечество ( Евреи 11:14-16 ). Там небесният Пастир води стадото Си при извори на жива вода. Дървото на живота дава плодовете си всеки месец, а листата му служат за изцеление на народите. Там вечно течащите потоци са бистри като кристал, а люлеещи се дървета край тях хвърлят сенките си над пътищата, приготвени за изкупените на Господа. Там пространните долини преливат в красиви хълмове, а Божиите планини издигат величествените си върхове. По тези мирни равнини, край живите реки Божият народ, бил тъй дълго странник и скитник, ще намери своята родина“ (Уайт, Е. Великата борба. Стр. 675 – англ. изд.).

Новият Завет описва изпълнението на тази надежда при Второто пришествие на Христос и създаването на новия свят ( Матей 26:29; Откровение, 21 гл. ). Ето защо, въпреки че праведните получават много благословения в този живот, пълнотата на Божието благоволение ги очаква, когато Божието царство бъде напълно възстановено в края на времето.

`Защо кръстът и случилото се там е гаранция за обещанията, които се намират в Новия Завет за това, което Бог е подготвил за нас? Как можем да черпим утеха от тези обещания още сега?`