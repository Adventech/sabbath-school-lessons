---
title: Господният изпит
date: 20/02/2024
---

`Прочетете Псалми 81:7,8; Псалми 95:7-11 и Псалми 105:17-22 . Какво включва Господният изпит в тези стихове?`

Мерива е мястото, където Израил изпитва Бога, като отправя предизвикателство към Неговата вярност и сила да се погрижи за нуждите им (Изход 17:1-7; Псалми 95:8,9 ). Псалом 81 прави интригуващ обрат и тълкува същото събитие като времето, когато Бог изпитва Израил ( Псалми 81:7 ). И поради тяхното непокорство и липса на доверие ( Псалми 81:11 ) народът се проваля при Божия изпит.

Позоваването на Мерива предава двойна вест. Първо, Божият народ не бива да повтаря грешките на миналите поколения. Вместо това те трябва да се доверят на Бога и да ходят в Неговия път ( Псалми 81:13 ). Второ, въпреки че хората са се провалили в изпитанието, Бог идва да ги спаси, когато са в беда ( Псалми 81:7 ). Божията спасителна благодат в миналото дава увереност в Неговата благодат за новите поколения.

Псалом 105 показва, че изпитанията са Божието средство за изпитване на доверието на Йосиф в Божието Слово относно неговото бъдеще ( Битие 37:5-10; Псалми 105:19 ). Еврейската дума Tsarap , „изпитан“, в стих 19 предава усещане за „очистване“, „облагородяване“ или „пречистване“. Следователно целта на Божието изпитание на Йосифовата вяра е да заличи всяко съмнение в Божието обещание и да укрепи доверието на Йосиф в Божието водителство.

Целта на божествената дисциплина е да укрепи Божиите деца и да ги подготви за изпълнение на обещанието, както е показано в примера на Йосиф ( Псалми 105:20-22 ).

Но отхвърлянето на Божиите наставления води до нарастваща упоритост и закоравяване на сърцето на упорития човек. „Бог изисква незабавно и безусловно подчинение на Своя закон. Но хората спят или са парализирани от измамите на Сатана, който им предлага извинения и увъртания и побеждава угризенията им, като повтаря думите, казани на Ева: „Никак няма да умрете“. Непослушанието не само закоравява сърцето и съвестта на виновния, но развращава и вярата на другите. Онова, което в началото им е изглеждало много лошо, постепенно престава да им се струва такова. И тъй като постоянно е пред очите им, накрая те започват да се питат дали това наистина е грях и несъзнателно се провалят в него“ (Уайт, Е. Свидетелства към църквата. Т. 4, стр. 137, 138).

`Какъв е личният ви опит с начина, по който грехът закоравява сърцето? Защо тази мисъл трябва да ни заведе при Кръста, където можем да намерим сила да се покоряваме?`