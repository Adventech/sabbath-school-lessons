---
title: Научи ни да броим дните си
date: 19/02/2024
---

`Прочетете Псалом 90; Псалми 102:11 и Псалми 103:14-16 . Каква е човешката участ?`

Грешното човешко съществуване е само пàра в светлината на вечността. Хиляда години в Божиите очи са „като нощна стража“, която продължава три или четири часа ( Псалми 90:4 ). В сравнение с божественото време един човешки живот отлита ( Псалми 90:10 ). Най-силните сред хората са сравними с най-слабите сред растенията ( Псалми 90:5,6; Псалми 103:15,16 ). Но даже този кратък живот е изпълнен с труд и скръб ( Псалми 90:10 ). Дори светските хора, които нямат вяра в Бога, скърбят и оплакват краткия живот, особено в контраст с вечността, която е някъде там и която, както знаят, заплашва да продължи без тях.

Псалом 90 поставя човешката участ в контекста на Божията грижа за хората като техен Създател.Господ е бил обиталището на Своя народ във всички поколения ( Псалми 90:1,2 ). Еврейската дума ma‘on , „място на обитаване“, описва Господа като подслон или убежище на Неговия народ ( Псалми 91:9 ).

Бог сдържа Своя справедлив гняв и отново простира Своята благодат. Псалмистът възкликва: „Кой знае силата на гнева Ти?“ ( Псалми 90:11 ), което означава, че никой никога не е изпитвал пълния резултат от Божия гняв срещу греха и затова има надежда хората да се покаят и да придобият мъдрост за праведен живот.

Мъдростта, описана в Библията, не е просто интелигентност, но и благоговение пред Бога.Мъдростта, от която се нуждаем, е да знаем как „да броим дните си“ ( Псалми 90:12 ). Щом можем да преброим дните си, това значи, че дните ни са ограничени и ние знаем, че са ограничени. Мъдрият живот означава да живеем със съзнание за преходността на живота, водещо до вяра и покорство. Тази мъдрост се придобива само чрез покаяние ( Псалми 90:8,12 ) и Божиите дарове на опрощение, състрадание и милост ( Псалми 90:13,14 ).

Нашият основен проблем не произтича от факта, че сме създадени като човешки същества, а от греха и от това, което той е причинил на този свят. Неговите опустошителни последици са видими навсякъде и във всеки човек.

Но благодарение на Исус за нас е открит път да излезем от своето човешко затруднение ( Йоан 1:29; Йоан 3:14-21 ). В противен случай нямаше да имаме никаква надежда.

`Независимо колко бързо отминава животът ни, какво обещание имаме в Исус? (Вж. Йоан 3:16. ) Каква надежда щяхме да имаме без Него?`