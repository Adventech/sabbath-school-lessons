---
title: Господното върховенство в историята
date: 07/03/2024
---

`Прочетете Псалом 135 . Кои исторически събития са изтъкнати в този псалом? Какви поуки черпи псалмистът от тях?`

Псалом 135 призовава Божия народ да хвали Господа за Неговата доброта и вярност, проявени при Сътворението ( Псалми 135:6,7 ), в историята на спасението на Израил по време на Изхода ( Псалми 135:8,9 ) и в завладяването на Обетованата земя ( Псалми 135:10-12 ).

Господ проявява Своята благодат, като избира народа на Израил за Свое специално съкровище ( Псалми 135:4 ). „Специално съкровище“ предава отличителната заветна връзка между Господа и Неговия народ ( Второзаконие 7:6-11; 1 Петър 2:9,10 ). Избирането на Израил се основава на суверенната воля на Господа и по този начин Израил няма основание да се чувства по-превъзвишен над другите народи. Псалми 135:6,7 разкрива, че суверенните цели на Господа за света не са започнали с Израил, а със Сътворението. Следователно Израил трябва смирено да изпълни възложената му роля в Божиите спасителни намерения за целия свят.

Припомнянето на Божиите велики дела за Неговия народ ( Псалми 135:8-13 ) достига кулминацията си в обещанието, че Бог ще „съди” Своя народ и ще се смили над него ( Псалми 135:14 ). Съдът тук е Божието оправдание на потиснатите и бедните ( Псалми 9:4; Псалми 7:8; Псалми 54:1, Даниил 7:22 ).Обещанието е, че Господ ще подкрепи каузата на Своя народ и ще го защити ( Второзаконие 32:36 ). По този начин Псалом 135 има за цел да вдъхнови Божия народ да се доверява на Господа и да остане верен на своя завет с Него.

Верността на Господа към Неговия народ кара псалмиста да потвърди нищожността на идолите и уникалното върховенство на Господа в света ( Псалми 135:15-18 ). Разчитането на идоли прави поклонниците им толкова безнадеждни и безсилни, колкото и техните идоли ( Псалми 135:18 ). Псалмът показва, че Бог трябва да бъде възхваляван едновременно и като Създател, и като Спасител на Своя народ. Това е чудесно предадено в двете допълващи се версии на четвъртата заповед от Декалога ( Изход 20:8-11; Второзаконие 5:12-15 ). Тъй като Божията сила в творението и историята е несравнима в света, Божият народ винаги трябва да разчита на Него и да се покланя единствено на Бога. Като наш Създател и Изкупител само Той трябва да бъде почитан, а поклонението на нещо друго или на някой друг е идолопоклонство.

`Как можем да бъдем сигурни, че нямаме идоли в собствения си живот? Защо поклонението пред идоли може да е по-лесно за извършване, отколкото предполагаме?`