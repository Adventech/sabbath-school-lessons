---
title: Безспирната вярност на Господа
date: 03/03/2024
---

`Прочетете Псалом 78 . Кои три ключови исторически епохи са подчертани в този псалом? Какви повтарящи се поуки черпи Асаф от всеки период?`

Преговаряйки си миналото на Израил, в него изпъкват Божията вярност и изневярата на Израил.Това следва да научи идните поколения да не повтарят грешките на предците си, а да се доверят на Бога и да останат верни на Неговия завет. Псалмистът използва историята като притча ( Псалми 78:2 ), което означава, че хората трябва дълбоко да размишляват върху вестта на псалма и да търсят значението за себе си. Псалом 78:2 е пророческо описание на метода на преподаване на Исус в притчи ( Матей 13:34,35 ).

Псалмът отразява и времето на Изхода ( Псалми 78:9-54 ), заселването в Ханаан ( Псалми 78:55-64 ) и времето на Давид ( Псалми 78:65-72 ). Той показва славните дела на Господа и последиците от нарушаването на Божия завет от страна на хората. Историята на Израил припомня многото форми на изневяра към Бога, особено тяхното идолопоклонство ( Псалми 78:58 ).

Обаче псалмистът изтъква корена на неверността на Израил: те забравят какво е сторил Бог за тях, не се доверяват на Бога, подлагат Го на изпитание ( Псалми 78:18,41,56 ), бунтуват се срещу Него и се провалят в спазванего на Неговия закон, на завета Му и на Неговите свидетелства ( Псалми 78:10,37,56 ).Подчертавайки тези специфични форми на измяна, псалмистът загатва, че отхвърлянето на Израил в историята е резултат от един ключов грях, а именно неспособността на народа да се довери на Господа ( Псалми 78:7,8 ).

Когато чете този псалом, човек бива поразен от постоянното упорство и духовна слепота на хората, за разлика от безграничното търпение и благодат на Господа. Как е възможно всяко ново поколение да се учи толкова бавно?

Преди да започнем да съдим прекалено остро миналите поколения, трябва да помислим за себе си.Не забравяме ли и ние Божиите минали чудеса и не пренебрегваме ли Неговите заветни изисквания?Псалмът не насърчава хората да разчитат на собствените си дела. Вместо това Псалом 78 показва безполезността на човешката воля, освен ако не е основана на постоянното осъзнаване на Божията вярност и приемане на Неговата благодат. Неуспешните битки на Божия народ ( Псалми 78:9,62-64 ) изтъкват поуката от псалма, че човешките усилия, отделени от верността към Бога, са обречени на провал.

`Какви поуки сте научили или е трябвало да научите от миналите си грешки?`