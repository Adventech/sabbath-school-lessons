---
title: Припомняне на историята и прослава на Бога
date: 04/03/2024
---

`Прочетете Псалом 105 . Кои исторически събития и техните поуки са изтъкнати в този псалом?`

Псалом 105 припомня ключовите събития, оформили заветната връзка между Господа и Неговия народ Израил. Той се фокусира върху Божия завет с Авраам да даде Обетованата земя на него и на неговите потомци и как това обещание, потвърдено пред Исаак и Яков, се изпълнява в подходящото време чрез Йосиф, Мойсей и Аарон и при завладяването на Ханаан. Псалмът дава надежда на Божия народ във всички поколения, защото Божиите чудесни дела в миналото гарантират неизменната Божия любов към Неговия народ във всяко време ( Псалми 105:1-5,7,8 ).

Псалом 105 прилича на Псалом 78 (вижте частта за вчера) в изтъкването на Божията вярност към Неговия народ в историята и го прави, за да прослави Бога и да вдъхнови към вярност. Въпреки това, за разлика от Псалом 78, Псалом 105 не споменава миналите грешки на хората. Този псалом има друга цел.

Вместо това в Псалом 105 историята е преразказана през живота на най-великите патриарси на Израил, разкривайки Божието ръководство чрез Неговото провидение и търпеливото понасяне на трудностите от страна на патриарсите. Упоритостта и лоялността на патриарсите към Бога са богато възнаградени. По този начин Псалом 105 подканва хората да подражават на вярата на патриарсите и да чакат с доверие Божието избавление в своето време.

Псалом 105 притежава и нотка на химн ( Псалми 105:1-7 ), разкриваща, че за да възхвалява истински Бога, Неговият народ трябва да е запознат с фактите от своята история. Историята предоставя както потвърждение за нашата вяра, така и безброй основания да възхваляваме Бога.

Обръщението към поклонниците е като към потомството на Авраам и чедата на Яков ( Псалми 105:6 ), като по този начин те са счетени за изпълнение на Божието обещание към Авраам да направи от него велик народ ( Битие 15:3-6 ). Псалмистът подчертава приемствеността между патриарсите и следващите поколения от Божия народ. Той изтъква, че Неговият „съд е по цялата земя “ ( Псалми 105:7 ; курсивът е на автора), като по този начин увещава поклонниците да не забравят, че „нашият Бог“ е също суверенният Господар на целия свят и че Неговата милост се простира върху всички народи ( Псалми 96:1; Псалми 97:1 ). Ясно е, че това е призив за вярност към всяко поколение вярващи.

`Как ние като адвентисти от седмия ден трябва да гледаме на себе си в тази поредица от личности, започваща от Авраам? (Вж. Галатяни 3:29 .) Какви поуки трябва да научим от тази история?`