---
title: Припомняне на историята и покаяние
date: 05/03/2024
---

`Прочетете Псалом 106 . Кои исторически събития и техните поуки са изтъкнати в този псалом?`

Псалом 106 също напомня за ключовите събития от историята на Израил, включително Изхода, пътуването из пустинята и живота в Ханаан. Той подчертава отвратителните грехове на бащите, чиято кулминация е било поколението, отведено в плен. Ето защо псалмът почти сигурно е бил написан, когато народът е бил във Вавилон или след като се е завърнал у дома, и псалмистът, вдъхновен от Светия Дух, е разказал на Божия народ тези исторически случки и уроците, които хората следва да са научили от тях .

И този псалом, както и останалите, посочва верността на Бога към Неговия завет на благодат, чрез която Той е спасявал народа Си в миналото ( Псалми 106:45 ). Псалмистът изразява надежда, че Бог отново ще прояви благосклонност към Своя покаял се народ и ще го събере измежду народите ( Псалми 106:47 ). Молбата за настоящо избавление не е някаква пожелателна мисъл, а молитва на вяра, основана на увереността в Божиите избавления в миналото ( Псалми 106:1-3 ) и непоклатимия характер на Божията вярност към завета Му с Неговия народ.

Припомнянето на историческите провали на Израил в Псалом 106 е неразделна част от изповедта на хората за техните грехове и признанието, че не са по-добри от своите предци. Сегашното поколение признава, че е даже по-лошо от прадедите си, защото познава последствията от беззаконията на миналите поколения и как Бог е проявил Своето голямо търпение и благодат, за да ги спаси, въпреки че те съзнателно са ходили по нечестиви пътища в своята история. Щом това е валидно за тях, помислете колко повече е така за нас, днес, които имаме откровението за Божия характер и спасителна благодат, разкрити в Исус и на кръста.

Добрата новина от Псалом 106 е, че Божията непоколебима любов винаги надделява над човешките грехове ( Псалми 106:8-10,30,43-46 ). Ключовата роля на Мойсей и Финеес за отвръщането на Божия гняв сочи към значението на Христовото ходатайство за вярващите. Само личното преживяване на Божията благодат може да превърне отминалата история в наша история.

`Псалми 106:13 гласи: „ Но скоро забравиха делата Му, не чакаха изпълнението на намерението Му ”. Защо ни е толкова лесно да правим това и в собствения си живот?`