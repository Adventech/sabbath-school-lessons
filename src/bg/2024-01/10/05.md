---
title: Притчата за Господното лозе
date: 06/03/2024
---

`Прочетете Псалом 80 . Как Божият народ е описан в този псалом и за каква велика надежда зове?`

Израил е представен като лозе, което Бог изкоренява от Египет – земята на потисничеството, и го пренася в Обетованата земя на изобилието. Образът на лозето предава Божието избиране на Израил и грижата от страна на Неговото провидение (прочетете също Битие 49:11,12,22; Второзаконие 7:7−11 ).

Въпреки това в Псалом 80 Божието лозе е подложено на Неговия гняв ( Псалми 80:12 ). Пророците обявяват унищожаването на лозето като знак за Божия съд, защото лозата се оказва лоша ( Исая 5:1-7; Йеремия 2:21 ).

Но Псалом 80 не се фокусира върху причините за божествения съд. Имайки предвид дълбочината на Божията благодат, псалмистът е объркан, че Бог може да задържи присъствието Си от Своя народ за толкова дълго време. Напрежението между Божия гняв и осъждение, от една страна, и Божията благодат и опрощение, от друга, кара псалмиста да се бои, че божественият гняв може да надделее и напълно да погълне хората ( Псалми 80:16 ).

`Прочетете Числа 6:22-27 . Как това благословение е използвано в Псалом 80?`

Рефренът на псалма извиква в паметта обещанието на Аарон за вечното Божие благословение към Неговия народ ( Числа 6:22-27 ) и подчертава надеждата, че Божията благодат ще възтържествува над причините за човешките беди: „Възвърни ни, Боже, и ни осияй с лицето Си; и ще се спасим!“ ( Псалми 80:3 ; вж. също Псалми 80:7,19 ).

Еврейската дума за „възстановяване“ тук произлиза от една често срещана дума, която означава „завръщане“ и се използва отново и отново в Библията, когато Бог призовава Своя отклонил се народ да се завърне при Него. Това е тясно свързано с идеята за покаяние, за отвръщане от греха и идване обратно при Бога. „Ще им дам и сърце да познават, че Аз съм Господ; и те ще Ми бъдат народ и Аз ще им бъда Бог; защото ще се върнат при Мене с цялото си сърце” ( Йеремия 24:7 ).

`Как сте изпитали лично за себе си покаянието като завръщане към Бога?`