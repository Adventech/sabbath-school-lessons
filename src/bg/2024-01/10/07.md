---
title: Разширено изучаване
date: 08/03/2024
---

Прочетете Деяния, 7 гл. и Евреи, 11 гл. Според Новия Завет каква е върховната цел на Божието суверенно водителство на Неговия народ в историята?

Историческите псалми са силно свидетелство за Божията вярност към Неговия народ. Всяко събитие в историята на Божия народ представлява стъпка на Провидението, водеща към окончателното изпълнение на божественото обещание за Спасителя на света в лицето на Исус от Назарет. Дори изпитанията, често смущаващи Божия народ и каращи го да смята, че Бог ги е изоставил, са под Божия суверенен контрол и са част от Неговото провидение, защото Бог е върховният Господар на историята.Псалмистът умело представя истината, че дори нелоялността на хората не може да попречи на Бога да съхрани доверието в народа Си и да изпълни Своите обещания. Въпреки това непокаялите се отделни хора и групи биват изключени от заветните благословения и техният позорен край служи като трайно предупреждение за това как животът без или против Бога погубва човеците.

Псалмите насърчават Божиите чеда по всяко време да се надяват на Господа и да Му останат верни.„Няма от какво да се страхуваме за бъдещето, освен ако забравим пътя, по който Господ ни е водил, и Неговото учение в нашата минала история“ (Уайт, Е. Очерци за живота на Елън Уайт. Стр. 196 – англ. изд.).

За да може Божият народ да върви напред без страх, той трябва да знае фактите от своята история.Елън Уайт съветва вярващите да четат Псалми 105 и 106 „поне веднъж всяка седмица“ (Свидетелства към проповедниците и служителите на евангелието. Стр. 98 – англ. изд.).

Историята на Божия народ показва, че нито едно обещание, дадено от Бога в Неговото Слово, няма да остане неизпълнено. Това включва както божествените обещания за настояща индивидуална грижа, така и бъдещите обещания за второто идване на Христос, което ще установи Божието царство на справедливост и мир в новата земя.

**Въпроси за разискване**

`Какви са благословенията от припомнянето на Божието вярно водителство за Неговия народ в историята? Какви са последиците от забравянето или пренебрегването на уроците от миналото? Как можем да приложим същия този принцип към нас като църква, призвана да прави същото, което древният Израил е бил призован да върши?`

`Как псалмите ни насърчават да признаем грижата на Божието провидение в нашия живот и да упражняваме търпение и доверие в Божиите суверенни пътища дори когато не е лесно да разберем защо нещата се случват точно по този начин?`

`Как можем да направим изучаването на историята на Божия народ по-важно в своите лични и публични богослужения? Как да бъдем по-съзнателни, когато разказваме на децата си за по-новата история на Божия народ?`

Тази събота, 09.03.2024 г. , ще се молим за църкви „Ямбол“ с групата в Тополовград и „Айдемир“ .