---
title: Очакване в Божията съботна почивка
date: 27/03/2024
---

`Прочетете Псалом 92 . Кои два аспекта на съботата са подчертани в тази песен за съботния ден?`

Възхвалата на Бога за великите дела на ръцете Му ( Псалми 92:4,5 ) и почти едемското описание на праведните ( Псалми 92:12-14 ) ясно сочат към Сътворението – първия аспект, който съботата възпоменава. Псалмът възвеличава Господа и за Неговата победа над враговете като Бог на справедливостта ( Псалми 92:7-15 ) и така подсилва втората тема за съботата – изкуплението от злото ( Второзаконие 5:12-15 ). По този начин Псалом 92 възхвалява Бога за Неговото творческо дело в миналото и за настоящото поддържане на света, като сочи към надеждата за края на времето във вечния божествен мир и ред.

Хората могат да се наслаждават на съботната почивка, защото Бог е „Всевишният“ ( Псалми 92:1 );превъзходното Му положение на високите места Му дава несравнимо предимство пред техните врагове.

И все пак, въпреки че е Всевишният, Господ с готовност протяга ръка надолу, за да спаси онези, които Го призовават. Господното дело на Сътворението и особено при изкуплението на това творение трябва да вдъхнови хората да се покланят на Бога и да Го възлюбят. В края на краищата животът в едно греховно творение, без надежда за изкупление, не е нещо, което да предизвиква радостно вълнение.Обичаме, страдаме, умираме – и го правим без никаква надежда. Следователно ние прославяме Господа не само като наш Създател, но и като наш Изкупител.

„Прясното миро“ предава подновената преданост на псалмиста да служи на Бога като Негов отново посветен слуга ( Псалми 92:10 ). Помазването с масло се извършва за освещаване на избрани хора като свещеници и царе ( Изход 40:15; 1 Царе 10:1 ). И все пак псалмистът избира необичайната еврейска дума, balal , за да опише своето помазване – дума, която обикновено не представя помазването на Божиите служители, а обозначава „смесването“ на мирото с други части на жертвата ( Изход 29:2; Левит 2:4,5 ).Уникалното използване на balal от псалмиста предполага, че той иска да представи себе си като жива жертва на Господа и изцяло да се посвети на Бога ( Римляни 12:1 ).

Не е изненадващо да открием мисли за освещаването в псалом, посветен на съботата, защото съботата е знакът, че Господ освещава Своя народ ( Изход 31:13 ). Описанията на палмови дървета и кедри от Ливан представят Божия народ, който израства във вяра и наистина оценява чудесните Божии намерения и обич. Съботата е знакът на вечния завет на Господа с Неговия народ ( Йезекиил 20:20 ). Ето защо съботната почивка е от съществено значение за Божия народ, тъй като му придава сила да очаква с доверие Господ да изпълни всички Свои заветни обещания ( Евреи 4:1-10 ).

`Отново прочетете Псалом 92. Каква голяма надежда ни се предлага и как можем, дори още днес, да получим утеха от казаното там?`