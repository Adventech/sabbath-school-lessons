---
title: Сутринта иде радост
date: 28/03/2024
---

`Прочетете Псалми 5:3; Псалми 30:5; Псалми 49:14; Псалми 59:16; Псалми 92:2; Псалми 119:147; 2 Петър 1:19 и Откровение 22:16 . Кое време на деня е символично описано като времето на божественото изкупление и защо?`

В Псалмите сутринта обикновено е времето, когато се очаква Божието изкупление. Утрото разкрива Неговото благоволение, слагащо край на дългата нощ на скърби и проблеми ( Псалми 130:5,6 ). В Псалом 143 Божието избавление ще обърне сегашния мрак на смъртта ( Псалми 143:3 ) в светлината на ново утро ( Псалми 143:8 ) и пребиваването в ямата ( Псалми 143:7 ) в пребиваване в „земята на правдата“ ( Псалми 143:10 ).

`Прочетете Марк 16:1-8 . За какво от случващото се сутринта се говори тук, и защо това е толкова важно за нас?`

Утрото на възкресението на Исус Христос отваря пътя за вечното утро на Божието спасение за всички, които вярват в Неговото име. Когато срещат възкръсналия Господ, учениците на Исус изпитват пълната сила на обещанието от Псалми 30:5 : „Вечер може да влезе плач да пренощува, а на сутринта иде радост“. Единствено чрез Божието благоволение и безусловна обич нашият плач се превръща в радост ( Псалми 30:5,7 ).

Както утринната звезда възвестява раждането на нов ден, така вярата възвестява новата реалност на вечния живот в Божиите чеда ( 2 Петър 1:19 ). Исус е наречен светлата утринна звезда ( Откровение 22:16 ), а ние с нетърпение очакваме Той да установи Своето царство, в което няма да има повече нощ, зло и смърт ( Откровение 21:1-8,25 ). В крайна сметка повече от всичко друго ние очакваме точно това, когато говорим за чакане на Господа. И със сигурност чакането си заслужава.

„Над току-що отворената гробница на Йосиф Христос прогласи тържествено: „Аз Съм възкресението и животът!”. Тези думи можеха да бъдат изговорени само от Божеството. Всички сътворени същества живеят по волята и силата на Бога. Животът им е зависим от Бога. От най-висшия серафим до най-скромното одушевено същество – всички се поддържат от Източника на живота. Само Този, Който е едно с Бога, можеше да каже: „Имам власт да положа живота Си, имам власт и да го взема отново”. В своята Божественост Христос притежаваше властта и силата да разкъса веригите на смъртта“ (Уайт, Е. Копнежът на вековете. Стр. 785 – англ. изд.).

`Твърди се, че смъртта е гравирана в клетките ни още при раждането. Въпреки че това е вярно, поне за нас, грешните същества, какво ни обещава възкресението на Исус за временния характер на смъртта? Защо никога не бива да забравяме колко временна всъщност е смъртта за нас?`