---
title: Призивът за чакане
date: 24/03/2024
---

`Прочетете Псалми 27:14; Псалми 37:7,9,34; Псалми 39:7; Псалми 40:1; Псалми 69:6; Галатяни 5:5 и Римляни 8:18-25 . Според тези стихове какво би трябвало да прави Божият народ?`

Може би една от най-напрягащите ситуации в живота е стресът от чакането. Независимо какви сме, къде живеем, какво е нашето житейско положение, всички понякога трябва да чакаме нещо. От редене на опашка в магазина до очакване да чуем медицинската прогноза, все чакаме нещо – което невинаги ни харесва, нали?

В такъв случай, какво ще кажете за чакането на Бога? Идеята за чакане на Господа се намира не само в Псалмите, но изобилства в цялата Библия. Оперативната дума за всичко това е постоянство .Постоянството е нашето върховно посвещение да откажем да се поддадем на страха от разочарованието, че някак си Бог няма да се справи в нашия конкретен случай. Посветеното Божие дете чака, знаейки със сигурност, че Бог е верен и тези, които Го чакат, могат да вярват, че ако Му поверят съдбата си, имат уверението, че Той ще се справи с нея по най-добрия начин дори ако в момента не изглежда задължително така.

Чакането на Господа е нещо повече от просто упорстване. То е дълбок копнеж по Бога, сравнен със силна жажда в суха земя ( Псалми 63:1 ). Псалмистът очаква множество благословения от Бога, но неговият копнеж да бъде доведен близо до своя Бог надминава всяко друго желание и нужда в живота.

Както четем при Павел, в онзи удивителен пасаж от „Римляни“, Бог и цялото творение чакат обновяването на света и благословената среща на Господа и Неговия народ в края на времето. Той пише: „Защото творението с усърдно очакване копнее да види откриването ни като Божии синове” ( Римляни 8:19 ).

Какво невероятно обещание!

И все пак, докато чакаме окончателното спасение и присъединяване към Бога, дори когато „цялото творение в съвкупност стене и се мъчи досега“ ( Римляни 8:22 ), чрез Светия Дух Господ все още пребъдва със Своя народ.

Междувременно сме призовани да свидетелстваме ( Деяния 1:4-8 ) за спасителния план, който ще приключи с пресътворяване. В крайна сметка ние очакваме именно това ново творение – окончателното осъществяване на нашите надежди като християни адвентисти. Дори в самото ни име, адвентисти, се загатва за очакваната от нас надежда. Чакаме, но знаем, че не е напразно. Смъртта и възкресението на Христос при първото пришествие е нашата гаранция за Неговото второ идване.

`Кои са някои неща, които чакате от Бога сега? Как да се научим да чакаме с вяра и доверие особено когато това, за което се молим, все още не се е осъществило?`