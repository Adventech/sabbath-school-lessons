---
title: Носене на снопите
date: 26/03/2024
---

`Прочетете Псалом 126 . Какво дава сила и надежда на Божия народ? Какво от казаното тук, в този контекст, можем да приложим към живота си днес?`

Божиите чудодейни избавления в миналото са неизчерпаем източник на вдъхновение за Божия народ, както и източник на надежда за бъдещето. Миналото избавление е толкова велико, че може да се опише като преживяване на сбъдната мечта ( Исая 29:7,8 ). Забележете, че поколението, което в Псалом 126 прославява Господа за Неговото избавление на народа от плен в миналото ( Псалми 126:1 ), в настоящия [за псалма] момент се намира в плен ( Псалми 126:4 ).

И все пак миналата радост и облекчение се преживяват отново чрез песни и се прехвърлят в настоящото преживяване. Новите поколения поддържат библейската история жива, като се причисляват към онези, които са видели събитията от първа ръка. Така живата вяра цени великите Божии дела за Неговия народ в миналото като нещо, което Господ е направил за нас, а не просто само за тях (за миналите поколения вярващи).

Всъщност споменът за миналото подбужда нова надежда за настоящето. Образът на „потоците в южните страни“ ( Псалми 126:4 ) е силна метафора за това, че Бог действа категорично и величаво от името на Своя народ. Самият юг на Юда е сух пустинен район. Потоците се образуват внезапно и се напълват с придошли води след обилните валежи през дъждовния сезон. Ранният дъжд и късният дъжд играят решаваща роля за успеха на земеделската година ( Второзаконие 11:14 ; Второзаконие 28:12 ). По подобен начин образът на сеене със сълзи и жънене с радост ( Псалми 126:5,6 ) е силно обещание за божествено водителство от трудното настояще към щастливо бъдеще.

Краят на жътвения сезон е времето, когато древноеврейските поклонници принасят сезонните плодове в Божия храм в Йерусалим ( Изход 34:22,26 ). Мотивът на жътвата предава силен духовен урок на хората по онова време. Точно както тежкият труд по засяването и грижите за нивите, овощните градини и лозята се възнаграждава с радостта от изобилната реколта, така и настоящите изпитания на Божия народ ще бъдат увенчани с радостта от спасението в края на времето. Образът на великата жътва сочи към Божието възстановяване на Неговото царство на земята при Второто пришествие на Христос ( Амос 9:13-15; Матей 9:37 ). Но и тук се появява темата за чакането. Както при жътвата, трябва да изчакаме, за да видим плодовете и резултатите от своя труд.

`Размишлявайте върху някои моменти, когато ясно и безпогрешно сте виждали как Господ действа във вашия живот или в живота на околните. Как можете да извлечете надежда от тези преживявания за всичко, през което може би преминавате сега?`