---
title: Мирът на отбитото дете
date: 25/03/2024
---

`Прочетете Псалом 131 . Какво научаваме от този псалом за връзката ни с Бога?`

Божият народ живее в свят, който измъчва вярващите – свят, пълен с изкушения и трудности за почти всички. Свежото убеждение, че е Божие дете и разчита на Бога за живота си, утешава псалмиста и го кара да признае, че гордостта му няма никаква стойност. Измамата на гордостта е, че тя кара горделивите да станат егоцентрични и неспособни да погледнат отвъд себе си. Така гордите биват заслепени за висшата реалност на Бога.

За разлика от тях праведните вдигат очите си към Бога ( Псалми 123:1,2 ). Признаването на Божието величие ги смирява и освобождава от егоистични и суетни амбиции. Псалмистът изповядва, че не търси „неща големи и твърде високи” ( Псалми 131:1 ). Тези изрази описват Божиите дела в света, които са отвъд човешкото разбиране. Съвременната наука ни показва, че дори „най-простите“ неща могат да бъдат невероятно сложни и далеч отвъд нашето разбиране, поне днес. Всъщност каква ирония: колкото повече научаваме за физическия свят, толкова по-големи тайни изникват пред нас.

Междувременно метафората от Псалми 131:2 „като отбито дете при майка си“ е силен образ на човек, който намира спокойствие и е притихнал в Божията прегръдка. Тук се посочва любящата връзка, която детето има с майка си на различни етапи от младия живот на детето.

След като ни отбива от неоснователни амбиции и гордост, Бог ни въвежда в храненето с твърда храна, която е „да изпълня волята на Онзи, Който Ме е пратил, и да довърша Неговото дело“ ( Йоан 4:34 ; също Евреи 5:12-14 ). Детското доверие, описано в Псалом 131, е зрялата вяра, изпитана в трудностите на живота и потвърдила, че Бог е верен и истинен на Своето Слово.

Вниманието на псалмиста в края е насочено към благополучието на Божия народ. В крайна сметка ние сме призовани да използваме своята опитност с Бога, за да укрепим Неговата църква. Тоест от това, което сме научили лично за Божията вярност и доброта, можем да споделим с други, които по някаква причина все още се борят с вярата си. Нашето свидетелство за Христос може дори да бъде в самата църква, където мнозина имат нужда лично да Го опознаят.

`„ Истина ви казвам, ако не се обърнете и не станете като дечицата, няма да влезете в небесното царство “ ( Матей 18:3 ). Какво ни казва Исус тук? Какво включва тази идея?`