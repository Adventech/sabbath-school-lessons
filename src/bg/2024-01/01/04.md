---
title: По една песен за всички обстоятелства
date: 02/01/2024
---

`Прочетете Псалом 3; Псалми 33:1-3 и Псалми 109:6-15 . Какви различни черти на човешката опитност предават тези псалми?`

Псалмите карат общността на вярващите да осъзнае пълния набор от човешки опит и демонстрират, че вярващите могат да се покланят на Бога при всички житейски обстоятелства. В тях виждаме следното:

(1) Химни, които възвеличават Бога за Неговото величие и сила в творението, Неговото царствено управление, съд и вярност. (2) Благодарствени псалми, които изразяват дълбока признателност за изобилните Божии благословения. (3) Жалби, които са искрени викове към Бога за избавление от беда.(4) Псалми на мъдростта, които предоставят практични насоки за праведен живот. (5) Царствени псалми, сочещи към Христос – суверенният Цар и Избавител на Божия народ. (6) Исторически псалми, които припомнят миналото на Израил и подчертават Божията вярност и неверността на Израил, за да учат следващите поколения как да не повтарят грешките на своите предци, а да се доверяват на Бога и да останат верни на Неговия завет.

Поезията на Псалмите има отличителната сила да привлича вниманието на читателите. Въпреки че някои от тези поетични средства са изгубени в превода, все още можем, на своя роден език, да оценим много от тях.

- Паралелизмът включва комбинирането на симетрично построени думи, фрази или мисли.Паралелизмът помага за разбиране на значението на съответните части. Например: „Благославяй, душо моя, Господа; и всичко, което е вътре в мене, нека хвали святото Му име!“ ( Псалми 103:1 ). В този паралелизъм „моята душа“ е „всичко, което е вътре в мене“, а именно цялото същество на човека.
- Образността използва фигуративен език, за да привлече силно физическите сетива на читателите (например Божието убежище е изобразено като „сянката на (Неговите) крила“ ( Псалми 17:8 ).
- Меризмът изразява съвкупността чрез двойка контрастиращи части. „ И денем, и нощем съм викал пред Тебе” означава непрестанен плач ( Псалми 88:1 ; курсивът е на автора).
- Игрите на думи използват звученето на думите, за да направят каламбур и да подчертаят духовната вест. В Псалми 96:4,5 еврейските думи ' elohim , „богове“ и ' elilim , „идоли“, създават игра на думи, за да предадат вестта, че боговете на народите само изглеждат като 'elohim, „богове“, но всъщност са просто 'elilim, „идоли“.

И накрая, думата „села“ обозначава кратка интерлюдия, или като призив за спиране и размисъл върху вестта на определена част от псалма, или за промяна на музикалния съпровод ( Псалми 61:4 ).