---
title: Запознайте се с псалмистите
date: 01/01/2024
---

Цар Давид, чието име присъства в заглавията на повечето псалми, участва активно в организирането на службата на израилевото поклонение. Наречен е „сладкият Израилев псалмопевец“ ( 2 Царе 23:1 ). Новият Завет свидетелства за авторството на Давид на различни псалми ( Матей 22:43-45; Деяния 2:25-29,34,35; Деяния 4:25; Римляни 4:6-8 ). Многобройни псалми са композирани от храмовите музиканти, които едновременно с това са и левити: например Псалом 50 и Псалми 73−83 от Асаф; Псалом 42, Псалми 44−47, Псалом 49, Псалом 84, Псалом 85 и Псалом 88 от синовете на Корей; Псалом 88 от Еман езрахеца; и Псалом 89 от Етан Езраев. Освен тях Соломон (Псалом 72, Псалом 127) и Мойсей (Псалом 90) са автори на някои псалми.

`Прочетете Псалми 25:1-5; Псалми 42:1; Псалми 75:1; Псалми 77:1; Псалми 84:1,2; Псалми 88:1-3 и Псалми 89:1 . Какво разкриват тези псалми за преживяванията, през които са преминали техните автори?`

Светият Дух вдъхновява псалмистите и използва техните таланти в служба на Бога и на тяхната верска общност. Псалмистите са хора с истинска преданост и дълбока вяра и въпреки това склонни към обезсърчение и изкушения като всички нас. Въпреки че са написани преди много време, псалмите със сигурност отразяват част от това, което преживяваме днес.

„Нека дойде молитвата ми пред Твоето присъствие; приклони ухото Си към вика ми. Защото се насити душата ми на бедствия и животът ми се приближава до преизподнята” ( Псалми 88:2,3 ). Това е вик както на душата от XXI век, така и на човек отпреди 3000 години.

Някои псалми споменават трудности; други се фокусират върху радостите. Псалмистите викат към Бога да ги спаси и преживяват Неговото незаслужено благоволение. Те прославят Бога за Неговата вярност и любов и тържествено Му обещават своята неуморна преданост. Следователно Псалмите са свидетелства за божественото изкупление и знаци за Божията благодат и надежда. Псалмите предават божествено обещание към всички, които приемат чрез вяра Божиите дарове на опрощение и нов живот. И все пак, в същото време те не се опитват да прикрият, скрият или омаловажат трудностите и страданието, властващи в един свят на грях.

`Как можем да извлечем надежда и утеха, като знаем, че дори верни хора като псалмистите са се борили с някои от същите неща като нас?`