---
title: Разширено изучаване
date: 05/01/2024
---

Прочетете главата „Храмът и неговото освещаване“ от кн. „Пророци и царе“ на Елън Уайт и главата „Ползите от музиката“ в кн. „Вести към младите“.

Книгата „Псалми“ се състои от 150 псалма, които са групирани в пет книги: Книга I (Псалми 1-41), Книга II (Псалми 42-72), Книга III (Псалми 73-89), Книга IV (Псалми 90-106) и книга V (Псалми 107-150).Подразделянето на Псалтира на пет книги е ранна еврейска традиция, която е паралелна на подразделянето на петте книги на Петокнижието.

„Книгата на Псалмите“ предоставя доказателства за някои вече съществуващи сборници от псалми: Кореевите сборници (Псалми 42-49; 84; 85; 87; 88), Асафския сборник (Псалми 73-83), Песните на възкачванията (Псалми 120-134) и псалмите „Алилуя“ (Псалми 111-118; 146-150). Псалми 72:20 свидетелства за по-малка колекция от псалми на Давид.

Въпреки че повечето псалми са свързани с времето на цар Давид и ранната монархия (Х в.пр.Хр.), колекцията от псалми продължава да расте през следващите векове: разделеното царство, Пленът и периодът след Плена. Възможно е еврейските книжници под ръководството на Ездра да са комбинирали съществуващите по-малки колекции от псалми в една книга, когато са работили върху установяването на службите в новия храм.

Фактът, че книжниците обединяват „Книгата на Псалмите“, не отнема от тяхното божествено вдъхновение. Книжниците, подобно на псалмистите, са предани Божии служители и работата им е ръководена от Бога ( Ездра 7:6,10 ). Богочовешкото естество на псалмите е сравнимо със съединението на Божественото и човешкото във въплътения Господ Исус. „Библията обаче с дадените в нея истини от Бога, изразени на човешки език, е съчетание между Божественото и човешкото. Такова съчетание има и в естеството на Христос, Който е Божи Син и Човешки Син. Ето защо за Библията може да се каже същото, което е казано за Христос: „И Словото стана плът и пребиваваше между нас“ (Уайт, Е. Великата борба. Стр. 8 – англ. изд.).

**Въпроси за разискване**

`Какво означава, че Псалмите са богочовешки молитви и химни? Как тази идея, колкото и да е трудна за цялостно разбиране, ни помага да видим близостта, която Бог търси със Своя народ?Как тя разкрива по свой собствен начин колко близо до човечеството и до всеки един от нас е Бог?`

`В съботноучилищната си група обсъдете някой момент, когато сте открили нещо в Псалмите, говорещо непосредствено за вашата собствена ситуация. Каква утеха и надежда намерихте там?`

Тази събота, 06.01.2024 г. , ще се молим за църкви „София – Красно село“ и „София –Солунска“ .