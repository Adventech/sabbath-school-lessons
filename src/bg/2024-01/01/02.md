---
title: Псалмите в поклонението на древния Израил
date: 31/12/2023
---

`Прочетете 1 Летописи 16:7; Неемия 12:8; Псалми 18:1; Псалми 30:1; Псалми 92:1; Псалми 95:2; Псалми 105:2; Колосяни 3:16 и Яков 5:13 . Какви са случаите, подтикнали написването на някои псалми? Кога Божият народ използва псалмите?`

Псалмите са съставени за употреба при лично и общо богослужение. Те се пеят като химни в храмовото богослужение, както се предполага от музикалните пояснения, споменаващи инструменти ( Псалми 61:1 ), мелодии ( Псалми 9:1 ) и музикални предводители ( Псалми 8:1 ).

В еврейската Библия заглавието на книгата „Псалми“, tehilim , „хваления“, отразява основната ѝ цел, а именно възхвала на Бога. Българското заглавие „Книга на Псалмите“ произлиза от гръцкото psalmoi , срещащо се в Септуагинтата, ранен (II и III век пр.Хр.) гръцки превод на еврейската Библия.

Псалмите са неизменна част от богослужението на Израил. Например те са използвани при освещаване на храмове, религиозни празници, шествия и по време на поставянето на ковчега на завета в Йерусалим.

„Песните на възкачванията“ (Псалми 120−134), известни също като поклоннически песни, традиционно се пеят по време на поклонническите пътувания в Йерусалим на трите големи годишни празника ( Изход 23:14-17 ). „Египетският Халел“ (Псалми 113-118) и „Великият Халел“ (Псалми 136) се пеят на трите големи годишни празника, включително празниците на Новолунието и освещаването на храма.Египетският Халел получава значително място в церемонията на Пасха. Псалми 113 и 114 са изпълнявани в началото на пасхалната трапеза, а Псалми 115-118 – в края ( Матей 26:30 ). „Ежедневният Халел“ (Псалми 145-150) се включва в ежедневните молитви в сутрешните служби в синагогата.

Псалмите не само съпътстват поклонението на хората, но също така ги наставляват как трябва да се покланят на Бога в светилището. Исус се моли с думите на Псалом 22 ( Матей 27:46 ). Псалмите намират значително място и в живота на ранната църква ( Колосяни 3:16, Ефесяни 5:19 ).

`Въпреки че ние, разбира се, не се покланяме на Бога в земно светилище като храма, как да използваме Псалмите в своето собствено поклонение, независимо дали в частна или обществена среда?`