---
title: Вдъхновени молитви
date: 03/01/2024
---

`Прочетете 2 Царе 23:1,2 и Римляни 8:26,27 . Какво научаваме от тези стихове за молитвата?`

Псалмите са вдъхновени молитви и хваления на Израил и затова в тях гласът на Бога се смесва с този на Неговия народ. Псалмите приемат динамиката на живи взаимодействия с Бога.

Псалмистите се обръщат към Бога лично като „Боже мой“, „О, Господи“ и „Царю мой“ ( Псалми 5:2; Псалми 84:3 ). Те често умоляват Бога „да чуе“ ( Псалми 5:1 ), „чуй молитвата ми“ ( Псалми 39:12 ), „погледни“ ( Псалми 25:18 ), „отговори ми“ ( Псалми 102:2 ) и „избави ме“ ( Псалми 6:4 ). Това очевидно са изрази на човек, който се моли на Бога.

Забележителната красота и привлекателност на псалмите като молитви и прослави се крие във факта, че те са Божие Слово под формата на благочестиви молитви и хваления на вярващи. По този начин псалмите предоставят на Божиите деца моменти на интимност, както е описано в Римляни 8:26,27 : „Така също и Духът ни помага в нашата немощ – понеже не знаем да се молим както трябва; но самият Дух ходатайства в нашите неизговорими стенания; а Този, Който изпитва сърцата, знае какъв е умът на Духа, защото Той ходатайства за светиите по Божията воля”.

Исус също цитира от Псалмите, например в Лука 20:42,43 , когато цитира директно Псалми 110:1 – „И каза Йехова на моя Господ: Седи отдясно Ми, докато положа враговете ти за твое подножие”.

Въпреки че някои псалми са произлезли от или се отнасят за конкретни исторически събития и преживявания на самите псалмисти, както и за опита на Израил като народ, духовната дълбочина на Псалмите говори за различни житейски ситуации и пресича всички културни, религиозни, етнически и полови граници. С други думи, докато четете Псалмите, ще откриете, че те изразяват надежда, възхвала, страх, гняв, тъга и скръб – неща, с които се сблъскват хората навсякъде, във всяка епоха, независимо от заобикалящата ги среда. Те говорят на всички нас на езика на собствения ни опит.

`Какво би трябвало да ни каже употребата на Псалмите от Исус за значението, което те могат да играят в нашата собствена верска опитност?`