---
title: Никога не забравя Своя завет
date: 17/01/2024
---

`Темата за Божия завет предизвиква важния въпрос: Как Божият народ може да има мир с Бога и увереност в спасението по време на съда? Прочетете Псалми 94:14; Псалми 105:7-10; Даниил 7:22.`

Божият народ е в безопасност, защото Господ поставя Своето обиталище в Сион ( Псалми 76:1,2 ) и установява вечния Си завет с тях като Свое ценно притежание ( Псалми 94:14; Псалми 105:8-10 ). Бог не просто обещава да не отхвърля Своя заветен народ; Той активно действа, за да ги запази в безопасност при Себе Си. Прощава греховете им ( Псалми 103:3 ); наставлява, благославя и укрепва Своя народ ( Псалми 25:8-11; Псалми 29:11; Псалми 105:24 ). Божиите съдби са дадени, за да обърнат хората към праведността и да покажат, че Бог се грижи за тях ( Псалми 94:8-15 ).

Като цяло Псалом 105 разкрива Божията вярност към Неговия завет в историята на Израил. Бог присъства във всичко случващо се – и добро, и лошо. Чрез провидението Си Той завежда Йосиф в Египет и чрез него спасява Своя народ и народите в тази област по време на непосилния глад ( Псалми 105:16-24 ). Господ въздига Мойсей, за да изведе Неговия народ от египетско робство – нещо, което извършва за тях със знамения и чудеса ( Псалми 105:25-38 ).

Господ дава на Своя народ Обетованата земя ( Псалми 105:11,44 ) и Своята постоянна закрила ( Псалми 105:12-15 ). Той ги умножава ( Псалми 105:24 ), освобождава ги от техните господари ( Псалми 105:37,38 ) и се грижи за ежедневните им нужди ( Псалми 105:39-41 ). Несъмнено Господ суверенно владее положението над всичко, което засяга Неговия народ – истина, която псалмистите държат народът Му никога да не забравя.

Когато Бог си спомня Своя завет, това включва повече от знание или припомняне, защото винаги води до действие ( Битие 8:1; 1 Царе 1:19; Псалми 98:3; Псалми 105:42-44 ). По същия начин, когато хората са призовани да помнят Божиите чудеса и съдби, това означава, че те трябва да живеят по начини, които почитат Бога.

В този завет основното призвание на Израил е да остане верен на завета чрез спазване на Божиите наредби ( Псалми 78:5-7; Псалми 105:45 ). Нещо повече, Божият народ е призован да свидетелства за Бога на другите народи, защото Господ желае всички племена да се присъединят към Неговия народ Израил ( Псалми 105:1,2 ). Така светът би бил в безопасност в защитния завет на всемогъщия и милостив Бог ( Псалми 89:28-34 ).

`Какво имаме в Исус, което показва защо дадените на древния Израил обещания могат да бъдат валидни и за нас днес? (Вж. Галатяни 3:26-29 .)`