---
title: Бог е Съдията
date: 16/01/2024
---

`Прочетете Псалом 75 . Защо хвалбите на нечестивите са напразни?`

Като суверенен Цар, Господ е и Законодател ( Псалми 99:7 ), и Съдия ( Псалми 98:9; Псалми 97:2 ).Нечестивите постоянно заплашват справедливия ред, който Бог е установил в света, но Господ ще съди света и ще сложи край на властта на злото ( Псалми 75:8-10; Псалми 96:13 ).

В Псалом 75 няколко образа описват безвъзвратното унищожаване на нечестивите. Образът на чаша с червено вино ( Псалми 75:8 ) предава силата на Божия гняв ( Йеремия 25:1; Откровение 14:10 ).Отрязването на роговете на нечестивите описва края на тяхната сила и господство, докато роговете на праведните ще бъдат възвишени ( Псалми 75:10 ). Бог избира „определеното време“ ( Псалми 75:2 ) или „Твоето време“ (синодален превод) за Своя съд. Този екзекутивен съд очевидно ще се случи в края на времето ( Псалми 96:13; 1 Коринтяни 15:23-26 ).

Господ изследва сърцата на хората като част от Своя съд. Прочетете Псалми 14:2 . Тук се напомня за Битие 6:5,8 . И двата текста показват, че изпълнението на Божията присъда над света е предшествано от изследване на човешкия живот и издирването на всеки, който може да бъде спасен. Този съд понякога е наричан „изследователен съд“, при които Бог защитава праведните и решава съдбата на нечестивите.

Как функционира той?

Първо, Бог избавя народа Си от нечестивите ( Псалми 97:10; Псалми 146:9 ) и увенчава смирените със спасение ( Псалми 149:4 ). Второ, непокаяните нечестиви биват унищожени завинаги ( Псалми 97:3 ). Някои псалми поетично описват безполезността на човешките оръжия срещу божествения Съдия ( Псалми 76:3-6 ). Господ е и прощаващ Бог, въпреки че наказва злодеянията на човеците ( Псалми 99:8 ). Божият народ, а не само нечестивите, ще дава сметка пред Бога ( Псалми 50:4; Псалми 135:14 ).

Псалмите предават същата идея, споделена и в други библейски текстове, че Божият съд започва от Божия народ и се разпростира към цялата земя ( Второзаконие 32:36; 1 Петър 4:17 ). Псалмистът вика към Бога да го съди, но разчита на Божията праведност, за да го защити ( Псалми 7:8-11; Псалми 139:23,24 ).

`Псалмите ни призовават да се радваме в очакване на Божия съд ( Псалми 67:4; Псалми 96:10-13; Псалми 98:4-9 ). Как така Божият съд е добра новина за онези, които са покрити с кръвта на Христос?`