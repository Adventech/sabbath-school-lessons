---
title: Господ ни е направил
date: 14/01/2024
---

`Прочетете Псалом 8 и Псалом 100 . Как в тези псалми е обрисуван Божият народ? Какво ни разкриват те за Божия характер?`

В Псалмите Сътворението играе решаваща роля за утвърждаването на Божия суверенитет.Небесата, които са „Негово дело“, прогласяват Неговата слава и сила ( Псалми 19:1-4; Псалми 97:6 ).Божието име е възвеличено по цялата земя ( Псалми 8:1,9 ). Господ е създал всичко; Той няма начало ( Псалми 93:2 ), нито край ( Псалми 102:25-27 ). Той е вечен и превъзхожда боговете на народите, които са само „дело на човешки ръце“ ( Псалми 115:4 ) и нищо повече. Идолите „ръце имат, но не докосват” ( Псалми 115:7 ); що се отнася до Господ, „в Неговата ръка са земните дълбочини (…) и ръцете Му създадоха сушата” ( Псалми 95:4,5 ).

Няколко псалма описват Божието могъщество над природните сили, които други народи смятат за божествени (напр. Псалом 29; Псалом 93; Псалом 104 ). Тези псалми отново потвърждават твърдението, че Господ царува над цялото творение и е върховен по сила и достойнство. Псалми 100:3 засяга една фина форма на идолопоклонство – самоувереността, като подчертава, че Бог ни е създал, „а ние сме Негови“.

Творението също свидетелства за Божията любов. Всичко, което съществува, дължи своето битие на Бога, поддържащ живота ( Псалми 95:7 ; Псалми 147:4-9 ). Забележете, че Бог не само е дал на хората съществуване, Той е направил древния Израил „Негов народ и овце на пасбището Му“ ( Псалми 100:3 ).Понятията „Негов народ“ и „Негови овце“ разкриват желанието на Бога за тясна връзка с народа Му.

Само Създателят има силата да благославя и да прави народа Си да се умножава, а по този начин Той е единственият, достоен за тяхното поклонение и доверие. Многобройни псалми призовават всичко, което диша, цялата земя, морето и всичко в него да викат от радост пред Господа.

Божията слава се вижда в творението, дори в падналото земно творение, и Псалмите ни посочват единствено Бога като достоен за поклонение.

`„Какво е човек, че да го помниш? Или човешки син, за да го посещаваш?“ ( Псалми 8:4 ). Какъв е вашият отговор към Бога като ваш Създател? Щом Бог нарича звездите с техните имена ( Псалми 147:4 ), колко повече мислите, че Бог се грижи за вас?`