---
title: Разширено изучаване
date: 19/01/2024
---

Прочетете Псалми 86:5,15 ; главата „Божията любов към човека“ в кн. „Пътят към Христос“ от Елън Уайт. Как истината, че Бог е любов, ни помага по-добре да разберем различните описания на Бога и Неговите дела в Псалмите?

Урокът през тази седмица се фокусира върху някои ключови описания на Бога и Неговите действия, положили устоите на света и правещи го здрав и сигурен. Псалмистите се обръщат към Бога, Който е Създател, Цар, Съдия, заветен Спасител и Законодател. Бог играе и други роли в света, а те са допълнително отразени в различни Божии имена и титли, включително Пастир ( Псалми 23:1; Псалми 80:1 ), Канарата на нашето спасение ( Псалми 95:1 ) и Отец ( Псалми 68:5; Псалми 89:26 ). В света можем да имаме сигурност и безопасност, дори сред суматохата на великата борба, защото Бог е суверенен и верен във всичко, което върши и казва. Въпреки че тези теологични теми в никакъв случай не са изчерпателни, те подсказват различните начини, по които Бог разкрива Себе Си в Псалмите.

Продължавайки да изучаваме Псалмите, за нас е важно да не забравяме да ги четем в светлината на Божия характер на любов и благодат и на Неговия план да спаси и възстанови света. „Колкото повече изучаваме Божия характер в светлината на Кръста, толкова повече съзираме милостта, нежността и опрощението, съчетани с безкористност и справедливост. По-ясно различаваме любовта, която е безкрайна, както и нежното съчувствие, далеч надминаващо милостта и състраданието на майката към нейното своенравно и лошо дете“ (Уайт, Е. Пътят към Христос. Стр. 15 – англ. изд.).

В Псалмите, дори когато хората са изправени пред Божия съд за своя бунт, те продължават да призовават Бога, понеже знаят, че Божият гняв е само за известно време, но Неговата милост трае вовеки ( Псалми 103:8 ).

**Въпроси за разискване**

`Защо разбирането за реалността и широкото разпространение на великата борба е от решаващо значение, за да ни помогне да разберем, че въпреки Божието върховно управление и суверенитет, в нашия свят все още цари много смут и страдание? Защо темата за великата борба е толкова полезна за нас?`

`Как вярата в Бога като Създател трябва да оформи разбирането ни за нас самите и за връзката ни с останалото творение? Какво се случва, когато хората се отклонят от тази истина (Псалми 106:35-42)?`

`Какво не беше наред с идолите на народите в библейски времена (Псалми 115:4-8)? Ами съвременните идоли? Защо те са също толкова опасни за нашето ходене с Господа?`

`Как трябва да живеят Божиите последователи, знаейки, че Божият съд започва от народа Му? Как Бог съди народа Си и с каква цел?`

Тази събота, 20.01.20234 г. , ще се молим за църкви „Стамболийски“ и „Стамболийски –Полатово“ .