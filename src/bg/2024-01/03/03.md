---
title: Господ царува
date: 15/01/2024
---

Тясно свързано – всъщност неразривно свързано – е разбирането за Господа като Създател с това за Господ като Суверен, като Владетел. Свидетелството „Господ царува“ е тържествено прогласено в Псалми 93:1 ; Псалми 96:10 ; Псалми 97:1 и Псалми 99:1 , но ехото му отеква в цялата „Книга на псалмите“.

Господ е облечен в чест, величие и власт ( Псалми 93:1; Псалми 104:1 ). Той е заобиколен от облаци и тъмнина ( Псалми 97:2 ), но също така се покрива „със светлината като с дреха” ( Псалми 104:2 ). Тези метафори възхваляват силата и блясъка на Царя и са внимателно подбрани, за да изразят Божието уникално величие, което е отвъд човешкото разбиране.

`Прочетете Псалом 97 . С какво се характеризира Господното царуване? ( Псалми 97:2,10 ) Каква е сферата на Неговото управление? ( Псалми 97:1,5,9 )`

Господното управление е изявено в творческите Му дела ( Псалми 96:5 ), спасението ( Псалми 98:2 ) и съда ( Псалми 96:10 ). Господ установява Своето царуване над целия свят ( Псалми 47:6-9 ). Божието царство е вечно царство, несравнимо по сила и величие ( Псалми 45:6; Псалми 93:1,2; Псалми 103:19 ).Господното царуване е основано на милост, справедливост и праведност и носи ред и стабилност в сътворения свят ( Псалми 98:3; Псалми 99:4 ). То обединява както небесните, така и земните богомолци в прослава на Бога ( Псалми 103:20-22; Псалми 148 ). Много псалми предсказват, че цялото човечество ще признае Божието суверенно управление ( Псалми 96:10; Псалми 97:1; Псалми 99:1; Псалми 145:11-13 ).

Но не всички хора или дори земните владетели го правят, поне засега. Господното царуване непрестанно се бори с нечестивите, които отричат и се подиграват на Господа и потискат Неговия народ ( Псалми 14:1; Псалми 74:3-22 ). Въпреки че е предизвикан от благополучието на някои нечестиви хора и притеснен от Божието търпение, псалмистът се доверява на Божието суверенно управление и продължава да възклицава в увереността за Божиите праведни присъди ( Псалми 68:21; Псалми 73:17-20 ).Чрез вяра Божият народ се радва на основаването на Божието царство посредством Христовото изкупително служение и чака приемането на царството при Второто пришествие на Христос ( Матей 12:26-28; 1 Коринтяни 15:20-28 ).

`„Вие, които обичате Господа, мразете злото!“ ( Псалми 97:10 ). Защо любовта ни към Бога трябва да ни подтиква да мразим злото? Как са свързани тези две концепции?`