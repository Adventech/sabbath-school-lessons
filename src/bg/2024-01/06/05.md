---
title: Излей негодуванието Си
date: 07/02/2024
---

`Прочетете Псалми 56:6-8; Псалми 69:22-28; Псалми 83:9-17; Псалми 94:1,2 и Псалми 137:7-9 . Какви чувства предават тези псалми? Кой нанася съдбовната присъда в тях?`

Някои псалми умоляват Бога да отмъсти на отделни хора или народи, които смятат да навредят или вече са навредили на псалмистите или на народа. Тези Псалми могат да звучат объркващо поради острия си език и очевидното несъответствие с библейския принцип за любов към враговете ( Матей 5:44 ).

И все пак възмущението на псалмиста пред лицето на потисничеството е нещо добро. Това означава, че той възприема правилното и погрешното по-сериозно от много хора. Вълнува се, дори много, от злото, което се върши по света, не само спрямо него, но и спрямо всички останали.

Въпреки това никъде псалмистът не предлага самият той да бъде средството за отмъщение. Вместо това оставя възмездието единствено в Божиите ръце. Псалмите призовават за божествените заветни проклятия ( Второзаконие 27:9-16 ) и умоляват Бога да подейства, както е обещал.

Псалмите са пророчески свидетелства за предстоящия Божи съд; те не са просто молитви на псалмиста. Псалом 137 отразява прогласяването на божествената присъда над Вавилон, както е видно и в Пророците. Опустошението, което вавилонците нанасят над други народи, ще се върне обратно върху главите им. Псалмите предават божествените предупреждения, че злото няма да остане безнаказано завинаги.

Божието възмездие се измерва със справедливост и благодат. Божиите чеда са призовани да се молят за онези, които ги измъчват, и дори да се надяват за тяхното обръщане ( Псалми 83:18; Йеремия 29:7 ).

Въпреки това, докато се стремим да съобразим тези псалми с библейските норми за любов към враговете, трябва да внимаваме да не омаловажим агонизиращото преживяване, изразено в тях. Бог признава страданието на Своите чеда и ги уверява, че „скъпоценна е пред Господа смъртта на светиите Му“ ( Псалми 116:15 ). Божественият съд задължава Божия народ да надигне глас срещу всяко зло и да се стреми към идването на Божието царство в неговата пълнота. Псалмите също дават глас на страдащите, като ясно подчертават, че Бог познава тяхното страдание и че един ден справедливостта ще възтържествува.

`Кой понякога няма мисли или фантазии за отмъщение на онези, които са причинили на него или на негови близки ужасни злини? Как тези псалми могат да ви помогнат да поставите тези чувства в правилната им перспектива?`