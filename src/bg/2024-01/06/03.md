---
title: Справедливост за потиснатите
date: 05/02/2024
---

`Прочетете Псалми 9:18; Псалми 12:5; Псалми 40:17; Псалми 113:7; Псалми 146:6-10 и Псалми 41:1-3 . Каква вест се съдържа тук за нас днес?`

Бог проявява специална грижа и внимание за справедливостта по отношение на различните уязвими групи от хора, включително бедните, нуждаещите се, потиснатите, сираците, самотните, вдовиците и чужденците. Псалмите, подобно на Закона и Пророците, са категорични по този въпрос ( Изход 22:21-27; Исая 3:13-15 ).

Много псалми използват израза „бедните и нуждаещите се“ и избягват да представят потиснатите в изключително национален и религиозен план. Това се прави, за да се подчертае универсалната грижа на Бога за цялото човечество.

Фразата „бедни и нуждаещи се“ не се ограничава до материална бедност, а също така означава уязвимост и безпомощност. Изразът се позовава на Божието състрадание и предава идеята, че страдащият е сам и няма друга помощ освен Бога. Описанието на „бедните и нуждаещите се“ е свързан с искреността, правдивостта и любовта на човек към Бога, разкрити чрез изповядване на пълната зависимост от Господа и отказ и от най-малката следа на самоувереност и самохвалство.

Междувременно грижата за угнетяваните ( Псалми 41:1-3 ) изявява верността на хората към Бога.Злините, извършени срещу уязвимите, са особено отвратителни грехове в библейската култура ( Второзаконие 15:7-11 ). Псалмите вдъхновяват верните да надигнат глас срещу всяко потисничество.

Нещо повече, те подчертават колко безполезно е да се основава доверие върху нетрайните човешки средства като върховен източник на мъдрост и сигурност. Божият народ трябва да устои на изкушението да положи върховната си вяра за спасение в човешки водачи и институции особено когато те се отделят от Божиите пътища.

В Своята благодат нашият Господ се отъждествява с бедните, като Сам става беден, така че чрез Неговата бедност мнозина да се обогатят ( 2 Коринтяни 8:9 ). Богатствата на Христос включват освобождение от всяко потисничество, причинено от греха, а Той ни обещава вечен живот в Божието царство ( Откровение 21:4 ). Исус Христос изпълнява обещанията на Псалмите като божествен Съдия, Който ще съди всяко грубо отношение към нуждаещите се, както и пренебрегването на дълга към тях ( Матей 25:31-46 ).

`Колко често мислим за „бедните и нуждаещите се“ сред нас и какво правим за тях?`