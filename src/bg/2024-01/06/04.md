---
title: Кога, Господи, ще съдиш нечестивите?
date: 06/02/2024
---

Господ поверява на водачите на Израил власт, за да поддържат справедливостта в Израил ( Псалми 72:1-7,12-14 ). Израилевите царе би трябвало да упражняват властта си съобразно Божията воля. Основна грижа на водачите трябва да бъде осигуряването на мира и справедливостта в страната и грижата за социално уязвимите. Само тогава земята и целият народ ще благоденстват. Царският престол се укрепва чрез верността към Бога, а не чрез човешка сила.

`Прочетете Псалом 82 . Какво се случва, когато водачите изопачат справедливостта и потискат хората, които са призвани да защитават?`

В Псалом 82 Бог обявява Своите присъди над покварените съдии на Израил. „Боговете“ ( Псалми 82:1,6 ) очевидно не са нито езически божества, нито ангели, защото те никога не са били натоварени със задачата да осигуряват справедливост на Божия народ и затова не могат да бъдат съдени, че не са я изпълнили. Обвиненията, изброени в Псалми 82:2-4 , отразяват законите на Тората, идентифицирайки „боговете” като водачите на Израил ( Второзаконие 1:16-18; Второзаконие 16:18-20; Йоан 10:33-35 ). Бог пита „човешките синове“ дали съдят справедливо и тяхното наказание е прогласено, защото са признати за неправедни. Водачите се люшкат в тъмнината без знание ( Псалми 82:5 ), понеже са отхвърлили Божия закон, светлината ( Псалми 119:105 ).

Писанието непоколебимо поддържа възгледа, че Господ е единственият Бог. Той споделя Своето управление на света с определени човешки водачи като Негови представители ( Римляни 13:1 ). Колко често обаче тези човешки представители, както в историята, така и днес, са изопачавали възложената им отговорност?

Псалом 82 с нескрита ирония изобличава вероотстъпничеството на някои водачи, които вярват, че са „богове“ над останалите хора. Въпреки че Бог дава власт и привилегии на израилевите водачи, така че да бъдат наречени „синове на Всевишния“ и да Го представляват, Той се отрича от нечестивите водачи.Напомня им, че са смъртни и се подчиняват на същите морални закони като всички хора. Никой не е над Божия закон ( Псалми 82:6-8 ).

Бог ще съди целия свят; Божият народ също ще отговаря пред своя Господар. Както водачите, така и народът трябва да подражават на примера на Божествения Съдия и да възлагат върховната си надежда на Него.

`Каква власт имате над другите? Колко справедливо и честно упражнявате тази власт? Бъдете внимателни!`