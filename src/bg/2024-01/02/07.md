---
title: Разширено изучаване
date: 12/01/2024
---

Прочетете главата „Поезия и песен“ от кн. „Възпитание“ на Елън Уайт. Каква е връзката между молитвата и песента според тези боговдъхновени текстове?

Елън Уайт описва Давидовите псалми на покаяние (например Псалом 51) като израз на неговата душа и молитви, илюстриращи естеството на истинската скръб за греха (вж. Пътят към Христос. Стр. 24, 25 – англ. изд.). Тя насърчава вярващите да запаметяват текстове от Псалмите като средство за насърчаване на усещането за Божието присъствие в живота си и подчертава практиката на Исус да издига гласа Си с псалми, когато се сблъска с изкушения и угнетяващ страх. Тя също така отбелязва: „Колко често чрез думите на свещените песни в душата се разпечатват извори на покаяние и вяра, на надежда, любов и радост! (...) Наистина много песни са молитви“ (Възпитание. Стр. 162-168 – англ. изд).

Когато се молим и пеем Псалмите, ние приемаме упоритостта, дръзновението, смелостта и надеждата на псалмистите. Те ни насърчават да продължим своето духовно пътуване и ни утешават, че не сме сами. И други хора като нас са преминавали през мрачни периоди и въпреки това са триумфирали чрез Божията благодат. В същото време Псалмите ни помагат да зърнем пламенното застъпничество на Христос за нас, тъй като Той винаги живее, за да ходатайства за нас ( Евреи 7:25 ).

Използването на Псалмите в молитва и поклонение кара общността от вярващи да осъзнае пълния набор от човешки опит и учи богомолците да се ангажират с различните аспекти на това преживяване в поклонението. Псалмите са богочовешки молитви и песни. Поради тази причина включването им последователно в богослужението води общността на вярващите до сърцевината на Божията воля и могъщата изцелителна благодат.

**Въпроси за разискване**

`Защо спонтанната, незаучена молитва не е единственият начин за молитва? Как нашият молитвен живот може да се възползва от Псалмите, библейските молитви?`

`Как Псалмите могат да обогатят нашето молитвено преживяване като общност? Обсъдете някои практични начини, по които вашата местна църква може да насърчи употребата на Псалмите в своите богослужения.`

`Какво разкриват Псалмите за сложността на човешкото поклонническо пътуване на вярата и за силата на Божията изцелителна благодат?`

Тази събота, 13.01.2024 г. , ще се молим за църкви „София – Солунска А“ с групата в гара Елин Пелин и „София – Факултета“ с групите в кв. Ботунец и гр. Бухово .