---
title: О, възстанови ни отново
date: 11/01/2024
---

`Прочетете Псалми 60:1-5. Според вас за какви случаи този псалом би бил подходяща молитва? Как можем да се възползваме от псалмите на скръб дори в радостните периоди на живота си?`

Скръбните псалми обикновено се разбират като молитви на хора, преживяващи периоди на изпитания, независимо дали са физически, психологически или духовни. Или пък и трите заедно.

Това обаче не означава, че трябва да избягваме тези псалми дори в добри времена. Понякога може да има пълно разминаване между думите на псалма и настоящото преживяване на богомолеца. Но отново потвърждаваме, че псалмите на скръб могат да бъдат полезни за богомолците, които не са в беда.

Първо, те могат да ни накарат да осъзнаем, че страданието е част от общото човешко преживяване и че се случва както на праведните, така и на нечестивите. Псалмите ни уверяват, че Бог владее положението и дава сила и решения във време на беда. Дори в този псалом, дори сред бедата („Потресъл си земята“, Псалми 60:2 ), псалмистът показва своята върховна надежда за Божието избавление.

Второ, скръбните псалми ни учат на състрадание към страдащите. Когато изразяваме щастието и благодарността си към Бога, особено публично, трябва да имаме предвид и лишените от щастие. Разбира се, в момента може ние да сме много добре, но кой ли не е заобиколен от хора, които страдат тежко?Молитвата с помощта на такива псалми може да ни помогне да не забравяме онези, които преминават през трудни времена. Псалмите трябва да предизвикват у нас състрадание и желание да служим на страдащите, както е правил Исус.

„Този свят е един огромен лазарет, но Христос дойде, за да изцели болните, да прогласи освобождение на пленниците на Сатана. Сам по Себе Си Той е здраве и сила. Придава живота Си на болните, страдащите, обладаните от демони. Той не отблъсква никой, който отива, за да получи Неговата изцеляваща сила. Знае, че онези, които Го молят за помощ, сами са си навлекли болестта; но не отказва да ги изцели. И когато добродетелта от Христос влиза в тези бедни души, те биват убедени за грях и мнозина биват изцелени от духовната си болест, както и от физическите си страдания. Евангелието все още притежава същата сила и защо днес да не станем свидетели на същите резултати?“ (Уайт, Е. Съвети към домоуправителите. Стр. 24, 25 – англ. изд.).

`В момента имате ли познат, който се нуждае не само от вашите молитви, но и от вашето подкрепящо докосване?`