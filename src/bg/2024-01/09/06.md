---
title: Вечният Свещеник по чина на Мелхиседек
date: 29/02/2024
---

`Прочетете Псалми 110:4-7 . Как Христовото свещеничество е уникално и каква велика надежда можем да намерим в небесното свещеничество на Христос?`

Бог възлага на Месия вечно царуване ( Псалми 110:1-3 ) и свещеничество от по-висш ранг, по чина на Мелхиседек ( Псалми 110:4-7 ). Господ подпечатва словото Си с тържествено обещание ( Евреи 6:18 ).Божията клетва да не се откаже да ни даде съвършен свещеник е знак за Неговата благодат. Греховете на хората и откритите бунтове постоянно Го провокират да изостави Своя народ, но Божията клетва е непроменима и гарантира благодатта Му при отмяната на Неговата присъда над покаялите се хора ( Изход 32:14; Псалми 106:45 ).

Божествената клетва въвежда нов елемент в Давидовия завет, като заявява, че Царят Месия също е и Свещеник ( Псалми 110:4 ). Израилевите царе никога не биха могли да функционират като левитски свещеници ( Числа 8:19; 2 Летописи 26:16-21 ). Когато Писанието споменава царе или хора, принасящи жертви, това предполага, че те донасят жертви на свещениците, които всъщност ги принасят. Псалом 110 отличава Царя Месия от останалите царе и свещеници на Израил. Вечното свещеничество на Христос произлиза от Мелхиседек, който е едновременно цар на Салим (Йерусалим) и свещеник на „Всевишния Бог“ ( Битие 14:18-20 ). Старият Завет никога не говори за цар Давид или за който и да било друг израилев цар като притежаващ свещеничество по чина на Мелхиседек, с изключение на Псалом 110. Ясно е, че псалмът говори за един отличителен цар-свещеник в историята на Израил.

`Прочетете Евреи 7:20-28 . Кои са някои от приложенията на по-висшето свещеничество на Христос?`

Като едновременно божествен Цар и вечен Свещеник Христос има безпрецедентно превъзходство над човешките свещеници и царе; ето защо имаме надежда. Христос издига един по-висш завет, основан на Божията клетва, а не на човешки обещания. Той служи в небесното светилище. Неговото свещеничество не е засегнато от грях или смърт като това на човешките свещеници, и по този начин Той може да ходатайства и да спаси Своя народ завинаги. Помирителното дело на Христос като съвършен и състрадателен Свещеник дава на Неговия народ трайна увереност за пребъдване в самото Божие присъствие ( Евреи 6:19,20 ). Христовото царско свещенство ще премахне управлението на злото не само в сърцата на хората, но и в света. Той ще спази обещанието от Псалом 2, че всеки народ и владетел ще бъдат подчинени по време на царствения съд на Христос Исус ( Псалми 2:6-9; Псалми 110:1,2,5,6 ).Прекрасното царско свещеничество на Исус предявява абсолютни претенции за нашето послушание и доверие.