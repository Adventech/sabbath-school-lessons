---
title: Божественият самопожертвувателен Пастир
date: 25/02/2024
---

`Прочетете Псалом 23; Псалми 28:9; Псалми 80:1; Псалми 78:52,53; Псалми 79:13 и Псалми 100:3 . Как в тези стихове е представена връзката между Господа и Неговия народ?`

Образът на Господа като Пастир и на Божия народ като овце на Неговото пасбище подчертава Божието ръководство, поддържаща грижа за народа Му и зависимостта на хората от Бога за посрещането на всичките им нужди. Описанието предава представата за близостта между Бога и Неговия народ, защото пастирите живеят със стадата си и се грижат за всяка овца поотделно. Пасторалната образност подчертава и Божията собственост върху Неговото стадо, гарантирана от две силни връзки: Сътворението ( Псалми 95:6,7; Псалми 100:3 ) и заветът ( Псалми 28:9; Евреи 13:20 ).

Образът на божествения Пастир, който води Йосиф като стадо ( Псалми 80:1 ), може би загатва за благословението на Яков за Йосиф, представящо Бога като Пастир на Израил и така се позовава на това велико обещание и благословение ( Битие 49:24 ).

Царете са считани за пастири на своя народ ( 2 Царе 5:2 ). И все пак само Бог наистина заслужава тази титла, защото повечето човешки царе не са били на висотата на това призвание. Единствен Исус го изпълнява, поради което е наречен Добрият Пастир.

`Прочетете Йоан 10:11-15 . Какво казва Исус за Себе Си като Добрия Пастир?`

Тясната връзка между божествения Пастир и Неговото стадо проличава в това, че стадото безпогрешно познава гласа на Пастира ( Йоан 10:4,27 ). До ден-днешен пастирите от Близкия изток могат да разделят стадата си, ако са се смесили, просто като извикат овцете си, които разпознават и следват гласа на своя пастир.

Понякога Божието стадо понася различни страдания, които хората разбират като знак за Божието недоволство и изоставяне. И все пак Добрият Пастир никога не изоставя Своите заблудени овце, но се стреми да ги спаси. Това е силно описание на взаимоотношенията на Бога с Неговия народ. Той е готов да умре за Своите овце ( Йоан 10:11,15 ) и парадоксално става жертвено агне заради тях ( Йоан 1:29 ). Нещо повече, Исус потвърждава, че ще призове овцете Си от другите кошари и ще ги обедини в едно стадо ( Йоан 10:16 ).

`По какви начини можете на ежедневно и практично ниво да се възползвате от това, което ни е обещано да имаме в Исус като наш добър Пастир?`