---
title: Страдащият Месия
date: 26/02/2024
---

`Прочетете Псалом 22 и Псалми 118:22 . Как хората, които Месия идва да спаси, се отнасят към Него?`

Много Псалми изразяват агонизиращото чувство на пълна изоставеност, изпитвано от страдащия Месия (напр. Псалом 42; Псалом 88; Псалом 102). Псалом 22 е директно месианско пророчество, защото много детайли в този псалом не могат да бъдат исторически свързани с цар Давид, но напълно отговарят на обстоятелствата около смъртта на Христос. На кръста Исус се моли с думите на Псалми 22:1 ( Матей 27:46 ).

Мъката от отделянето на Христос от Неговия Отец, причинена от факта, че Христос понася греховете на целия свят, може да бъде измерена само със степента на тяхната близост, а именно Тяхното несравнимо единство ( Йоан 1:1,2; Йоан 10:30 ). И все пак дори дълбините на необяснимото страдание не могат да нарушат единството между Отец и Сина. В Своята пълна изоставеност Христос безусловно поверява Себе Си на Отец въпреки пълните дълбини на отчаянието, с които се сблъсква.

„На Христос като наш заместник и застъпник бе възложено нечестието ни. Той бе сметнат за престъпник, за да може да ни изкупи от присъдата на закона. Вината на всеки Адамов потомък тежеше на сърцето Му. Божият гняв против греха, страшното изявление на Неговото неодобрение към нечестието изпълваха душата на Божия Син с ужас“ (Уайт, Е. Копнежът на вековете. Стр. 753 – англ. изд.).

Заплашителните животински образи на силни бикове, ревящи лъвове и кучета подчертават жестокостта и враждебността на хората, които Христос (сравнен с безвреден и безпомощен червей) среща в последните Си часове. С удивителна точност Псалом 22 предава язвителните подигравки на тълпата, която се надсмива на Исус със собствените Му думи към Отец ( Псалми 22:1,8; Матей 27:43 ), и на войниците, които разделят дрехите на Исус ( Псалми 22:18; Матей 27:35 ). Тогава хората не разбират, че „червеят“, който искат да смажат, ще стане главният „крайъгълен камък“ на храма и ще осигури основата му ( Псалми 118:22 ).

Въпреки това, след Своето възкресение от мъртвите отхвърленият Месия става Източникът на спасение за Божия народ ( Матей 21:42; Деяния 4:10-12 ). Христос претърпява отхвърляне от страна на човечеството, но Бог прославя Своя Син, като Го прави живия „крайъгълен камък“ на Божия духовен храм ( Ефесяни 2:20-22; 1 Петър 2:4-8 ). За онези, които отхвърлят този камък, а именно Божието средство за спасение, той ще се превърне в средство за осъждане ( Исая 8:14; Матей 21:44 ).

`Исус на кръста плати в Себе Си наказанието за всеки грях, извършен някога от вас. Как фактът, че Той страда вместо вас, трябва да повлияе на начина, по който живеете сега, т.е. защо следва да намирате греха за толкова отвратителен?`