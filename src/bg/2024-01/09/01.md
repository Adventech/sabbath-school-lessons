---
title: Блажен, който иде в Господното име
date: 24/02/2024
---

### За изучаване през седмицата
Псалом 23; Йоан 10:11-15; Псалом 22; Псалми 89:27-32; Колосяни 1:16; Псалом 2; Евреи 7:20-28.

> <p>Стих за запаметяване</p>
> „ Камъкът, който отхвърлиха зидарите, стана глава на ъгъла – от Господа е това и е чудно в нашите очи “ (Псалми 118:22,23).

Псалмите свидетелстват за личността и служението на Христос. Почти всички аспекти на Неговото дело в спасителния план могат да се проследят в Псалмите. По различни начини животът и делото на Христос са предварително описани и предсказани в тях, често със забележителна точност.

Темите, разкрити в Псалмите, включват божествеността на Христос, Неговата синовност, покорството Му, Неговата ревност за Божия храм, идентичността Му като Добрия Пастир, Неговото предаване, страдание, това, че нито една от костите Му няма да бъде счупена, Неговата смърт, възкресение, възнесение, свещеничество и царуване. Всичко е там, както е предсказано много векове преди Исус да дойде в плът.

Нищо чудно например, че когато говори за Своето служение, Исус посочва обратно към Псалмите, докато разговаря с учениците Си по пътя към Емаус ( Лука 24:44 ). Иска те да намерят в Псалмите доказателство за това кой е Той.

Сред псалмите, които имат типологично изпълнение в Христос, са Псалми 24, 45, 72 и 101 (съвършеният Цар и Съдия), 88 и 102 (молитвите на страдащия Божи служител).

Във всички псалми посредством жалбите, благодарностите, хваленията и виковете за справедливост и избавление на псалмистите можем да чуем отглас на Христовата молитва за спасение на света.