---
title: Вечният Цар с неоспорима власт
date: 28/02/2024
---

`Прочетете Псалом 2; Псалми 110:1-3; Псалми 89:4,13-17 и Псалми 110:1,2,5,6 . Какво ни учат тези стихове за Христос като Цар?`

Описанието на Бога като Баща на Месия сочи към коронясването на царя, когато царят бива осиновен в Божия завет ( Псалми 2:7; Псалми 89:26-28 ). Псалми 2:7 предсказва възкресението и възвисяването на Христос като зората на новия вечен завет и Христовото царско свещенство ( Деяния 13:33-39; Евреи 1:5; Евреи 5:5 ). Месия седи от дясната страна на Бога като Човек, който има безпрецедентна чест и власт ( Псалми 110:1; Деяния 7:55,56 ). „Нещо повече, взаимодействието между Господа и „помазаника“ (Месия) дори предполага намерението този Давидов Месия да бъде идентифициран като самия Господ (...) Щом този, който седи отдясно, е Господ, тогава Господ е Месия, тъй като последният също е видян отдясно [вж. Псалми 110:1,5 .]” (Jacques Doukhan, On the Way to Emmaus (Clarksville, MD: Lederer Books, 2012), pp. 26, 27).

В крайна сметка Христос ще удържи абсолютна победа над враговете Си. Когато враговете са описани като „подножие“, това отразява обичая на древните близкоизточни царе да поставят краката си върху вратовете на своите победени врагове, за да демонстрират пълно превъзходство над тях. И все пак жезълът на Христос тук не е инструмент за всяване на ужас ( Псалми 2:9; Псалми 110:2 ).

Жезълът („тоягата“) първоначално е държан от племенните водачи като символ на племето ( Числа 17:2-10 ). Жезълът на Христос идва от Сион, защото Той представлява народа на Сион. Неговата тояга е символ на божествена присъда, която слага точка на управлението на злото и описва несравнимото царуване на Христос ( Откровение 2:27; Откровение 12:5 ). Дори на нечестивите царе се дава шанс да се покаят и да се покорят на Месия ( Псалми 2:10-12 ).

Едно ярко изображение на окончателната победа на Христос се намира в предадвентната сцена от Даниил, 7 глава, което показва, че след като бъде издадена присъда „за светиите на Всевишния“ ( Даниил 7:22 ), Неговото царство е установено и „Неговото царство е вечно царство“ ( Даниил 7:27 ). Благодарение на Кръста обещанието за царството е гарантирано.

На всички, които се доверят на Царя, и на хората, които се радват на суверенното и праведно царуване на Месия, е обещано благословение ( Псалми 2:12; Псалми 89:15-17 ).

`Колко хубаво е да знаем, че да, в крайна сметка доброто ще триумфира над злото, справедливостта ще бъде въздадена и болката и страданието ще бъдат завинаги победени. Как тази истина трябва да ни дава утеха сега, когато, от човешка гледна точка, злото като че ли процъфтява?`