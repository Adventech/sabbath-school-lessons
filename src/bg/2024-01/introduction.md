### Псалмите – там, където Бог и хората се срещат сърце в сърце

Псалмите са автентичните молитви и духовни песни на Библията. Произнесени за прослава, радост, скръб и отчаяние, изречени или изпети насаме и публично, от миряни, царе, поети и свещеници, както от праведните, така и от каещи се грешници, псалмите служат като молитвеник и сборник с духовни песни за поколения вярващи.

Псалмите дължат своята отличителна роля на факта, че докато по-голямата част от Библията говори на нас, Псалмите говорят за нас и със нас. Те са източник на благословение, надежда и съживление, ръководство както за лична равносметка, така и за размисъл върху Божието величие. Те са освобождаващи, когато човек вика от дълбините, и пленяващи за подновено посвещение на Бога. Ето защо не е изненадващо, че много хора намират Псалмите за пасващи на техните емоции и преживявания и ги възприемат като свои собствени молитви. Лутер трогателно говори за Псалмите: „Къде могат да се намерят по-благородни думи за изразяване на радост, отколкото в Псалмите на прослава или благодарност? В тях можете да надникнете в сърцата на всички светии, сякаш гледате прекрасна градина или се взирате в небето (…) Или къде могат да се намерят по-дълбоки, по-каещи се, по-скръбни думи, с които да се изрази мъката, отколкото в Псалмите на плача? В тях вие гледате в сърцата на всички светии, сякаш виждате смъртта или ада, толкова тъмна и неясна е сцената, изобразена чрез променящите се сенки на Божия гняв (...) Следователно лесно може да се разбере защо книгата „Псалми“ е любимата книга на всички светии. Защото всеки човек при всякакъв случай може да намери в нея псалми, които да отговарят на нуждите му. Той ги смята за толкова подходящи, сякаш са били поставени там специално за него. В никоя друга книга не може да открие думи, които да им се равняват, нито по-добри слова“ (Martin Luther, Martin Luther: Selections From His Writings, ed. John Dillenberger (New York: Anchor Books, 1962), pp. 39, 40).

За да изпитаме променящата живота сила на Псалмите, ние сме призовани да ги пеем и да се молим, както са правили поколенията вярващи, използвали Псалмите, за да излеят своите прослави, молби, изповеди, скърби и благодарност към суверенния Бог на благодатта и справедливостта.

В такъв случай трябва ли да изучаваме Псалмите? Подобно на останалата част от Писанията, Псалмите са написани в своя отличителен исторически, теологичен и литературен контекст. Задачата на изучаването им е да доближи конкретния свят на Псалмите до съвременната публика. Трябва да отбележим, че макар Псалмите да са молитви на Божия народ и дори молитви, с които Исус се моли като Господ в човешка плът, псалмите също са и молитви за Исус. Те са Божие откровение за човечеството. Следователно друга задача на изучаването на Псалмите е да научим от тях всичко, което Бог е извършил, върши и ще стори за света във и чрез Исус Христос.

Въпреки че са сборник от 150 стихотворения, сборникът може да не е толкова случайно подреден, колкото изглежда. Псалмите свидетелстват за едно духовно пътуване, което е общо за много от Божиите чада. Пътуването започва с вяра, здраво основана и подсигурена от Божието суверенно управление – пътуване, където доброто се възнаграждава, а злото се наказва. Докато напредваме в нашето изучаване, ще видим какво се случва, когато към добре подреденият свят на вярата бъде отправено предизвикателство и той бива заплашен от злото. Господ все още ли царува? Как могат вярващите да пеят Господната песен в чужда земя?

Нашето желание и молитва са Псалмите да ни укрепват по пътя на живота ни и чрез тях да срещаме Бога всеки ден, сърце със сърце, до деня, когато видим Исус Христос лице в лице.

_Драгослава Сантрац, д-р по Стар Завет, е главен редактор на Енциклопедията на адвентистите от седмия ден в Световното ръководство на Генералната конференция на адвентистите от седмия ден. Тя е автор на тома за Псалми 76-150 в поредицата на Международния адвентен библейски коментар._