---
title: Защитник и Избавител
date: 24/01/2024
---

`Прочетете 1 Коринтяни 10:1-4 . Как Павел описва историята на Изхода? Каква духовна поука иска да ни предаде?`

`Прочетете Псалом 114 . Как тук поетично се описва божественото избавление на израилевия народ от Египет?`

Какво поетично описание на Божието чудесно избавление на Неговите чеда от египетско робство е предадено в Псалом 114! В целия Стар Завет и дори в Новия избавлението от Египет се разглежда като символ на Божията сила да спасява Божия народ. В тези стихове от „Посланието към коринтяните“ Павел прави точно това, гледайки на цялата действителна история като на метафора, символ на спасението в Исус Христос.

Псалом 114 описва божественото избавление чрез суверенитета на Бога като Създател на природните стихии – а точно по този начин Той спасява народа Си при Изхода. Морето, река Йордан и планините и хълмовете поетично представят природните и човешките сили, които се изправят по пътя на Израил към Обетованата земя ( Второзаконие 1:44; Исус Навин 3:14-17 ). Но Бог е суверенен над всички тях. Всъщност за много от Божиите деца по всяко време и на всяко място пътят към небесния Йерусалим е изпълнен с опасности. Псалмите ги насърчават да погледнат отвъд хълмовете, към Създателя на небето и земята ( Псалми 121:1 ).

Духът на Псалом 114 присъства и в укротяването на морската буря от страна на Исус и Неговото заявление, че църквата няма от какво да се бои, защото Той е победил света ( Матей 8:23-27; Йоан 16:33 ). Великите Господни дела в полза на Неговия народ трябва да вдъхновят цялата земя да трепери от Неговото присъствие ( Псалми 114:7 ). Треперенето следва да се разбира по-скоро като признание и преклонение, отколкото като ужас ( Псалми 96:9; Псалми 99:1 ). С Бога на своя страна вярващите няма от какво да се страхуват.

`Кои са някои от духовните опасности, пред които сме изправени като вярващи, и как можем да се научим да разчитаме на Господната сила като средство за предпазване от поддаването на тези опасности, които са толкова реални за нас днес, колкото са били и за псалмиста?`