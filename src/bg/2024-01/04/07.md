---
title: Разширено изучаване
date: 26/01/2024
---

Прочетете главата „Нощ на борба“ от кн. „Патриарси и пророци“ на Елън Уайт. Какво можем да научим от опитността на Яков за силата на настойчивата молитва и безрезервното доверие в Бога?

Псалмите укрепват нашата вяра в Бога – неизменното убежище на тези, които поверяват живота си в Неговите могъщи ръце. „Бог ще извърши велики неща за онези, които Му се доверяват. Причината, поради която изповядващият се за Негов народ няма по-голяма сила, е в това, че се доверява твърде много на собствената си мъдрост, а не дава възможност на Господа да открие силата Си в негова полза. Той ще помогне на Своите вярващи чеда във всяка беда, ако изцяло възложат на Него доверието си и вярно Му се подчиняват“ (Уайт, Е. Патриарси и пророци. Стр. 493 – англ. изд.).

И все пак някои псалми може да представляват сериозно предизвикателство, когато това, което обещават, и настоящото ни положение не съвпадат. В такива моменти просто трябва да се научим да се доверяваме на Божията доброта, най-силно разкрита на кръста.

Освен това понякога някои псалми могат да бъдат използвани за насърчаване на фалшиви надежди.Отговорът на Исус към покварената употреба на Псалми 91:11,12 от страна на Сатана показва, че доверието в Бога не бива да се бърка с изкушаване на Господа ( Матей 4:5-7 ) или самонадеяно искане от Него да направи нещо, което противоречи на волята Му.

„Най-големите победи за Христовата църква или за отделния християнин не са спечелените с талант или с образование, с богатство или с благосклонността на хора. Най-великите победи се спечелват в тайната стаичка за среща с Бога, където сериозната, агонизиращата вяра се хваща за могъщата ръка на Силата“ (Уайт, Е. Патриарси и пророци. Стр. 203 – англ. изд.).

**Въпроси за разискване**

`В съботноучилищната си група обсъдете отговора на последния въпрос от частта за вторник относно упованието в Бога сред трудности и когато настъпи кошмарно объркване. Как да го разбираме и как би могло да се случва подобно нещо, като се имат предвид всички прекрасни обещания за Божията защита в Псалмите? Помислете и над това: дали псалмистът, който пише за тези чудесни обещания, не е понасял нещастия или не е знаел за верни хора, които също са страдали?`

`Как можем да развием безрезервно доверие в Бога при всякакви обстоятелства (напр. Псалми 91:14; Псалми 143:8,10; Псалми 145:18-20)? Какво може да ни накара да загубим тази увереност? Защо доверието в Бога в добри времена е от решаващо значение, за да се научим да Му се доверяваме и в лоши такива?`

Тази събота, 27.01.2024 г. , ще се молим за църкви „Стара Загора“ с групите в гр. Раднево, с. Боздуганово, с. Калитиново , с. Ковачево и „Стражица“ с групата в с. Камен.