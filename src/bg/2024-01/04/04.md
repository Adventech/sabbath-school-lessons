---
title: Господ е прибежище във време на беда
date: 23/01/2024
---

`Прочетете Псалми 17:7-9; Псалми 31:1-3 и Псалми 91:2-7 . Какво прави псалмистът във време на беда?`

Псалмистът се сблъсква с различни видове беди и в тях се обръща към Господа, Който е прибежище във всяка криза. Доверието е съзнателен избор за признаване на Божието господство над живота на човека при всякакви обстоятелства. Ако доверието не действа в беда, то няма да сработи никъде.

Свидетелството на псалмиста: „Ще кажа за Господа: Той е мое прибежище и моя крепост; мой Бог, на Когото уповавам“ ( Псалми 91:2 ), произтича от неговия минал опит с Бога и сега служи за укрепване на вярата му за бъдещето. Псалмистът нарича Бога Всевишен и Всемогъщ ( Псалми 91:1,2 ), спомняйки си превъзходното величие на своя Бог.

Псалмистът също така разказва за сигурността, която човек може да намери в Бога: „тайното място“ („подслон“ или „скривалище“), „сянка“ ( Псалми 91:1 ), „убежище“, „крепост“ ( Псалми 91:2 ), „крила“, „щит“, „закрила“ ( Псалми 91:4 ) и „обиталище“ ( Псалми 91:9 ). Тези образи представляват сигурни убежища в културата на псалмиста. Човек трябва само да си представи непоносимата жар на слънцето в тази част на света, за да оцени сянката, или да си припомни времената на войни в историята на Израил, за да оцени сигурността, осигурена от щита или крепостта.

`Прочетете Псалми 17:8 и Матей 23:37 . Какъв образ е използван тук и какво разкрива той?`

Една от най-интимните метафори е тази, че ние се намираме „под сянката на крилата Ти“ ( Псалми 17:8; Псалми 57:1; Псалми 63:7 ). Подобно сравнение говори за уют и спокойствие, като загатва за защитата на птицата майка. Господ е сравнен с орел, пазещ малките с крилете си ( Изход 19:4; Второзаконие 32:11 ) и с кокошка, сбираща пиленцата при себе си ( Матей 23:37 ).

`Как обаче се справяме с моментите, когато бедствието ни връхлита и сякаш не сме способни да видим закрилата на Господа? Защо тези травми не означават, че Господ не е с нас?`