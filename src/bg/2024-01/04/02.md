---
title: Костите ми не се укриха от Тебе
date: 21/01/2024
---

`Прочетете Псалми 139:1-18 . Как поетично са описани Божията сила ( Псалми 139:1-6 ), присъствие ( Псалми 139:7-12 ) и благост ( Псалми 139:13-18 )? Какво ни разкрива Божието величие за Неговите обещания?`

Искали ли сте някога да помогнете на някого, но да не сте разполагали с необходимите средства? По същия начин някои хора са се опитвали да ви помогнат, но не са разбирали вашите нужди. За разлика дори от най-любящите и добронамерени хора, Бог познава съвършено както самите нас, така и заобикалящите ни обстоятелства, а има и средствата да ни помогне. Следователно Неговите обещания за помощ и избавление не са плитки баналности, а твърди уверения.

Божието познание за псалмиста е толкова голямо и удивително, че дори утробата на майка му не би могла да го скрие от Бога ( Псалми 139:13,15 ). Божественото познание се отнася до времето ( Псалми 139:2 ), вътрешното същество ( Псалми 139:2,4 ) и пространството ( Псалми 139:3 ) – цялото съществуване на псалмиста. Божието прекрасно познание е резултат от творческото естество на Бога и близостта Му с хората се изявява в Неговата грижа за тях.

Тази прекрасна истина, че Бог ни познава отблизо, не бива да ни плаши, а вместо това да ни тласка в ръцете на Исус и към това, което Той е постигнал на кръста за нас. Защото чрез вяра в Исус ни е дадена Неговата праведност, правдата на самия Бог (вж. Римляни 3:5,21 ).

Божието присъствие е подчертано чрез описанието на Бога като стигащ до „преизподнята“ ( sheol , „гроб“) и „тъмнината“ ( Псалми 139:8,11,12 ) – места, които обикновено не са изобразявани като такива, където обитава Бог ( Псалми 56:13 ). Неговото присъствие е описано и като вземащо „крилата на зората” (изток), за да достигне „най-далечните краища на морето” (запад) ( Псалми 139:9 ). Това, което предават тези образи, е истината, че няма място във вселената, където да се окажем извън обсега на Бога.Въпреки че не е част от вселената, както смятат някои, Той е близо до всичко, тъй като не само го е създал, но и го поддържа (вж. Евреи 1:3 ).

Като Такъв, Който знае всичко за нас, Бог може да ни помогне и да ни възстанови. Новото осъзнаване на Неговото величие предизвиква изблик на хваление и подновено доверие от страна на псалмиста. Той приветства божествения контрол като средство, което може да заличи от живота му всичко смущаващо отношенията му с Бога.

`Някои може да намират факта, че Бог знае толкова много за тях, дори най-мрачните им тайни, за доста плашеща мисъл. В такъв случай защо евангелието е единствената ни надежда?`