---
title: Да караме с празни резервоари
date: 28/06/2021
---

Липсата на сън и изтощението поради физическо претоварване са сериозни проблеми. По-притеснително е обаче, когато чувстваме, че караме с „емоционално празни резервоари“. И разбира се, когато липсата на сън се прибави към емоционалните изпитания, може да рухнем болезнено.

Варух, писарят на Йеремия, сигурно често се е чувствал така през последните бурни години на Йерусалим, преди хаоса, страданията и опустошенията, които ще последват разрушаването на града от вавилонците.

`Прочетете Йеремия 45:1-5. Напишете бърза диагноза на емоционалното здраве на Варух .`

Можете ли да си представите какво би било чувството Бог да изпрати лично предназначена за вас вест? Варух получава вестта направо от тронната зала на Бога ( Йеремия 45:2 ). Казва ни се, че това се е случило „в четвъртата година на Юдейския цар Йоаким, Йосиевия син“, около 605-604 г.пр.Хр. Йеремия 45:3 представлява добро обобщение на това как се чувстват хората, когато карат с празни резервоари.

От онова, което знаем от Писанието за този период, става ясно, че жалбите на Варух не са повърхностни вайкания. Той има основателни причини да се чувства обезкуражен и емоционално рухнал. Много лоши неща вече са се случили и тепърва предстоят още.

`Как реагира Бог на болките и страданията на Варух? Прочетете Йеремия 45:4,5 .`

Божият отговор на истинската болка на Варух ни припомня факта, че Божието разочарование и болка трябва да са били многократно по-силни от тези на Варух. Той е построил Йерусалим – сега предстои да го разруши; Той е засадил Израил като лозе ( Исая 5:1-7 ) – сега ще го изкорени и ще го отведе в плен. Не това е искал Господ за Своя народ, но то трябва да се случи поради бунта им против Него.

Обаче в края на тунела се вижда светлина за Варух. Бог ще запази живота му – дори сред разрушенията, плена и загубата.

`Прочетете отново Божиите думи, насочени към Варух. Каква всеобхватна вест можем да извлечем от тях за самите нас? Тоест какво ни се казва за това, че Бог в крайна сметка е на наша страна, независимо от положението ни сега?`