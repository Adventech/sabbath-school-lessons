---
title: Почивката в Новия Завет
date: 30/06/2021
---

Глаголната форма за почивка, често срещана в Новия Завет, е anapauō – „да почина, да се отпусна, да се обновя“. Употребява се в едно от най-известните свидетелства на Исус за почивката, Матей 11:28 : „Елате при Мене всички, които се трудите и сте обременени, и Аз ще ви успокоя“. Може да се отнася и за физическа почивка ( Матей 26:45 ). В последните поздрави към коринтяните Павел изразява радостта си от пристигането на приятели, които освежават духа му ( 1 Коринтяни 16:18 ).

Друг глагол, използван за обозначаване на почивката, е hēsychazō . Той описва съботната почивка на учениците, докато Исус почива в гроба ( Лука 23:56 ). Но също така се употребява, за да опише спокойния живот ( 1 Солунци 4:11 ) и би могъл да посочва, че някой няма възражения и затова запазва мълчание ( Деяния 11:18 ).

Когато „Посланието към евреите“, в Евреи 4:4 , описва как Божието творение си почива на седмия ден, се употребява гръцкият глагол katapauō , „правя да престане, привеждам в покой, почивам си“ – отглас от употребата в Септуагинтата, гръцкия превод на Стария Завет. Интригуващо е, че в Новия Завет най-често този глагол се среща в Евреи, 4 глава.

`Прочетете Марк 6:30-32 . Защо Исус казва на учениците Си да се оттеглят и да си починат, като се имат предвид множеството възможности за мисионска работа, които те са имали в този момент? Разгледайте по-широкия контекст на Марк, 6 гл., докато обмисляте този въпрос .`

„Елате вие сами на уединено място насаме и си починете малко“ ( Марк 6:31 ) не е формулирано като покана. То е изразено под формата на императив, нещо като заповед или команда. Исус е загрижен за Своите ученици и тяхното физическо и емоционално благополучие. Току-що са се завърнали от продължително мисионско пътуване, на което Исус ги е изпратил двама по двама ( Марк 6:7 ). Марк 6:30 описва развълнуваното им завръщане. Сърцата им сигурно са преливали. Те искат да споделят своите победи и неуспехи с Исус; въпреки това Той прекратява всичко, като първо ги призовава да си починат. Марк включва обяснителна забележка: „Защото мнозина идваха и си отиваха; и нямаха време даже да ядат“ ( Марк 6:31 ). Претоварването и прекалената заетост в Божието дело е истинско предизвикателство дори за учениците. Исус ни напомня, че трябва да пазим здравето и емоционалното си благополучие, като планираме периоди на почивка.

`Какви са начините да помогнете и да облекчите местния църковен пастор или старейшина или някого, когото познавате и който може би е изтощен от дейност за Господното дело? Какво бихте могли да направите, за да изразите своята благодарност и да помогнете на този човек да си почине?`