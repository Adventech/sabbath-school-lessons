---
title: Беглец и скитник
date: 01/07/2021
---

`Прочетете Битие 4:1-12 . Какво превръща Каин в „беглец и скитник“ ( Битие 4:12 ) на земята?`

Библейският текст не посочва изрично защо Бог поглежда благосклонно към Авел и неговия принос, но не и към Каин и неговия принос ( Битие 4:4,5 ). Но ние знаем защо. „Каин дойде при Бога с недоволство и неверие в сърцето си относно обещаната Жертва и нуждата от жертвоприношения. Неговият дар не изразяваше покаяние за греха. Той смяташе, както и мнозина днес смятат, че би било признание за слабост да се следва точният, посоченият от Бога план – човек да довери спасението си изцяло на обещания Изкупител. Каин избра пътя на упованието в себе си. Довери се на собствените си заслуги“ (Уайт, Е. Патриарси и пророци. Изд. „Нов живот“, София, стр. 36,37).

Когато Бог казва, че Каин ще бъде „беглец и скитник“ на земята, Той не го е създал по този начин; по-скоро то се е случило в резултат на греховните му действия и неподчинение. След като не намира покой в Бога, Каин открива, че не може да го постигне и по други начини, поне не и истински покой.

Еврейската дума, преведена като „зачитам“ ( Битие 4:4 – нов превод от оригиналните езици), също би могла да се преведе и като „вглеждам се внимателно, обмислям внимателно“. Акцентът върху внимателното и близко Божие вглеждане не се отнася толкова до приноса, колкото до отношението на съгрешилия. Божието отхвърляне на Каиновия принос от плодове не е произволна реакция на един капризен Бог. По-скоро описва процеса на внимателно обмисляне и претегляне на характера, отношението и подбудите на този, който донася приноса. Това е добър пример за изследователен съд.

`Прочетете Битие 4:13-17 и опишете реакцията на Каин спрямо Божия съд.`

Когато се опитваме да избягаме от Божието присъствие, ставаме неспокойни. Опитваме се да запълним копнежа за божествена благодат с разни неща, човешки взаимоотношения или прекалено натоварен живот. Каин започва да изгражда династия и град. И двете са големи постижения и говорят за решителност и енергичност, но ако това е безбожна династия и непокорен град, в крайна сметка ще се приравни с нищо.

`Дори ако в резултат страдаме от последиците от своите грехове, както се случва обикновено, как да се научим да приемаме опрощението за тях, предложено ни посредством Кръста?`