---
title: Изморени и изтощени
date: 27/06/2021
---

`Прочетете Битие 2:1-3 . Защо Бог създава ден за почивка още преди някой да се е изморил?`

Още преди човечеството да се втурне към нашия самоналожен живот на постоянен стрес, Бог създава един паметен знак, един жив инструмент да „сръчка“ паметта ни. Този ден би трябвало да е време, в което да спрем и съзнателно да се наслаждаваме на живота, ден да „бъдем“, а не да „правим“ – ден за специално отпразнуване на дара на тревата, въздуха, дивата природа, водата, хората и най-вече Твореца на всеки добър дар.

Това не е еднократна покана, която изтича с прогонването от Едем. Бог иска да се увери, че поканата може да устои на изпитанията на времето и затова още от самото начало внедрява съботната почивка в самата тъкан на времето. Винаги ще има покана, отново и отново, за спокойно отпразнуване на Сътворението всеки седми ден.

Човек би помислил, че с всичките ни спестяващи труд устройства би трябвало да сме по-малко изморени физически, отколкото хората преди двеста години. Но всъщност май и днес почивката не достига. Дори моментите, когато не работим, прекарваме в трескава дейност. Сякаш постоянно изоставаме; колкото и да успеем да свършим, винаги има още за вършене.

А проучванията показват, че спим все по-малко и много хора са силно зависими от кофеина, за да успеят да продължат напред. Въпреки че разполагаме с по-бързи мобилни телефони, по-мощни компютри, по-скоростни интернет връзки, като че ли никога не разполагаме с достатъчно време.

`На какво учат следните текстове за стойността на почивката? Марк 6:31; Псалми 4:8; Изход 23:12; Второзаконие 5:14 и Матей 11:28.`

Бог, Който ни е създал, е знаел, че ще се нуждаем от физическа почивка. Той е втъкал във времето цикли – нощта и съботата – за да ни предложи възможност за физическа почивка. Признаването на Исус като Господар на нашия живот включва и поемането на сериозна отговорност, за да отделяме време за почивка. В крайна сметка съботната заповед не е просто предложение. Това е заповед!

`Ами вашето собствено тревожно съществуване? Какво бихте могли да направите, за да изживеете по-добре физически и духовно почивката, която Бог иска да получим?`