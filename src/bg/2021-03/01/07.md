---
title: Разширено изучаване
date: 02/07/2021
---

„Според мнението на равините същността на религията трябваше да се изразява винаги чрез шумна активност. Те разчитаха на външната показност, за да изразят голямото си благочестие. Така душата им се отдалечаваше от Бога и те затъваха в самодоволство. Подобна опасност съществува и днес. Когато работата се увеличава и хората започнат да постигат успехи в Божието дело, има опасност от упование в човешки планове и методи. Човек започва да се моли по-малко и вярата му намалява. Подобно на учениците, за нас има опасност да забравим, че зависим от Бога и да се опитаме да направим спасител от собствените си дела. Необходимо е да не сваляме погледа си от Исус и да помним, че вършим работата чрез Неговата сила. Макар че трябва да работим искрено за спасението на погиналите, необходимо е да отделяме време за размисъл, за молитва и за изучаване на Божието Слово. Само дейността, която се извършва с много молитва и е осветена от Христовите заслуги, ще се окаже накрая полезна за нашето спасение“ (Уайт, Е. Копнежът на вековете. Изд. „Нов живот“, София, стр. 217)

**Въпроси за разискване**

`Постоянният натиск да бъдете над нещата, да сте на разположение (физически или виртуално) през цялото време и да се опитвате да се съобразявате с идеали, които не са нито реалистични, нито дадени от Бога, може да разболее хората – емоционално, физически и духовно. Как вашата църква може да се превърне в приветливо място за изтощените, уморени, копнеещи за почивка хора?`

`Възможно ли е да сме твърде заети, даже да вършим добри неща за Бога? Помислете върху историята за Исус и Неговите ученици в Марк 6:30-32 и обсъдете приложенията ѝ във вашата съботноучилищна група.`

`През 1899 г. бил счупен рекордът за скорост. Някой всъщност бил шофирал със скорост 63 км/ч – и оживял, за да разказва! Днес, разбира се, колите пътуват много по-бързо от 63 км/ч. А скоростта на процесорите в нашите мобилни телефони е много по-бърза от най-бързите огромни компютри от предишното поколение. И пътуването по въздуха е по-бързо, отколкото преди, и става все по-бързо. Въпросът е, че почти всичко, което правим днес, се прави по-бързо, отколкото в миналото, и какво от това? Все още се чувстваме забързани и ни липсва почивка. Какво следва да ни говори това за същността на човешка природа и защо Бог е направил почивката толкова важна, че да е една от Неговите заповеди?`

`Размишлявайте повече върху идеята, че съботната почивка е била въведена още в Едем, преди греха. Освен интересното богословско значение на тази истина, какво следва да ни говори това за необходимостта от почивка дори в един безгрешен, съвършен свят?`

Тази събота, 03.07.2021 г., ще се молим за църкви „Велинград” и”Видин”.