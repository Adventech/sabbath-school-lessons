---
title: Разширено изучаване
date: 13/08/2021
---

„Както Йосиф бе продаден на езичниците от собствените си братя, така и Христос бе продаден от един Свой ученик на най-върлите си неприятели. Йосиф бе фалшиво обвинен и хвърлен в затвора поради своята моралност. Също и Христос бе презрян и отхвърлен поради праведността Си. Себеотрицателният Му живот бе изобличение за греха и макар да не бе виновен за никакво престъпление, Той бе осъден според фалшиво свидетелство. Търпението на Йосиф, кротостта му пред несправедливостта и потисничеството, готовността му да прощава и благородната му добродетелност към неговите безчовечни братя представят безмълвната издръжливост на Спасителя пред злобата и ругатните на порочните човеци, както и Неговото опрощение не само на собствените Му убийци, но и на всички, дошли при Него да признаят греховете си и да потърсят това прощение” (Уайт, Е. Патриарси и пророци. Изд. „Нов живот“, София, стр. 156).

„Този, който проявява немилост спрямо други, показва, че не е съучастник на Божията прощаваща благодат. В Божието опрощение сърцето на съгрешилия е привлечено близо до великото Сърце на безкрайната Любов. Потокът на Божието състрадание потича в душата на грешника, а от него – и в душите на други. Нежността и милостта, която Христос проявява в собствения Си превъзходен живот, ще бъдат забелязани у съучастниците на Неговата благодат” (Уайт, Е. Притчи Христови. Изд. „Ел Уай“, София, 2013 г., стр. 158).

**Въпроси за разискване**

`Някой някога е казал: „Да не прощаваш е като да пиеш отрова с надеждата, че другият ще умре“. Какво се опитва да каже това съждение?`

`Каква е целта на всички сложни стратегии, през които Йосиф преминава, преди да разкрие самоличността си? Какво постига това за него и за братята му?`

`Слугата на Йосиф трябва да е участвал в някои от тайните уговорки, свързани с братята на Йосиф (например Битие 44:1-12 ). Как опитността на прошката се отразява на тези, които са просто наблюдатели?`

`„ Бог никога не води децата Си другояче освен така, както те биха избрали да бъдат водени, ако можеха да видят края от началото и ако можеха да различат славата на целта, която изпълняват като Негови сътрудници” (Уайт, Е. Копнежът на вековете. Изд. „Нов живот“, София стр. 128). Помислете за собствения си живот, докато размишлявате над това свидетелство. Как разбирането му ни помага да се справим с поредицата от изпитания и борби, с които се сблъскваме?`

Тази събота, 14.08.2021 г. , ще се молим за църкви „Димитровград” и „Добрич”.