---
title: Да намерим покой след прошката
date: 12/08/2021
---

Семейството на Йосиф най-накрая пристига в Египет. В този дом вече няма мрачни тайни. Сигурно братята му са признали, че са продали Йосиф, когато са обяснили на баща си, че синът, когото той е смятал за мъртъв, вече е министър-председател на Египет.

Макар че невинаги е възможно или разумно да се възстановят отношенията, това не означава, че не можем да простим. Може да не успеем да се прегърнем и да плачем с човека, който ни е наранил, но все пак можем да искаме да изразим прошката си или гласно, или писмено. И тогава е време да се освободим от болката в най-голямата възможна степен. Може би някаква болка винаги ще си остане, но поне бихме могли да вървим по пътя на изцелението.

`Прочетете Битие 50: 15-21 . От какво се притесняват братята на Йосиф и защо биха се безпокоили за това? Какво разкрива този страх за тях самите?`

Братята на Йосиф живеят в Египет от седемнадесет години ( Битие 47:28 ), но въпреки това, когато Яков умира, те се страхуват, че Йосиф ще си отмъсти. За пореден път осъзнават колко са го наранили. Но той отново ги уверява, че им е простил, сега, след смъртта на баща им. Това опресняване вероятно се е отразило добре както на Йосиф, така и на братята му.

Ако раната е дълбока, вероятно ще трябва да прощаваме многократно. Когато се върнат спомените за грешната постъпка, ще трябва незабавно да се обърнем към Бога в молитва и да направим избора отново да простим.

`Прочетете Битие 50:20 . Как този стих спомага да се обясни, поне частично, готовността на Йосиф да прости греха на братята си срещу него?`

Йосиф е твърдо убеден, че животът му е част от големия Божи план да помогне за спасяването на познатия тогава свят от глада и след това да помогне на семейството му да осъществи Божието обещание за превръщането им във велик народ. Знанието, че Бог е прекроил злите планове на братята му, за да ги превърне в нещо добро, помага на Йосиф да прости.

`Историята на Йосиф има щастлив край. Как да реагираме, когато краят на историята не е толкова щастлив? Или може ли някой да твърди, че (в дългосрочен план) с края на греха и приключването на великата борба, когато всички въпроси бъдат решени – краят ще бъде щастлив? Как тази надежда би могла да ни помогне да се справим с не толкова идеалния край?`