---
title: Подготовка на сцената
date: 09/08/2021
---

Йосиф е простил на братята си. Не знаем кога точно го е направил, но очевидно е било много преди те да се появят на прага му. Сигурно никога не би се издигнал в Египет, ако не беше простил, защото най-вероятно гневът и огорчението биха разяли душата му и биха навредили на отношенията му с Господа.

Няколко проучвания на оцелели от трагедия, причинена им от други хора, подчертават факта, че за жертвите на най-ужасяващото страдание прошката е ключов фактор за намиране на изцеление и за подновяване на живота им. Без прошка ние си оставаме жертви. Опрощението е свързано много повече със самите нас, отколкото с човека или с хората, които са ни онеправдали.

Въпреки че Йосиф е простил на братята си, той не желае да остави семейните отношения да започнат оттам, където ги е оставил; тоест при сухата яма в Дотан. Трябва да види дали нещо се е променило.

`Какво чува Йосиф? Прочетете Битие 42:21-24 . Какво научава за братята си?`

Цялата комуникация се осъществява чрез преводач и затова братята на Йосиф не знаят, че той ги разбира. Йосиф чува изповедта на братята си. Братята са смятали, че като се отърват от Йосиф, ще се освободят от неговите доноси пред баща им. Те са си мислели, че няма да се налага да търпят сънищата му или да го гледат как се наслаждава на ролята си на бащин любимец. Но вместо да намерят покой, през всичките тези години са били измъчвани от гузна съвест. Делото им е довело до тревожност и парализиращ страх от Божието възмездие. Йосиф всъщност съжалява за страданията им. Плаче за тях.

Той знае, че гладът ще продължи още няколко години и затова настоява следващия път, когато дойдат да купят зърно, да доведат Вениамин със себе си ( Битие 42:20 ). Освен това задържа Симеон като гаранция ( Битие 42:24 ).

След като разбира, че Вениамин е жив, той организира пир, в който явно проявява предпочитания към Вениамин ( Битие 43:34 ), за да види дали старите модели на ревност все още съществуват. Братята не показват признаци на ревност, но Йосиф знае колко хитри могат да бъдат те. В края на краищата наистина са успели да заблудят цял град ( Битие 34:13 ) и той със сигурност смята, че определено са излъгали собствения си баща за участта му ( Битие 37:31-34 ). И така, измисля още един сериозен тест. (Вж. Битие, 44 гл .)

`Прочетете Битие 45:1-15 . Какво ни разкрива това за чувствата на Йосиф към неговите братя и за опрощението, което им дава? Какви поуки следва да си извлечем от тази история?`