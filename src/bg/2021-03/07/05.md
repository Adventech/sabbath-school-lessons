---
title: Да го направим практично
date: 11/08/2021
---

За да простя, първо трябва да призная, че съм бил наранен. Това може да се окаже трудно осъществимо, тъй като понякога сме по-склонни да се опитваме да погребем чувствата си, вместо да ги осъзнаем. Признаването на нехристиянските чувства на обида и дори гняв пред Бога е нещо добро. Виждаме го често изразено в Псалмите. Мога да се чувствам свободен да кажа на Бога, че случилото се не ми е харесало, не ми е допаднало и отношението към мен и че това ме натъжава или гневи – или и двете.

В историята на Йосиф го виждаме да плаче, когато отново вижда братята си и преживява някои от чувствата от своето минало.

`Какво ни казва заявлението на Исус на кръста за времето на опрощението? Прочетете Лука 23:34 .`

Исус не чака първи да Го помолим за опрощение. Не е нужно да чакаме обидилите ни хора да ни помолят за прошка. Можем да им простим, без да се налага те да приемат опрощението ни.

`Какво ни учат Лука 6:28 и Матей 5:44 за отношението ни към тези, които ни нараняват?`

Прошката, също като любовта, започва с избор, а не с чувство. Можем да направим избора да простим дори ако емоциите ни не са съвсем съгласни с това решение. Бог знае, че с наши собствени сили този избор е невъзможен, но „за Бога всичко е възможно“ ( Марк 10:27 ). Ето защо ни се казва да се молим за тези, които са ни наранили. В някои случаи съответната личност може вече да е починала, но все пак бихме могли да се молим за способност да му простим.

Невинаги е лесно да простиш. Болката и нанесените щети може да са опустошителни, оставяйки ни наранени, осакатени, съкрушени. Изцелението ще настъпи, ако му позволим, но задържането на горчивината, гнева и негодуванието ще направи изцелението много по-трудно, ако изобщо е възможно.

Кръстът е най-добрият пример за това какво коства на самия Бог да ни прости. Ако Господ успя да мине през това за нас с пълното съзнание, че все пак толкова много хора ще Го отхвърлят, тогава със сигурност и ние можем да се научим да прощаваме.

`На кого трябва да простите – ако не заради съответния човек, то заради самите себе си?`