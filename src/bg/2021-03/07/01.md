---
title: Покой, взаимоотношения и изцеление
date: 07/08/2021
---

### За изучаване през седмицата
Битие 24:7-20; Матей 25:41-46; Битие 42:21-24; Битие 45:1-15; Лука 23:34; Битие 50:15-21.

> <p>Стих за запаметяване</p>
> „Сега не скърбете, нито се окайвате, че ме продадохте тук, понеже Бог ме изпрати пред вас, за да опази живота ви“ (Битие 45:5).

Един мъж бил обвинен в сексуално насилие над жена. Тя го разпознала сред показаните ѝ лица в полицията. Въпреки че доказателствата донякъде оспорвали вината му, жената била категорична: „Джони“ бил виновният.

И така, Джони отишъл в затвора, където гниел в продължение на 14 години за престъпление, което не бил извършил. Едва когато ДНК доказателствата го оневинили, жената „Джоан“ осъзнала своята ужасна грешка.

Тя пожелала да се срещне с Джони, след като бил освободен. Какво ли щял да направи този мъж, изстрадал толкова много, когато се изправи лице в лице с жената, съсипала живота му в продължение на толкова много години?

Тя била в някаква стая и го очаквала. Когато отишъл и двамата се погледнали в очите, Джоан избухнала в сълзи.

„Джони просто се наведе и ме хвана за ръцете, погледна ме и ми каза: „Прощавам ти“. Не можех да повярвам! Пред мен беше човекът, когото бях мразила и който просто исках да умре. И все пак сега, ето го, той ми казваше, на мен, която му бях причинила толкова много зло, че ми прощава? Едва тогава започнах да разбирам какво всъщност означава благодатта. И едва тогава започна моето изцеление и намерих истински покой.“

През тази седмица ще разгледаме опрощението и това, което то може да направи за неспокойните човешки сърца.