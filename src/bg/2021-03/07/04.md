---
title: Прости и забрави?
date: 10/08/2021
---

Определението за прошка е готовност да се изостави правото на жалване, осъждане и отмъщение към нарушителя или групата, която е постъпила несправедливо. Д-р Мерилин Армор – семеен терапевт, работил с оцелелите от Холокоста – в опит да разбере какво са направили тези оцелели, за да осмислят случилото се с тях, пише: „Целият възглед за прошката е съзнателно действие на жертвата. Това не е нещо, което се случва просто така“.

Да дадеш прошка не означава, че няма да има последствия. Не означава да позволим на насилника да продължи да злоупотребява с нас. Вместо това прошката означава, че предаваме недоволството и желанието си за отмъщение на Бога. В противен случай гневът, огорчението, възмущението и омразата ще задълбочат още повече всичко, което този човек или хора са ни причинили.

`Какво се случва с нас, когато простим на другите? Помислете върху Матей 18:21-35.`

Безспорно един от ключовете в това да се научим да прощаваме, е да разберем какво ни е било простено в Христос. Всички ние сме съгрешили не само против други хора, но и против Бога.

Всеки грях наистина е грях против нашия Господ и Създател; и въпреки всичко, в Исус можем да поискаме пълна прошка за всички тези грехове не защото я заслужаваме – нямаме никакви заслуги – а само поради Божията благодат към нас. След като успеем да схванем тази свещена истина, след като успеем да направим това опрощение свое собствено, след като сами можем да изпитаме реалността на Божието опрощение, сме в състояние да намерим мир и да прощаваме на другите. Прощаваме не защото другите го заслужават, а поради това, което сме получили от Бога и от което се нуждаем самите ние. А и от друга страна, колко често и ние заслужаваме опрощение?

И както видяхме, Йосиф предлага втори шанс за семейните взаимоотношения. Тук няма обида; няма връщане към събития, случили се в миналото.

Почти невъзможно е да започнем наново в семейството, когато всеки от нас е станал експерт в науката на нараняването. Но Йосиф не реагира така. Изглежда, че той иска да остави миналото зад гърба си и да продължи напред с любов и приемане. Ако имаше друго отношение, тази история щеше да бъде с различен край, съвсем не толкова щастлив.

`„Блажени онези, чиито беззакония са простени, чиито грехове са покрити. Блажен е онзи човек, на когото Господ няма да зачете грях” ( Римляни 4:7,8 ). Какво ни казва Павел за това, което ни е било дадено в Исус и как това прекрасно обещание трябва да повлияе на отношението ни към хората, които ни нараняват?`