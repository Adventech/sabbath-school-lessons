---
title: Да се изправим пред миналото
date: 08/08/2021
---

Най-накрая, след много време, нещата тръгват в правилната посока за Йосиф. Той не само излиза от затвора, но и става министър-председател на Египет, след като разтълкува сънищата на фараона ( Битие, 41 гл. ). Оженва се и има две деца ( Битие 41:50-52 ). Складовете в Египет са пълни, а предсказаният глад е започнал. И тогава, един ден, братята на Йосиф се появяват пред него.

`Прочетете за първата среща между Йосиф и братята му в Битие 42:7-20 . Защо е тази сложна интрига? Какво се опитва да направи Йосиф при първата им среща?`

Йосиф има властта и може да отмъсти на братята си, без да се налага да се оправдава. Но вместо да отмъщава, той е загрижен за членовете на семейството си у дома. Притеснява се за баща си. Още ли е жив, или разбитото семейство се е превърнало в семейство без патриарх? Ами брат му Вениамин? Като радост и наслада за баща си, Вениамин е в същото положение, в което се е намирал Йосиф. Дали братята са прехвърлили опасната си ревност върху Вениамин? Сега Йосиф е в състояние да се грижи за тези уязвими хора в своето семейство и той постъпва точно така.

Практикуването на библейски принципи в нашите взаимоотношения не означава, че от време на време можем или трябва да търпим насилие. Всеки от нас е ценен в Божиите очи. На кръста Исус плати върховната цена за всеки един от нас.

`Защо Исус приема толкова сериозно насилието и пренебрегването на другите? Прочетете Матей 25:41-46.`

Всички ние сме изкупени чрез кръвта на Исус и законно сме изцяло Негови. Всеки насилник атакува Негова собственост.

Сексуалното, емоционалното или физическото насилие никога не бива да става част от семейната атмосфера. Това не е просто частна семейна работа, която трябва да бъде решена зад затворени врати. То се нуждае от външна помощ и намеса. Ако вие или някой от вашето семейство е малтретиран, моля, потърсете помощ от доверен специалист.

`Кои са някои от библейските принципи, които трябва да приложите към каквито и да било трудни семейни взаимоотношения, които преживявате сега?`