---
title: Амбиция
date: 13/07/2021
---

Изучаването на последната седмица от Исусовия живот на земята преди Неговото разпятие винаги е източник на насърчение и вдъхновение. То ни разкрива и моментна снимка на това как безпокойството и амбициите подтикват хората да вършат и казват необмислени неща.

`Прочетете Лука 22:14-30 и помислете за преживяното от Исус, когато чува Своите ученици да се карат по време на тази тържествена вечеря кой от тях да бъде считан за най-велик ( Лука 22:24 ). Защо учениците се отклоняват от целта при този важен случай и се фокусират върху човешкото величие?`

Рядко обсъждаме с другите кой е най-великият в нашата църква, в семейството ни или на работното място. Може би сме мислили много по този въпрос, но всъщност кой открито говори за това?

Тук не е първият път, когато въпросът е повдигнат в общността на Исусовите последователи. Матей 18:1 разкрива, че учениците са поставили въпроса пред Исус и са го формулирали по-абстрактно: „Кой е по-голям в небесното царство?“. Отговорът на Исус включва обективен урок. След като извиква едно дете, Той го поставя в центъра на групата. Очите са широко отворени; веждите са повдигнати. Действието на Исус изисква обяснение и в Матей 18:3 Учителят предлага такова: „Истина ви казвам, ако не се обърнете и не станете като дечицата, няма да влезете в небесното царство”.

Обръщането е основополагащо за намиране на истински покой в ​​Исус. Ние признаваме, че се нуждаем от външна помощ. Изведнъж осъзнаваме, че не можем да разчитаме на себе си, а трябва да се осланяме на Него. Преживяваме преобразяване на своите ценности и амбиции. Исус казва на учениците Си: Доверете Ми се и разчитайте на Мен като това дете. Истинското величие е да се откажете от правата си и да възприемете ценностите на царството .

За съжаление, изглежда, учениците все още не са научили този урок по времето, когато Исус яде последната вечеря с тях. Тяхното безпокойство и борба съсипват момента на съвършено общение, който никога повече няма да се повтори.

И всичко това, дори след години, прекарани с Исус, служене с Него, слушане и учене при нозете Му? Какъв тъжен пример колко покварено си остава човешкото сърце! Все пак, от по-положителната страна, помислете за вечно съществуващата реалност на Господната благодат, защото въпреки този покъртителен разговор между Неговите последователи, Исус не ги отхвърля.

`Защо постоянното насочване на погледа ни върху Исус на кръста може да бъде мощно лекарство срещу желанието за себевъзвеличаване, на което ние, като паднали човешки същества, ставаме жертва?`