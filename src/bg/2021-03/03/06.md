---
title: Изкореняване на безпокойството
date: 15/07/2021
---

`Прочетете Йоан 14:1-6 . Какво бихме могли да направим в разгара на собственото си безпокойство така, че сърцата ни да не се смущават? Кой е ключът към преодоляване на разделението, егоизма, амбицията, лицемерието и към истинското намиране на почивка?`

Преодоляването на безпокойството винаги започва с Исус. Той е пътят, истината и животът. Той знае правилната посока, докато се лутаме безцелно в пустинята на нашия наситен с медии свят. Като самия божествен Законодател Той е олицетворение на истината, а Неговият Дух ще ни насочва към цялата истина ( Йоан 16:13 ). Когато сме наранени, уморени, изтощени, болни и обезсърчени, Той е Животът – не просто кой да е живот. Всъщност Той ни обещава изобилен живот ( Йоан 10:10 ). Това включва нашия вечен дом и вечен живот, но води и до различно качество на живота тук и сега. Създателят със сигурност е в състояние да дава изобилно и без мярка дори и днес.

„Да се не смущават сърцата ви“ е покана за живот в очакване. Когато се чувстваме потиснати, Той е в състояние да ни издигне на по-високо равнище. Когато се борим с мрака и греха, Той е Този, който не само е започнал, но и ще завърши доброто Си дело в нас ( Филипяни 1:6 ).

Колкото и зле да се развиват нещата тук (и да, те могат да станат наистина лоши) погледнете обещанието, което ни е дадено в Исус. Той подготвя „място“ за нас, място, където нашата болка, безпокойство и страдание ще бъдат прогонени завинаги. Това е надеждата, дадена ни в Исус Христос, и тя се предлага на всички нас, без значение кои сме, независимо от произхода ни, без значение колко ужасен е бил или сега е животът ни.

Но ключът е все пак да отидем при Бога в своята слабост, в своята нараненост, в съсипаната ни същност и в общото ни паднало състояние, знаейки, че Той ни приема въпреки тези неща. Точно това е смисълът на благодатта и именно затова трябва да вярваме, че ни е дадена, ако я потърсим с вяра.

`Прочетете Йеремия 3:22 . Какво ни моли Бог да правим и какво ще направи след това Той за нас в отговор?`

`Помислете за думите на Исус: „Пак ще дойда и ще ви взема при Себе Си, така че където съм Аз, да бъдете и вие” ( Йоан 14:3 ). Какво разбираме тук за това колко централно и решаващо е обещанието за Второто пришествие? Особено за нас като адвентисти (с нашето разбиране за смъртта) защо обещанието за Второто пришествие е толкова ценно?`