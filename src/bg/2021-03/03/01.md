---
title: Корените на безпокойството
date: 10/07/2021
---

### За изучаване през седмицата
Матей 10:34-39; Лука 12:13-21; Филипяни 2:5-8; Лука 22:14-30; Матей 23:1-13.

> <p>Стих за запаметяване</p>
> „Защото където има завист и свадливост, там има бъркотия и всякакво лошо нещо“ (Яков 3:16).

Трепетликите са красиви дървета, достигащи 15-30 метра височина. Те виреят в студен климат с прохладно лято. Дървесината им се използва за производство на мебели, а също и за направата на кибрит и хартия. Елените и други животни често се хранят с млади трепетлики по време на тежки зими, тъй като кората им съдържа много хранителни вещества. Трепетликите се нуждаят от много слънчева светлина и растат през цялото време – дори през зимата, което ги прави важни зимни източници на храна за различни животни.

Но трепетликите са най-известни с факта, че имат една от най-големите коренови системи в растителния свят. Корените им се простират в подземни израстъци и образуват колония, която може да се разпространи сравнително бързо, покривайки голяма площ. Отделни трепетлики могат да живеят до 150 години, но по-големият организъм под земята може да живее хиляди години.

В урока през тази седмица се опитваме да открием някои корени на нашето безпокойство. Има много неща, които биха могли да ни попречат да намерим истински мир в Исус. Някои от тях са очевидни и не изискват специално вглеждане. Други може да са по-малко отчетливи за нас и както е при огромния невидим под земята организъм на трепетликата, невинаги можем да осъзнаем нагласите и постъпките, които ни отделят от нашия Спасител.