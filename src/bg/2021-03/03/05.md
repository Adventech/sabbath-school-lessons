---
title: Лицемерие
date: 14/07/2021
---

Лицемерът е човек, който се преструва, иска да изглежда такъв, какъвто не е. Терминът се употребява седем пъти в Матей, 23 гл. в беседата, в която Исус публично посрамва книжниците и фарисеите – самото ядро на еврейското религиозно лидерство ( Матей 23:13,14,15,23,25,27,29 ). Евангелията ни разкриват, че Исус предлага благодат и опрощение на прелюбодейци, бирници, блудници и дори убийци, но не проявява почти никакво състрадание към лицемерите (вж. множество допълнителни препратки в Матей 6:2,5,16; Матей 7:5; Матей 15:7-9; Матей 22:18 ).

`Прочетете Матей 23:1-13 и избройте четирите основни характеристики на лицемера, споменати от Исус.`

Исус свързва четирите характеристики с книжниците и фарисеите. В контекста на юдаизма през I век сл.Хр. фарисеите представляват консервативното религиозно право. Те се интересуват от писмения и устния закон и изтъкват ритуалната чистота. От другата страна на спектъра са садукеите – група от предимно заможни водачи, често свързвани с елитната свещеническа класа. Те са силно елинизирани (т.е. говорят гръцки и се чувстват уютно в гръцката философия) и не вярват в съда или в живота след смъртта. Бихме могли да ги опишем като либерали. И двете групи са виновни в лицемерие.

Според Исус ние сме лицемери, ако не изпълняваме това, което говорим, когато утежняваме религията за другите, без да прилагаме същите стандарти спрямо себе си; когато искаме другите да аплодират религиозния ни плам и когато се нуждаем от почести и признание, принадлежащи единствено на Небесния ни Отец.

Колкото и да са остри и точни Неговите думи, ангажираността на Исус с онези, които Той нарича лицемери, все пак е изпълнена с любов и загриженост дори и към тези лицемери.

„Божествена милост се изписа на лицето на Божия Син, когато задържа поглед върху храма и след това го насочи към слушателите Си. С глас, задавян от сърдечна мъка и горчиви сълзи, Той извика: „Йерусалиме, Йерусалиме! Ти, който избиваш пророците и с камъни убиваш пратените до тебе, колко пъти съм искал да събера твоите чада, както кокошката прибира пилците си под крилата, но не искахте!” (Уайт, Е. Копнежът на вековете. Изд. „Нов живот“, София, стр. 380,381).

`Защо не е нужно да бъдем религиозни водачи, за да се окажем виновни в същия тип лицемерие, което Исус така остро осъжда тук? Как да се научим да виждаме каквото и да било съществуващо лицемерие и как да се отървем от него?`