---
title: Исус донася разделение
date: 11/07/2021
---

Малцина са хората, които се наслаждават на конфликти. Копнеем за хармония и мир. Дори в своите църкви и институции провеждаме семинари по миротворство и разрешаване на конфликти.

`Прочетете Матей 10:34-39 . Какво има предвид Исус, когато казва, че не е дошъл да донесе мир, а меч? Какво означава това, като се има предвид, че Исус е „Князът на мира“ ( Исая 9:6 )?`

Свидетелството на Исус в Матей 10:34-39 сякаш е шокиращо изпълнено с противоречие. Спасителят, Който е дошъл като безпомощно бебе, вместо като могъщ цар, заобиколен от елитни телохранители, проповядва любов както към ближните, така и към враговете, а сега казва на последователите Си, че носи разделение и борба. Неговите ученици и публиката Му може би са се питали, също като нас: Как е възможно?

Матей 10:35-39 всъщност говори за убежденията и лоялността. Цитирайки Михей 7:6 , Исус предизвиква публиката Си да направи избор за вечността. Синът трябва да обича и почита родителите си. Това е юридическото изискване на закона, получен от Мойсей на планината. То е част от изисквания от Бога режим на функциониране; и въпреки това, ако тази любов би препънала ангажираността на слушателя към Исус, ще е необходимо да се вземе трудно решение. Бащата и майката трябва да обичат и да се грижат за децата си. И все пак, ако тази любов би взела превес над ангажираността на родителите към Исус, ще е необходимо вземането на трудно решение. Първите неща на първо място – напомня ни Исус в този пасаж.

Спасителят изразява този избор чрез формулиране на три изречения, като всяко използва термина достоен . Достойнството не се основава на високи морални стандарти или даже на победа над греха. Достойнството се основава на отношенията с Исус. Ние сме достойни, когато Го избираме над всичко останало – включително майка, баща или деца. Избираме страданието на кръста и следваме Исус.

„Нямам по-голямо желание от това да видя нашите младежи пропити от онзи дух на чиста религия, който ще ги накара да вземат кръста и да последват Исус. Вървете напред, млади ученици на Христос, ръководени от принцип, облечени в дреха на чистота и праведност. Вашият Спасител ще ви води да заемете позиции, които подхождат най-добре на вашите таланти, и ще ви постави там, където можете да бъдете най-полезни“ (Уайт, Е. Свидетелства към църквата. Т. 5, стр. 86 – бълг. изд.).

`Понякога сме принудени да носим кръст не поради собствения си избор, а друг път носим кръста си доброволно. И в двата случая какъв е ключът за вярното носене на кръста?`