---
title: Егоизъм
date: 12/07/2021
---

Както в случая с трепетликата и нейната по-голяма подземна система, егоизмът е част от огромната подземна система, наречена „грях“, пречеща ни да намерим истински покой в Исус. От всички изражения на греха в нашия живот егоизмът, изглежда, е най-лесният за проявяване, нали? За повечето от нас той е естествен като дишането.

`Прочетете Лука 12:13-21 . Опишете проблема, подчертан в притчата на Исус. Дали планирането на бъдещето е форма на егоизъм и изразява ли пренебрежение към Божието царство? Ако не, или поне не задължително, тогава за какво ни предупреждава Исус?`

Тази притча е записана единствено в „Евангелието от Лука“ и е разказана в отговор на анонимен въпрос от публиката. Запитан по въпроса за наследството, Исус отговаря, като отхвърля ролята на арбитър между братята. Вместо това Той избира да посочи по-големия основен проблем, а именно егоизма. Копае по-надълбоко, за да покаже кореновата маса под нашите индивидуални действия.

`Помислете за изяви на егоизъм в живота ви. Как егоизмът се отразява на отношенията ни с Бога, с нашите брачни партньори и семейства, с църковното ни семейство, със съседите и колегите? Какъв отговор се крие във Филипяни 2:5-8 ?`

Като се фокусира единствено върху собствените си нужди и амбиции, анонимният богаташ от притчата на Исус забравя да вземе предвид невидимите небесни реалности. По-голямо, по-добро и повече не са основополагащите принципи на Божието царство. Павел ни предлага поглед върху това какво е водело Исус, когато е решил да стане наш заместник.

Филипяни 2:5-8 описва плана на безкористността, смирението и любовта. Ако любовта към Бога и хората не ръководи нашите решения и приоритети, ще продължим да изграждаме повече житници за себе си тук и да събираме по-малко съкровища за небето (Матей 6:20).

`Защо е толкова лесно да се увлечем в желанието си за богатство и материални блага? Въпреки че всички се нуждаем от определена сума пари, за да оцеляваме, защо сякаш колкото и да имаме, винаги искаме още и още?`