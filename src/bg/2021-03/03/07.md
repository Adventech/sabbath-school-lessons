---
title: Разширено изучаване
date: 16/07/2021
---

„Не може да има израстване и плодородие в живот, който е съсредоточен в себе си. Ако сте приели Христос като личен Спасител, нужно е да забравите за себе си и да се опитате да помагате на други. Говорете за любовта на Исус, разказвайте за Неговата благост. Изпълнявайте всеки поверен ви дълг. Поемайте бремето на хората върху сърцето си и с всички сили, на които сте способни, търсете да спасите погиналото. Когато получите Духа на Христос – Духа на несебелюбивата любов и работа за другите, ще израснете и ще принасяте плод. Качествата на Духа ще процъфтяват във вашия характер. Вярата ви ще нарасне, убеждението ви ще се задълбочава, любовта ви ще стане съвършена. Все повече ще отразявате подобието на Христос във всичко, което е чисто, благородно и красиво“ (Уайт, Е. Притчи Христови. Изд. „Ел Уай“, София, 2013, стр. 37).

При разрешаване на спорове между църковните членове, „между засегнатите страни се завързват дълги разговори с часове и се прахосва не само тяхното време, но и Божиите служители биват принуждавани да ги изслушват. Ако се отстраняха гордостта и себелюбието, най-големите трудности биха изчезнали за пет минути“ (Уайт, Е. Ранни писания. Изд. „Нов живот“, София, 2015, стр. 132).

**Въпроси за разискване**

`В групата помислете за практични начини за преодоляване на егоизма. Как бихте могли да поддържате отговорността си един към друг, така че тези идеи да станат реалност?`

`Амбициите сами по себе си не са лошо нещо. И все пак как да очакваме и да си представяме велики неща с Бога, без да попадаме в капана на това да бъдем погълнати от амбицията?`

`Повечето от нас външно не проявяват амбиция, лицемерие, егоизъм или завист. Ние сме много способни да си гарантираме доброкачествена външна фасада. Подобно на огромната коренова система на трепетликата, всички тези отрицателни характеристики са се притаили под повърхността. Как изглежда на практика преобразяването на ръководения от Духа характер? Как да преодолеем корена на безпокойството и да намерим истински покой в Исус?`

`Размишлявайте по-задълбочено върху отговора си на последния въпрос от частта за четвъртък относно значимостта на Второто пришествие. В крайна сметка каква надежда имаме без него? Без Пришествието каква полза би имало за нас първото идване на Христос, знаейки, че мъртвите спят до възкресението, което ще се случи само при Второто пришествие?`

Тази събота, 17.07.2021 г. , ще се молим за църкви „Вълчедръм” и „Вършец”.