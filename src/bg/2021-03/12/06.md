---
title: Двупосочна улица
date: 16/09/2021
---

Йона като че ли е повече проблем, отколкото позитив. Ниневия е опасна, но в историята на Йона ниневийците, изглежда, не са проблемът. Те разбират вестта и бързо се покайват. Йона, мисионерът, сякаш е слабото звено в тази мисионска история.

В този разказ Бог преследва неотзивчивия пророк, тъй като знае, че Йона се нуждае от мисионското пътуване до Ниневия също колкото ниневийците имат нужда да чуят вестта на мисионера.

`Прочетете книгата на Юда. Как можем да „пазим себе си в Божията любов“ ( Юда 21 ). Какво означава това?`

В своята кратка книга в Новия Завет Юда ни казва в стих 21 : „Пазете себе си в Божията любов, очаквайки милостта на нашия Господ Исус Христос за вечен живот“.

Личното преживяване на Божията любов и благодат не е еднократно събитие. Един сигурен начин да „пазим себе си в Божията любов“, е да достигнем другите. В следващите стихове Юда ни казва да бъдем „милостиви“ и да „спасяваме“ другите, като ги „изтръгваме от огъня“.

`Прочетете Юда 20-23 . Какво от казаното тук е свързано с историята на Йона и какво ни говори то за самите нас?`

Бог призовава Йона да отиде в Ниневия, понеже Йона вероятно не е прекарвал много време в мислене за връзката си с асирийците преди този конкретен призив. Вероятно е знаел, че не ги харесва, но не е имал представа колко много всъщност ги ненавижда, нито крайностите, през които ще премине, за да ги избегне, дори след като получи призива. Йона не е готов да има ниневиец за съсед в небето. Той не се е научил да обича така, както обича Бог. А Бог призовава Йона да отиде в Ниневия, тъй като обича ниневийците и ги иска в Своето царство. Но Той също така призовава Йона, понеже обича самия Йона. Иска той да израства и да става все по-подобен на Него, докато работят заедно. Бог иска Йона да намери истинския покой, който идва само чрез спасителна връзка с Него и чрез изпълнение на Божията воля. А това включва достигане до другите и насочване към вярата и надеждата, която имаме.

`Колко време отделяте в работа за спасението на другите? В духовен смисъл как този тип работа ни води до намирането на истински покой в Исус?`