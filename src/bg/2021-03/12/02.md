---
title: Бягство
date: 12/09/2021
---

Йона е невероятно успешен мисионер. Същевременно той е и твърде неохотен, поне в началото. Каквото и да е вършел дотогава, Божият призив до голяма степен прекъсва живота му. Вместо да вземе Божието иго на раменете си и да открие за себе си, че Неговото иго е благо и Неговото бреме е леко ( Матей 11:30 ), Йона решава да намери свой собствен „покой“, и то чрез бягане в посока, обратна на тази, където Бог го призовава да отиде.

`Къде Йона се надява да намери покой и почивка от Божия призив? Доколко успява? Прочетете Йона, 1 гл .`

Йона тръгва в посока, обратна на мястото, където Бог Го призовава. Той дори не спира, за да разисква с Бога, за разлика от много други библейски пророци, когато са призовани да бъдат Божии вестители (вж. например Изход 4:13 ).

Интересно е, че това не е първият път, когато Йона е призован да говори от Божие име, както се загатва в 4 Царе 14:25 . Но в онзи случай Йона, изглежда, е направил това, което Господ е поискал от него. Този път обаче – не.

Защо?

Историческите и археологическите сведения документират жестокостта на неоасирийските владетели, доминиращи в древния Близък изток през VIII в.пр.Хр. – времето, когато Йона служи в Израил. Около 75 години по-късно новоасирийският цар Сенахериб напада Юда. Израил и Самария вече са паднали около двадесет години по-рано и цар Езекия очевидно се присъединява към местна антиасирийска коалиция.

Сега настъпва времето за уреждане на сметките на асирийците. Библията ( 4 Царе, 18 гл.; Исая, 36 гл. ), историческите асирийски документи и стенните барелефи в двореца на Сенахериб в Ниневия разказват жестоката история за падането на Лахис – една от най-важните и добре укрепени крепости по южната граница на Езекия. В един надпис Сенахериб заявява, че е взел повече от две хиляди затворници от 46 укрепени градове, за които твърди, че е унищожил. Когато асирийският цар превзема Лахис, стотици или хиляди затворници са набити на кол; крайните поддръжници на цар Езекия са одрани живи, а останалите са изпратени в Асирия като евтина работна ръка от роби.

Асирийците може би са били невероятно жестоки дори по стандартите на света по онова време. И Бог изпраща Йона в сърцето на тази империя?

Чудно ли е, че Йона не иска да отиде там?

`Бягство от Бога? Правили ли сте го някога преди? Ако е така, колко добре ви се получи? Какви поуки следва да си извлечете от своята грешка?`