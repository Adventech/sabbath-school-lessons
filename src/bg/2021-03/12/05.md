---
title: Един гневен, неспокоен мисионер
date: 15/09/2021
---

За съжаление, историята на Йона не приключва с глава 3.

`Прочетете Йона 4:1-11 . Какъв е проблемът на пророка? Какъв урок можем да научим от този по-скоро объркващ герой?`

Йона, 4 глава започва с гнева на Йона към Бога, тъй като неговата мисионска дейност е толкова успешна. Пророкът се притеснява, че вече изглежда глупаво. Установяваме, че Бог отделя време да говори и да разисква със Своя пророк, който се държи като малко капризно дете.

Ето доказателства, че истинските Божии последователи – дори пророците – все още трябва да израстват и да побеждават.

„Когато Йона научи за Божието намерение да пощади града въпреки безчестието му, тъй като народът се бе покаял във вретище и пепел, вместо да бъде първият зарадвал се на Божията удивителна благодат, се уплаши да не би да го сметнат за фалшив пророк. Стараейки се да запази доброто си име, той забрави колко безкрайно по-голяма стойност имат душите в този окаян град” (Уайт, Е. Пророци и царе. Изд. „Нов живот“, София, стр. 139).

Божието търпение към Неговия пророк е поразително. Той като че ли решава да използва Йона и когато последният побягва, Господ изпраща бурята и рибата, за да върнат беглеца. Но дори и сега, когато Йона се противи, Бог се старае да разисква с него и се отнася към лошото му отношение с думите: „Правилно ли е да негодуваш?“ ( Йона 4:4 ).

`Прочетете Лука 9:51-56 . По какво този разказ прилича на случилото се в историята за Йона?`

„Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот“ ( Йоан 3:16 ) или както казва Бог в Йона 4:11 : „А Аз не трябваше ли да пожаля онзи голям град Ниневия, в който има повече от сто и двадесет хиляди души, които не умеят да различават дясната си ръка от лявата, освен многото добитък?“. Колко благодарни трябва да бъдем, че в крайна сметка Бог – а не ние – е върховният Съдия на сърцата, умовете и подбудите.

`Как да се научим да изпитваме онова състрадание и търпение към другите, каквито изпитва Бог, или поне да се научим да отразяваме Неговото състрадание и търпение?`