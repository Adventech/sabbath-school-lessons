---
title: Да намерите истинската си стойност
date: 03/08/2021
---

Даже ако Йосиф е подхранвал някаква надежда да избяга и да намери обратния път към дома, тя се сгромолясва в Египет, където е препродаден на едно високопоставено семейство. Битие 39:1 казва, че „египтянинът Петефрий, фараонов придворен, началник на телохранителите, го купи от ръката на исмаиляните, които го доведоха там“. Изведнъж младежът е хвърлен в странен нов език и култура.

Нашите семейства и близки връзки са ключови за развитието на собственото ни самочувствие. Йосиф е израснал, вярвайки, че е нещо специално – най-големият син на най-любимата съпруга ( Битие 29:18 ). Той определено е бил любимецът на баща си и единственият с красива пъстроцветна дреха ( Битие 37:3,4 ).

Но кой е сега? Роб. Някой, който може да бъде купен или продаден според прищевките на господаря си. Вижте колко бързо се променя целият му свят. Вижте колко бързо изглежда, че животът се е обърнал срещу него.

Всъщност Йосиф научава урока, който всички ние трябва да научим. Ако разчитаме другите да ни казват колко струваме, тогава ни предстои неравен път и ще бъдем ужасно объркани, понеже не всеки ще оцени кои сме или какви сме. Вместо това трябва да открием собствената си стойност според това, което Бог мисли за нас – как гледа Той на нас – а не според ролите, които изпълняваме в момента.

`Как Бог гледа на всекиго от нас? Исая 43:1; Малахия 3:17; Йоан 1:2; Йоан 15:15; Римляни 8:14; 1 Йоан 3:1,2`

Бог гледа на всекиго от нас през призма, оцветена с благодат. Той вижда потенциал, красота и талант, които дори не можем да си представим. В крайна сметка Той е бил готов да умре за нас, за да получим възможността да станем всичко, за което сме били създадени. Въпреки че ни показва нашата греховност и голямата цена, която струва изкуплението ни от нея, Кръстът разкрива и нашата голяма стойност и достойнство за Бога. Независимо какво смятат другите за нас или даже какво мислим ние за самите себе си, Бог ни обича и се стреми да ни изкупи не само от силата на греховете сега, но и от вечната смърт, която те носят.

Следователно ключовият въпрос винаги е един и същ: Как реагираме на реалността на Божията любов, разкрита в Исус Христос?

`Има много групи и отделни хора, които ни казват да се обичаме такива, каквито сме, и да се приемаме безкритично. Защо това наистина е самозаблуда? Защо е толкова важно нашата стойност да идва отвъд самите нас и от Онзи, Който ни е направил и познава истинския ни потенциал?`