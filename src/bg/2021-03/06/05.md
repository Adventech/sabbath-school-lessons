---
title: Да осъществяваме взаимоотношенията си по Божия начин
date: 04/08/2021
---

Първоначално историята на Йосиф в Египет приема положителен обрат. Йосиф се доверява на Бога и Бог благославя Йосиф, който се издига до висоти, които не си е представял в дома на Петефрий.

`Как на практика проличават Божиите благословения в живота на Йосиф? Какви са междуличностните му взаимоотношения? Прочетете Битие 39:1-6 .`

Въпреки че Йосиф като че ли се разбира много добре с Петефрий и неговите взаимоотношения със служителите в дома и на полето изглеждат гладки – бедата дебне. Някой в къщата не е доволен.

`С какъв проблем на взаимоотношенията се сблъсква Йосиф? Как избира да го овладее? Прочетете Битие 39:7-10.`

Йосиф има проблем със съпругата на Петефрий. Може би трябва да го преформулираме така: жената на Петефрий има проблем . Тя гледа на другите като на „вещи“, които могат да бъдат манипулирани и използвани. Иска да „използва” Йосиф. Той е описан като „строен и красив“ ( Битие 39:6 ). Библията рядко споменава физическите черти на хората, понеже Бог „не гледа, както гледа човек; понеже човек гледа на лице, а Господ гледа на сърце“ ( 1 Царе 16:7 ). В този случай добрият външен вид на Йосиф, изглежда, е по-скоро пречка, отколкото плюс в стремежа му към чистота и вярност на Божиите принципи.

Въпреки настойчивостта на тази нечестива жена, Йосиф прави нещо наглед контрапродуктивно. Той прилага библейските принципи към всички взаимоотношения – в този случай към жената на Петефрий. Библейските принципи за взаимоотношенията не са старомодни, както всеки, който е понасял последиците от греха, би могъл да потвърди.

Библейският разказ посочва, че това не е еднократно изкушение. Съпругата на Петефрий го преследва отново и отново ( Битие 39:10 ). Йосиф се опитва да обясни мотивацията за своето решение ( Битие 39:8,9 ), но изглежда, не му се получава.

Той осъзнава, че не може да контролира избора на другите. Решава обаче да живее, да обича и да се отнася към околните по начин, който ще почита Бога. Йосиф се е научил да живее в Божието присъствие. Това знание му помага да устои на изкушението.

`Опитвали ли сте да приложите библейските принципи към всичките си взаимоотношения, дори и към тези, при които другият човек не „играе честно“? Какво се случи? Прочетете Матей 5:43-48 . Защо е важно да живеете именно така?`