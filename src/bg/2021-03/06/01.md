---
title: Да намерим покой в семейните взаимоотношения
date: 31/07/2021
---

### За изучаване през седмицата
Битие, 34 глава; Евреи 11:17-22; Второзаконие 4:29; 1 Йоан 3:1,2; Битие 39; Ефесяни 6:1-13.

> <p>Стих за запаметяване</p>
> „И така, вие, възлюбени, като сте предизвестени за това, пазете се да не би да се завлечете от заблуждението на беззаконните и да отпаднете от утвърждението си. Но растете в благодатта и познаването на нашия Господ и Спасител Исус Христос. На Него да бъде слава и сега, и до вечния ден. Амин“ (2 Петър 3:17,18).

Младият мъж внимателно огледа хоризонта. Но най-накрая ги видя. Дни наред беше търсил братята си. Когато се приближи, махайки с ръка и обръщайки се към мрачната групичка, получи всичко друго, но не и топъл прием. Всъщност собствените му братя искаха да го убият . Ако не беше Рувим, може би нямаше да има история за разказване. Рувим убеди останалите само малко да го нагрубят и после да го хвърлят в един пресъхнал кладенец. По-късно Юда измисли страхотна схема да се отърве от него и да спечели малко пари, като го продаде на някакви преминаващи търговци на роби.

Какъв пример за семеен хаос!

В живота си избираме много неща, но не и родното си семейство. Никой не е перфектен и никой от нас няма идеални семейства и перфектни семейни взаимоотношения. Някои от нас са благословени с родители, братя и сестри и други членове на семейството, които отразяват Божията любов, но мнозина трябва да се задоволят с много по-малко от идеала. Семейните отношения често са сложни и болезнени, оставят ни разстроени, наранени и носещи голям емоционален багаж, който на свой ред разтоварваме върху другите.

Как да намерим Божия мир в тази сфера на живота си? През новата седмица се обръщаме към историята на Йосиф и неговите семейни връзки, за да наблюдаваме как действа Бог, за да донесе изцеление и емоционален покой въпреки нарушените семейни взаимоотношения.