---
title: Избор на нова посока
date: 02/08/2021
---

Йосиф отнася със себе си болката, оплетените взаимоотношения и безпокойството, докато пътува към Египет, където ще бъде продаден като роб. Това не е спокойно пътуване – той се бори да преглътне сълзите си.

„През това време Йосиф и неговите поробители пътуваха към Египет. Тъй като керванът вървеше на юг към границите на Ханаан, момчето можа да различи в далечината хълмовете, където лежеше шатрата на баща му. Горчиво плака той при мисълта за обичния си баща, живеещ в самота и нещастие. Преживяното в Дотан отново изплува в ума му. Видя разярените си братя и почувства жестоките им, вперени в него, погледи. Хапливите, удрящи като камшик думи, с които те посрещнаха агонизиращите му умолявания, звънтяха още в ушите му. С изтръпнало сърце той се взираше напред към бъдещето. Каква промяна в положението му – от нежно обичан син в презрян и безпомощен роб! Сам и без приятели, каква ли щеше да бъде съдбата му в чуждата земя, където отиваше? За известно време Йосиф се предаде на неудържима скръб и ужас (...)

Тогава мислите му се обърнаха към Бога на неговия баща. От дете бе научен да Го обича и да се бои от Него. Често в родната шатра бе слушал за видението, дадено на баща му, когато бе напуснал дома си като изгнаник и беглец (...) Сега всичките скъпоценни уроци живо изплуваха в ума му. Йосиф повярва, че Бог на предците му ще бъде и негов Бог. В същия момент се предаде напълно на Господа и помоли Закрилника на Израил да го придружава в земята на изгнаничеството му” (Уайт, Е. Патриарси и пророци. Изд. „Нов живот“, София, стр. 137).

Някои култури подчертават ролята на общността върху отделния човек, докато други са склонни да подчертават ролята на отделния човек за общността. Въпреки че намираме баланс между тези две неща в Писанието, ясно е, че има призив и към лично, и към колективно посвещение на Бога. Йосиф започва да намира покой във взаимоотношенията си, като взема лично решение да следва Бога.

`На какво ни учат следните стихове относно личното посвещение? Второзаконие 4:29; Исус Навин 24:15; 1 Летописи 16:11; Псалми 14:2; Притчи 8:10; Исая 55:6`

За да намерим покой, всеки от нас трябва да вземе лично решение да следва Бога. Дори ако нашите предци са били духовни исполини, тяхната вяра и духовност не се предават генетично. Не забравяйте, че Бог има само деца, но не и внуци!

`Защо е важно всеки ден, даже всеки миг от всеки ден да избирате да се посвещавате на Бога? Какво се получава, когато не го правите?`