---
title: Радвайте се винаги в Господа
date: 23/09/2021
---

Едно от най-използваните приложения на нашите смартфони е Google Maps . Повечето от нас не могат да си спомнят какво сме правили преди GPS-базирани карти да съществуват в телефоните ни. Може би ще е изнервящо, ако тръгнем към място, на което никога досега не сме били, но с Google Maps в телефона можем уверено да излезем и да намерим пътя си във всеки чужд град. Възможно ли е подобна увереност да е илюстрация на типа почивка, която Бог иска да ни даде със Своето пророческо разписание?

Но понякога може да въведем грешен адрес в своите приложения или просто да решим да не следваме указанията, тъй като сме решили, че знаем по-пряк път. И в двата случая вероятно ще се озовем някъде, където не сме искали да бъдем – и определено няма да сме в спокойно разположение на духа.

`Прочетете Филипяни 4:4-6 . Какво ни казва Павел тук за начина, по който да получим истинска почивка, реален мир, дори сред един жесток и болезнен свят?`

В този пасаж Павел не казва да се радвате винаги на всички изпитания, с които ще се сблъскате. Вместо това заявява: „Радвайте се винаги в Господа“. Независимо от настоящото ни положение, независимо от изпитанията, пред които сме изправени, ако размишляваме за Бога, за Неговата доброта, за Неговата любов и жертва на кръста за нас, можем да се радваме в Него и да получим покой за своите уморени души.

Просто самият тон на текстовете предполага почивка, мир и съвършена надежда за нещо отвъд този свят.

Представете си и типа почивка за душите ни, който бихме имали, ако наистина бихме могли „да не се безпокоим за нищо“. Това едва ли изглежда реалистично за някого на този свят (дори Павел има много тревоги), но съзнанието, че любящият Бог в най-висша степен владее положението и ще ни спаси в Своето царство, със сигурност може да ни помогне да поставим нещата, от които се тревожим, в правилна перспектива.

„Господ е близо“? Иначе казано, Той винаги е близо до нас и щом затворим очи и починем в съня на смъртта, следващото нещо, което ще осъзнаем, е завръщането на Христос.

Несъмнено, животът е пълен с напрежение, изпитания и борби. Никой от нас няма да им се изплъзне; със сигурност и апостол Павел не е успял (вж. 2 Коринтяни, 11 гл. ). Независимо от това, той се опитва да ни каже, че даже сред всичко, което понасяме сега, можем да се радваме на това, което ни е дадено в Христос, и наистина можем да намерим покой за душите си даже днес.

`Прочетете отново Филипяни 4:4-6 . По какъв начин бихте могли да приложите тези прекрасни думи към своята опитност в момента, при каквито и да било изпитания и премеждия?`