---
title: Починете в мир!
date: 22/09/2021
---

От много векове насам християните очакват завръщането на Христос. Това наистина е кулминацията на всички наши надежди – и не само на нашите, но и на надеждите на всички Божии верни през цялата история.

`Прочетете Евреи 11:13-16 . Какво забележително обещание има не само за хората от древността, но и за самите нас?`

В много отношения тези стихове нямат смисъл, ако общата и най-разпространена версия за смъртта беше вярна. За какво говори този пасаж – тези хора „не са получили обещанията“? Те са мъртви, предполагаемо сега на небето с Исус, радвайки се на голямата си награда. Например, когато почина Били Греъм, отново и отново чувахме как е в рая с Исус.

В този възглед също има ирония, тъй като често, когато някой умре, чуваме: „Да почива в мир“. Но какво се случва? Почиват ли тези хора в мир, или са горе в небето; правят ли каквото трябва (като например да гледат всички „забавления“ тук, долу)?

`Как Исус описва смъртта? Прочетете Йоан 11:11 .`

Всъщност възгледът за „почиването в мир“, разбира се, е истината за случващото се след смъртта, нали? Мъртвите наистина си почиват. „За християнина смъртта е само сън, момент на мълчание и тъмнина. Животът е скрит с Христос в Бога и „когато Христос, нашият живот, се яви, тогава и вие ще се явите с Него в слава“ ( Колосяни 3:4 )” (Уайт, Е. Копнежът на вековете. Изд. „Нов живот“, София, стр. 491).

Исус сравнява състоянието на човека между смъртта и утрото на възкресението с безсъзнателен сън ( Йоан 11:11,14 ), но също така подчертава, че както спасените, така и изгубените ще получат наградата си след възкресението ( Йоан 5:28,29 ). Той подчертава необходимостта да сме готови за смъртта, когато и да настъпи тя.

`Каква утеха получавате, като знаете, че вашите починали близки наистина си почиват?`