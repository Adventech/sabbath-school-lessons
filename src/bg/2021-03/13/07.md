---
title: Разширено изучаване
date: 24/09/2021
---

„Всички желаем непосредствени и преки отговори на своите молитви и сме изкушавани да се обезкуражим, когато отговорът се отложи или дойде в неочаквана форма. Но Бог е твърде мъдър и добър, за да отговаря на нашите молитви винаги във времето и по начина, желан от нас. Той ще извърши нещо повече и по-добро за нас, отколкото изпълняването на всичките ни желания. И понеже можем да се доверим на Неговата мъдрост и любов, не бива да настояваме Той да отстъпи пред нашата воля, но да се стремим да вникнем в Неговото намерение и да го изпълним. Нашите желания и интереси трябва да се слеят с Неговата воля” (Уайт, Е. Служители на евангелието. Изд. „Ел Уай“, София, 2001 г., стр. 188).

„Още малко само и Исус ще дойде да спаси децата Си и да им даде безсмъртие (...) Гробовете ще се отворят и мъртвите ще излязат в слава с викове: „О, смърт, къде ти е жилото? О, ад, къде ти е победата?“ Нашите обичани, които са заспали в Исус, ще излязат, облечени в безсмъртие“ (Уайт, Е. Съвети върху настойничеството. Изд. „Ел Уай“, София, 2004 г., стр. 235).

**Въпроси за разискване**

`Помислете за реалността на великата борба. Как я виждате да се разиграва в света? Какво ще кажете за личния си живот? Твърде е реална, нали? Всъщност тя е по-реална, отколкото много хора си мислят, понеже мнозина не вярват в буквален дявол. Защо разбирането на реалността на великата борба е толкова важно, за да успеем да разберем състоянието на нашия свят? Също така защо разбирането ни за приключването на тази великата борба е толкова утешително?`

`Пророчеството може да ни разфокусира, ако се опитаме да надхвърлим това, което е ясно разкрито. Колко често членовете на църквата са изпадали в задънена улица, като са правили прогнози за събития, които не са се случили, или са вярвали в предсказанията на други, които не са се сбъднали? Как бихме могли да се предпазим от попадането в такъв капан?`

`В съботноучилищната си група прегледайте Откровение 14:9-11 и въпроса за това как онези, които се покланят на звяра и на неговия образ, нямат покой. Какво може да означава това?`

`Една противоречива тема в църквата е свързана с това каква роля имаме или нямаме относно времето за завръщането на Христос. Каквато и позиция да заеме човек по темата, защо все още е много важно да играем активна роля в разпространението на вестта за Неговото завръщане в света?`

Тази събота, 25.09.2021 г. , ще се молим за църкви „Ковачево” и „Козаревец”.