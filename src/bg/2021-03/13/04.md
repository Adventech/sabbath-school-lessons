---
title: Походно снаряжение
date: 21/09/2021
---

Голямата пророческа картина на историята не ни позволява просто да седим и да не правим нищо, докато събитията се разгръщат – събития, които наистина не можем да владеем. Така често нагласата може да е: „Е, последните събития ще се случат, както е предсказано, следователно какво бихме могли да направим по този въпрос, освен просто да се съобразяваме с тях? В крайна сметка какво мога да сторя сам?“.

Но християните не бива да се отнасят така към света, който ги заобикаля, и особено към последните събития. Откровение, 14 глава ни казва, че нашата цел в това време от историята е да разкажем на другите за Божия съд и да им помогнем да се подготвят за Второто пришествие на Исус Христос.

`Прочетете Откровение 14:6-12 . Какво представлява описаното поучение и какво трябва да проповядваме на света? Защо тази вест е толкова неотложна?`

Като адвентисти ние вярваме, че „настоящата истина“ ( 2 Петър 1:12 ) е записана специално в тези стихове, които наричаме „Тройната ангелска вест“. Тук ще открием същността на това, което представлява нашето призвание в този момент от земната история.

Забележете, всичко започва с „вечното благовестие“ – прекрасната вест за Христовата смърт и възкресение, върху която почива единствената ни надежда за спасение. Съществува и вестта, че „настана часът, когато Той ще съди“ ( Откровение 14:6 ) – мощен пътепоказател, сочещ към края на времето. Има и призив да се покланяме на Този, „Който е направил небето и земята“, в контраст със страховитото предупреждение към онези, които, оставайки във Вавилон, се покланят на „звяра и неговия образ“. Накрая виждаме описание на Божия народ на последното време: „Тук е нужно търпението на светиите, на тези, които пазят Божиите заповеди и вярата в Исус”.

`Прочетете Откровение 14:11 . Какво се казва за липсата на отдих за тези, които се покланят на звяра и на неговия образ?`

Никакъв отдих, денем или нощем, за тези, които се покланят на звяра и на неговия образ? Въпреки че съществуват различни разбирания какво точно означава това, всички биха се съгласили, че тези хора не преживяват вида почивка, който Бог предлага на Своите верни.

`Според вас защо първата част от Тройната ангелска вест е „вечното благовестие“? Защо никога не бива да забравяме тази прекрасна истина, докато прогласяваме на света вестта? По какъв начин разбирането на евангелието е толкова централно в концепцията за почивката?`