---
title: Спазване на съботата
date: 26/08/2021
---

Бог заповядва на Своя народ да спазва съботния ден. Непосредствено до „Не убивай” и „Не кради“ е заповедта да помним съботата, въпреки че Библията не ни посочва конкретни указания как точно да я спазваме.

`Каква би трябвало да е атмосферата, която създаваме и насърчаваме в събота? Вж. Псалом 92 и Исая 58:13 .`

Тъй като спазването на съботата означава празнуване на Сътворението и изкуплението, нейната атмосфера би трябвало да е изпълнена с радост и удовлетворение в Господа, а не с униние.

Помненето на съботата не започва на седмия ден. Също както първата събота е кулминация на творческата седмица, така и ние трябва да „помним съботния ден“ през цялата седмица и предварително да планираме, така че да можем да отложим ежеседмичната си работа и така да я „освещаваме”, когато съботата настъпи. Съзнателната подготовка през седмицата и специално в подготвителния ден ( Марк 15:42 ), или петък, е ключова и прибавя към насладата, когато нараства очакването за този специален ден.

`Кой важен аспект на освещаването на съботата изтъква Левит 19:3 ?`

Освещаването на съботата означава също да поддържаме отношенията си с нашето семейство и приятели. Бог осигурява време за целенасочено общуване с цялото семейство и включва почивка дори за слугите и животните в семейството (вж. Изход 20:8-11 ). Съботата и семейството вървят ръка за ръка.

Макар че почивката и времето за семейството са важни принципи, освещаването на съботата означава и участие в колективно, целенасочено поклонение пред Бога с нашето църковно семейство. Докато е на земята, Исус присъства на и провежда богослужения. (Вж. Левит 23:3; Лука 4:16 и Евреи 10:25. )

Въпреки че нашите седмични навици и ритми вероятно са доста забързани, все пак, дълбоко в сърцата ни, се таи копнеж за истинска почивка в събота, истинско общение с нашия Създател. Като си спомним, че е време да спрем цялата си работа и да планираме прекарване на време с Бога и посвещение на нашите отношения, можем да навлезем в ритъма и почивката на съботата.

`Каква е личната ви опитност със съботата и благословенията, които могат да последват от освещаването ѝ? Как бихте могли да направите повече, за да я превърнете в свещено време, каквото и тя следва да бъде?`