---
title: Ритмите на почивката
date: 21/08/2021
---

### За изучаване през седмицата
Битие, 1 гл.; Изход 20:8-11; Изход 16:14-31; Второзаконие 5:12-15; Псалом 92; Исая 58:13.

> <p>Стих за запаметяване</p>
> „И Бог благослови седмия ден и го освети, защото в него си почина от всичките Си дела, от всичко, което Бог беше създал и сътворил“ (Битие 2:3).

Кой би могъл да си представи как са изглеждали делата на Сътворението – светлина сред тъмнината, пълни с живот океани, бързо прелитащи птици? А свръхестественото сътворение на Адам и Ева? Дори не можем да започнем да разбираме как го е направил Бог.

Но след цялото това активно творчество Той насочва вниманието Си към нещо друго. На пръв поглед не изглежда толкова зрелищно като подскачащи китове или ослепителна палитра от пера. Бог просто прави един ден, седмия ден, и след това го определя за специален. Още преди човечеството да се впусне в неудържимия живот на постоянен стрес, Бог поставя един жалон като помощно паметно свидетелство. Той иска този ден да бъде за нас време да спрем и съзнателно да се порадваме на живота – ден, в който да бъдем, а не да вършим, за да отпразнуваме дара на тревата, въздуха, дивата природа, водата, хората и най-вече Създателя на всеки добър дар.

Тази покана ще продължи дори след като първата двойка бъде прогонена от Едем. Бог иска да се увери, че поканата може да издържи на изпитанието на времето и затова, още от самото начало, я вплита в самата тъкан на времето.

През тази седмица ще изучаваме прекрасната Божия покана да влизаме в динамична почивка, отново и отново, с всеки седми ден.