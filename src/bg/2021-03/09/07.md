---
title: Разширено изучаване
date: 27/08/2021
---

„Бог дава на хората паметник на Своята творческа сила, за да могат да Го разпознават в делата на ръцете Му. Съботата ни призовава да виждаме в творенията славата на Създателя. И именно поради това Свое желание Исус свързва скъпоценните Си уроци с красотата на природните творения. В светия ден за почивка, който е над всички други дни, трябва да изучаваме вестите, които Бог е записал за нас в природата (...) И когато се сближаваме със сърцето на природата, Христос прави присъствието Си реално за нас и говори на сърцата ни за Своя мир и Своята любов” (Уайт, Е. Притчи Христови. Изд. „Ел Уай“, София, 2013 г., стр. 12).

„Една от важните причини, поради които Господ избави Израил от робство в Египет, е, за да могат да спазват Неговата свята събота (...) Очевидно Мойсей и Аарон подновяват поучаването за светостта на съботата, защото фараонът негодува: „Вие го [народа] карате да изостави определените си работи“ ( Изход 5:5 ). Това означава, че Мойсей и Аарон са започнали съботна реформа в Египет. Спазването на съботата обаче не трябваше да бъде възпоменание за робството им в Египет. Нейното освещаване в памет на Сътворението трябваше да включва радостно припомняне за освобождението от религиозното потисничество в Египет, което е затруднявало спазването на съботата. По същия начин тяхното освобождение от робството завинаги трябваше да разпали в сърцата им нежна грижа за бедните и потиснатите, сираците и вдовиците“ (Бележка – приложение от Елън Уайт. От миналата вечност. Стр. 549 – англ. изд.).

**Въпроси за разискване**

`Някои християни, включително дори някои адвентисти, смятат теистичната еволюция за жизнеспособно обяснение на Сътворението. Как съботата показва, че теистичната еволюция и адвентизмът от седмия ден са несъвместими? Каква цел би имало спазването на светия седми ден като възпоменание на милиардите години еволюция особено когато Божието Слово изрично твърди, че тя е осветена след първите шест дни от Сътворението?`

`Как ще коментирате аргумента, че денят няма значение, стига да отделяме един ден за почивка седмично? Или, от друга страна, как да отговорим на твърдението, че Исус е нашата съботна почивка и следователно няма нужда да спазваме нито един ден като почивен?`

`Как спазването на съботата може да бъде напомняне за свободата и освобождението? Как да не допуснем да го направим ограничаващ и законнически ден?`

`Някои твърдят, че спазването на съботата, седмия ден, е опит да си изработим пътя към небето. Но каква точно е логиката да се твърди, че почивайки си в седмия ден, ние се опитваме да си изработим пътя дотам?`

Тази събота, 28.08.2021 г. , ще се молим за църкви „Дупница А” и „Дупница Б”.