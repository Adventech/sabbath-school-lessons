---
title: Заповед за почивка
date: 23/08/2021
---

Сътворението може да е „твърде добро“, но все още не е приключило. То завършва с Божията почивка и специалното благословение върху седмия ден, събота. „И Бог благослови седмия ден и го освети, защото в него си почина от всичките Си дела, от всичко, което Бог беше създал и сътворил“ ( Битие 2:3 ).

Съботата е неразделна част от Божието творение. Всъщност тя е кулминацията на Сътворението. Бог прави почивка и създава пространство за общност, където човечеството (в онези дни главно семейството на Адам и Ева) би могло да спре ежедневните си дейности и да си почива рамо до рамо със своя Създател.

За съжаление, грехът нахлува в света и променя всичко. Няма повече непосредствено общение с Бога. Вместо това болезнени раждания, непосилен труд, крехки и нефункционални взаимоотношения и още, и още – списъкът на горчивините, с които всички сме запознати толкова добре, също като живота в този греховен свят. И все пак, даже сред всичко това, Божията събота остава траен символ на нашето сътворение, а също и надежда и обещание за нашето пресътворение. Ако сме имали нужда от съботна почивка преди греха, колко повече се нуждаем от нея след него?

Много години по-късно, когато Бог освобождава чадата си от робството в Египет, Той отново им напомня за този специален ден.

`Прочетете Изход 20:8-11 . На какво ни учи това за значението на съботата във връзка със Сътворението?`

С тази заповед Бог ни призовава да помним своя произход. Противно на вярването на мнозина, ние не сме случайни продукти на студени, безгрижни и слепи сили. Напротив, ние сме същества, създадени по Божия образ. Сътворени сме да споделяме общението с Бога. Няма значение, че израилтяните са били третирани като роби с нищожна стойност. С всяка събота по специален начин те биват призовани да си припомнят кои са всъщност – същества, направени по образа на самия Бог.

„Съботата бе паметник за делото на сътворението и по този начин знак за Божията сила и за Неговата любов“ (Уайт, Е. Копнежът на вековете. Изд. „Нов живот“, София, стр. 163).

„Бог дава на хората паметник на Своята творческа сила, за да могат да Го разпознават в делата на ръцете Му. Съботата ни призовава да виждаме в творенията славата на Създателя. И именно поради това Свое желание Исус свързва скъпоценните Си уроци с красотата на природните творения. В светия ден за почивка, който е над всички други дни, трябва да изучаваме вестите, които Бог е записал за нас в природата (...) И когато се сближаваме със сърцето на природата, Христос прави присъствието Си реално за нас и говори на сърцата ни за Своя мир и Своята любов” (Уайт, Е. Притчи Христови. Изд. „Ел Уай“, София, 2013 г., стр. 12).

`Помислете колко важна е доктрината за Сътворението в шест дни. В крайна сметка кое друго учение е толкова важно, че Бог да заповяда да посвещаваме една седма от живота си, всяка седмица и без изключение, за да го помним? Какво би трябвало да ни учи дори само този факт за значимостта на това да помним истинския си произход така, както е описан в книгата „Битие“?`