---
title: Нови обстоятелства
date: 24/08/2021
---

След 40 години скитане из пустинята израства ново поколение с неясни, ако изобщо е имало такива, спомени за Египет. Те са със съвсем различен житейски опит от този на родителите си. Това ново поколение е свидетел на многократната липса на вяра на своите родители и в резултат, те също трябва да се скитат из пустинята, докато поколението на родителите им си отиде.

Те са привилегировани да имат светилището в центъра на своя лагер и могат да виждат облака, показващ Божието присъствие, носещ се над скинията. Когато се раздвижи, знаят, че е време да опаковат нещата си и да го последват. Този облак, който осигурява сянка през деня и светлина и топлина през нощта, представлява постоянно напомняне за Божията любов и загриженост за тях.

`Какво персонализирано напомняне за съботната почивка имат те? Прочетете Изход 16:14-31 .`

Противно на популярната теология, тези стихове доказват, че съботата, седмият ден, предшества даването на закона на Синай.

Какво се случва тук?

Специалната храна, която Бог осигурява, е ежедневно напомняне за факта, че Създателят поддържа сътвореното от самия Него. По много осезаем начин Бог задоволява техните нужди. Всеки ден е едно чудо с храната, която се появява и изчезва с изгрева на слънцето. Всеки път, когато някой се опита да се запаси за следващия ден, тя мухлясва и се вмирисва; и въпреки това всеки петък има достатъчно за двойна порция и остатъкът, който трябва да се изяде в събота, остава по чуден начин пресен.

Сега Израил има службата в светилището и всички закони и разпоредби, записани в „Левит“ и „Числа“. И все пак възрастният Мойсей свиква всички и повтаря тяхната история и преговаря дадените от Бога закони (вж. Второзаконие 5:6-22 ).

Новото поколение най-накрая е готово да влезе в Обетованата земя. Предстои Израил да изпита смяна на ръководството и възрастният Мойсей иска да се увери, че това поколение ще запомни кои са те и каква е тяхната мисия. Не иска да повтарят грешките на родителите си. Затова отново изрича Божиите закони. Десетте заповеди се повтарят, за да може това поколение, застанало на прага на завладяването на Ханаан, да не ги забрави.

`В нашия личен опит Второто пришествие на Исус никога не е на повече от миг след смъртта. Следователно завръщането Му е винаги близо, може би дори по-близо, отколкото бихме могли да си представим. Как спазването на съботата ни напомня не само за това, което Бог е направил за нас, но и какво ще стори за нас, когато се завърне?`