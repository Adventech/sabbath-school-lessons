---
title: Още едно основание за почивка
date: 25/08/2021
---

Израил е разположен на стан от източната страна на Йордан. Народът е завладял земите на васанския цар и на двама аморейски царе. За пореден път, в този ключов момент, Мойсей свиква Израил и напомня на хората, че заветът, сключен на Синай, не е само за техните родители, но и за самите тях. След това продължава да повтаря Десетте заповеди, отново в тяхна полза.

`Сравнете Изход 20:8-11 с Второзаконие 5:12-15 . Каква е разликата в начина, по който съботната заповед е формулирана в текста?`

В Изход 20:8 заповедта започва с думата „помни“. Второзаконие 5:12 започва с думата „пази“. Думата „помни“ идва малко по-късно в самата заповед ( Второзаконие 5:15 ). В този стих им се казва да помнят, че са били роби. Въпреки че това поколение е израснало свободно, ако го нямаше чудодейното избавление, всички те биха се родили в робство. Съботната заповед трябва да им напомня, че същият Бог, който е действал в историята за Сътворението, работи и за тяхното освобождение: „И помни, че ти беше роб в Египетската земя и че Господ, твоят Бог, те изведе оттам със силна ръка и издигната мишца; затова Господ, твоят Бог, ти заповяда да пазиш съботния ден“ ( Второзаконие 5:15 ).

Тази истина отговаря на тогавашните обстоятелства на израилтяните, застанали за втори път на границата на Обетованата земя, около четиридесет години след като първото поколение се е провалило толкова жалко. Те са също толкова безпомощни при завладяването на тази земя, колкото и техните предци при бягството им от Египет. Имат нужда от един Бог, Който действа със „силна ръка“ и „издигната мишца“.

Предстои съботата да придобие допълнително измерение. Тъй като Бог е Богът на освобождението, Израил трябва да пази съботния ден ( Второзаконие 5:15 ).

Разбира се, Сътворението не е далеч от заповедта за съботата дори във Второзаконие, 5 глава , въпреки различната мотивация. В известен смисъл освобождението на Израил от Египет е отправна точка на едно ново творение, подобно на историята на Сътворението от „Битие“. Израил, като освободен народ, е ново Божие творение (вж. например Исая 43:15 ).

И тъй като Изходът се разглежда като символ на свободата от греха, тоест изкуплението, можем да открием в съботата символ както на Сътворението, така и на изкуплението. Следователно, съвсем реално, съботата ни насочва към Исус, нашия Създател и Изкупител.

`Прочетете Йоан 1:1-13. Какво разбираме от стиховете за Исус като наш Създател и Изкупител?`