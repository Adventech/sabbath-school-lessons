---
title: Не закоравявайте сърцата си
date: 08/09/2021
---

`Прочетете Евреи 4:4-7 и Псалми 95:8-11 . Какво предупреждение ни е дадено тук – и в „Псалми“, и в „Евреи“ – и какво следва да ни говори то днес?`

Евреи 4:4-7 цитира както разказа за Сътворението, така и Псалми 95:11 в контекста на описанието на неверността на израилтяните, а следователно и на провала им да влязат в почивката, желана от Бога за тях.

Всъщност Псалми 95:8-11 свързва опитността на Израил с Божията почивка в пустинята и включва Господната клетва, че неверният Израил няма да влезе в Неговата почивка, първоначално свързана с Обетованата земя.

Разбира се, Израил влиза в Обетованата земя. Новото поколение преминава границата и с Божията помощ превзема крепостите на земята и се заселва там.

Но те не влизат в Божията почивка, тоест идеята е, че мнозина не са преживели реалността на спасението в Исус, понеже тяхната липса на вяра се е проявила в явно неподчинение. Въпреки че почивката е свързана със земята, тя включва много повече от самото място, населявано от хората.

`Евреи 4:6 загатва, че тези, които чуват божественото обещание за истинска почивка, не влизат в нея поради непокорство. Каква е връзката между непокорството и невлизането в Божията почивка?`

„Днес“ изразява неотложност. „Днес“ означава, че повече не можете да си пилеете времето. „Днес“ изисква отговор и решение сега.

Павел хваща думата sēmeron , „днес“, и наистина подчертава колко важна е тя в контекста на почивката. Междувременно Псалми 95:7,8 е предупреждение и молба към Божия народ да не повтаря грешките на своите предци, като не влезе в истинската почивка, намираща се единствено в спасението, предложено ни от Бога.

`Какво следва да означава за нас сега, когато чуем думите: „Днес, ако чуете Неговия глас, не закоравявайте сърцата си”? Какво е толкова важно в думата „днес“? В крайна сметка Псалмите са я използвали преди хиляди години. Въпреки това защо тя все още трябва да бъде също толкова важна за нашето „днес“, колкото и за онези, които са я чували преди хиляди години?`