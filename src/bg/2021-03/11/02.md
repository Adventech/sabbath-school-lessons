---
title: Кръстени в Мойсей
date: 05/09/2021
---

`Прочетете 1 Коринтяни 10:1-11 . Какво иска да предаде на читателите си в Коринт Павел, когато говори за „примери“?`

Гръцкият термин, употребен в 1 Коринтяни 10:6 (и също така адаптиран в подобна форма в 1 Коринтяни 10:11 ), преведен като „пример“ в повечето английски преводи, е typos . На английски думата тип се основава на това гръцко съществително. Типът (или образът) никога не е оригиналът, а някакъв символ или негово представяне. Той е модел на нещо друго.

Евреи 8:5 предлага добър пример за този тип взаимоотношения: свещениците „служат на онова, което е само образ и сянка на небесните неща, както бе заповядано на Мойсей, когато щеше да направи скинията; защото: „Внимавай, му каза Бог, да направиш всичко по образеца, който ти бе показан на планината”.

Този пасаж в „Евреи“ подчертава пряката връзка между небесната и земната реалност и след това цитира Изход 25:9 , където Бог казва на Мойсей да построи светилището в пустинята „според (…) образеца”, който е видял на планината. Идеята е, че земното светилище, с всичките му ритуали и процедури, е „пример“, символ, образ на случващото се на небето с Исус като наш Първосвещеник в небесното светилище.

Като имаме предвид всичко това, можем да разберем по-добре за какво говори Павел в 1 Коринтяни, 10 глава. В тези стихове апостолът преразглежда някои от ключовите преживявания на Божия народ в пустинята по пътя към Обетованата земя. „Бащите ни“ се отнася до техните предци евреи, които са напуснали Египет, били са под облака, преминали са през морето и по този начин всички са били кръстени в един нов живот на свобода от робството.

Павел разглежда тези важни етапи от пътуването в пустинята като тип или пример за индивидуалното кръщение. По пътя на логиката на апостола препратката към „духовната храна“ би трябвало да се отнася до манната (сравни с Изход 16:31-35 ). Израил пие от скалата, която Павел определя като Христос ( 1 Коринтяни 10:4 ). Например помислете за Исус като „хляба на живота“ ( Йоан 6:48 ) и като „живата вода“ ( Йоан 4:10 ) и всичко това е логично. Тук виждаме Павел да използва старозаветната история като пример за разкриване на духовни истини, които могат да бъдат приложени към отделни християни днес.

`Помислете за опитността на израилтяните при Изхода. Какви духовни уроци можем да научим от оставените от тях „примери“ – както добрите, така и лошите?`