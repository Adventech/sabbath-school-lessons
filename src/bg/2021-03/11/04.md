---
title: „Пример“ за почивка
date: 07/09/2021
---

Освен вече разгледаните примери, възгледът за образите и символите може да се приложи и към библейската концепция за почивката. За да го проследим, ще отидем към новозаветното „Послание към евреите“.

`Прочетете Евреи 4:1-11 . За какво обещание за влизане в Неговата почивка става дума? Как опитността на Израил по време на Изхода и скитанията из пустинята предлага допълнителни прозрения относно идеята за влизане в Божията почивка?`

Тук темата за постоянството и верността е твърде важна. Въпреки че говорим за съботата, седмия ден, основният фокус на тези стихове (и стиховете преди тях; вж. Евреи 3:7-19 ) наистина е призив към Божия народ да устояват с вяра; тоест да останат верни на Господа и на евангелието.

Тези пасажи напомнят на читателя да възприеме сериозно уроците, извлечени от Божието водителство в миналото, „та да не би някой да падне в подобно непокорство“ ( Евреи 4:11 , синодален превод). Обърнете внимание, това е благоприятна възможност! Израил наистина чува евангелието, продължава текстът, но няма полза от изреченото. Вместо да укрепят вярата си чрез доверие и покорство, те избират бунта (сравнете с Евреи 3:7-15 ) и по този начин така и не преживяват почивката, която Бог желае за тях.

Евреи 4:3 посочва тясната връзка между вярата и почивката. Можем да влезем в Неговата почивка само когато вярваме и се доверяваме на Този, Който е обещал почивката и може да изпълни това обещание – разбира се, Исус Христос.

`Прочетете отново Евреи 4:3 . Какъв е основният проблем със споменатите хора? Каква поука можем да извлечем от това за себе си, ние, на които „бе донесено едно благовестие, както и на тях“ ( Евреи 4:2 )?`

Ранната християнска общност приема предишното откровение от Бога (това, което наричаме „Стар Завет“) и вярва, че Исус Христос е Божият Агнец, жертвата за греховете им. И чрез вяра в жертвата те биха могли да преживеят спасение в Исус и почивката, предложена ни в Него.

`Как разбирането за това какво означава да бъдем спасени чрез кръвта на Исус ни помага да влезем във вида почивка, който можем да имаме в Него, знаейки, че сме спасени по благодат, а не чрез дела?`