---
title: Копнеж за нещо повече
date: 04/09/2021
---

### За изучаване през седмицата
1 Коринтяни 10:1-11; Левит 4:32-35; Йоан 1:29; Евреи 4:1-11; Псалми 95:8-11.

> <p>Стих за запаметяване</p>
> „А в тези неща те ни станаха поучителен пример, за да не пожелаваме страстно злото, както те го пожелаваха“ (1 Коринтяни 10:6).

Художественият музей „Куинс“ в Ню Йорк, САЩ, съдържа най-големия архитектурен модел на град в света, представящ всички сгради на Ню Йорк. В мащаб 1:1200 (където 2,5 см отговарят на 30 метра), той покрива площ от почти 870 кв.м. Първоначално е завършен през 1964 г. от 100 майстори, работили повече от три години, за да го изпълнят. Актуализиран е до 90-те години и не отразява градския пейзаж през 2021 година. Това е удивително сложно и подробно копие на оригинала.

В крайна сметка обаче си остава точно това: копие, модел, представяне на нещо по-велико, по-голямо, по-дълбоко и много по-сложно от самия модел.

И всъщност нали всички модели са такива? Те не са оригинал, а служат само като символи на оригиналите. Моделът ни помага да разберем същността на оригинала, но никога не би могъл да го замести. По-скоро има за цел да помогне на хората да разберат по-добре какво представлява оригиналът.

Самото Писание е пълно с миниатюрни модели на действия и институции, които сочат към по-големи, небесни реалности. Евреи, 4 глава ни помага да открием една от тези реалности, тъй като е свързана с библейския въпрос за почивката.