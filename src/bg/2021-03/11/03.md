---
title: Ритуал и жертви
date: 06/09/2021
---

Старозаветната система на ритуали и жертвоприношения, каквато намираме в „Левит“, предлага повече примери за това, което видяхме вчера – старозаветни символи, сочещи към новозаветни истини. Въпреки че съвременните читатели на Библията често пренебрегват тези ритуали, те съдържат твърде важни духовни истини, които може да се окажат много ценни за изучаващите ги.

`Прочетете инструкциите за приноса за грях за обикновения израилтянин в Левит 4:32-35 . Какво можем да научим от този ритуал, въпреки че нямаме светилище или храм с олтар, където да принасяме жертви за греховете си? Свържете този ритуал с Йоан 1:29 и 1 Петър 1:18-21 .`

Ритуалът е отлично средство за предаване на важни ценности и информация и трябва да бъде разбиран в неговия контекст. Обикновено се изисква конкретно време и местоположение, и предварително определена последователност от действия, за да бъде ефективен. Всъщност, когато четем библейските заповеди в Стария Завет относно жертвата, става ясно, че Бог е дал много конкретни указания за това какво може да бъде принесено в жертва и кога, къде и какъв ритуал и процедура трябва да бъдат следвани.

Разбира се, в центъра на много от ритуалите е кръвта, изливането и поръсването с кръв. Това не е красиво, нито е трябвало да бъде, тъй като се занимава с най-грозното нещо във Вселената, а именно с греха.

Каква точно роля е играла кръвта и защо е трябвало да се поставя върху роговете на олтара? Докато повечето ритуали, свързани със светилището, се появяват в предписани форми (т.е. дават се инструкции как да се изпълнява), те невинаги включват всички обяснения. Може би е така, понеже хората вече са разбирали какво означава всичко. В крайна сметка хората в Израил са разбирали значението на кръвта ( Левит 17:11 ).

Но примерът, взет от Левит 4:32-35 , съдържа важно обяснение в Левит 4:35 : „Така свещеникът да направи умилостивение за греха си, който е извършил, и ще му се прости“. По този начин кръвта е ключова за целия процес на изкупление – средството, чрез което ние, грешниците, можем да поправим отношенията си със Светия Бог. Това, което виждаме с тези жертви, е образ, модел на Христовата смърт и служене за нас.

`Помислете колко лош трябва да е грехът, че за изкупването му да е необходима Жертвата, саможертвата на Една от Личностите на Божеството, Исус. На какво следва да ни научи това за причината, поради която е нужно да разчитаме единствено на благодатта и никога на делата? В крайна сметка какво бихме могли да добавим към това, което Христос вече е сторил за нас?`