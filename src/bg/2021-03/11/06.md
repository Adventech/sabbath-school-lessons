---
title: Завоюване на небесния град
date: 09/09/2021
---

Логичното развитие на ключовите идеи от Евреи, 4 глава става особено ясно при прочита на Евреи 4:8-11 . Исус Навин не дава почивка на Израил. Следователно, тъй като Бог не е лъжец, трябва да има още една „почивка“, която остава за Божия народ. Тази група не е съставена изключително от еврейски вярващи. Включва всички, приели Исус за свой личен Спасител.

`Прочетете Галатяни 3:26-29 и отбележете характеристиките на Божия заветен народ след кръста. Какво означава, че няма вече евреин, нито грък, нито роб, нито свободен, нито мъжки пол, нито женски в контекста, в който пише Павел?`

Понякога Евреи, 4 глава се използва, за да се подчертае спазването на съботата, седмия ден, докато други я използват, за да оспорят валидността на тази съботна почивка в светлината на факта, че има друга почивка (в края на времето). Нито една позиция не отразява добре библейския текст. Вместо това текстът предполага, че фокусът в края на времето върху специалната Божия почивка е присъствал още от Сътворението и че празникът на съботната почивка предлага малко, седмично предвкусване на тази почивка на последното време. В действителност за евреите съботата се разбира като малък предшественик на ‘olam haba’ („бъдещия свят“).

Подобната на съботната почивка, която остава за Божия народ, повтаряйки Божията почивка през първата събота в историята на Земята, означава, че можем да се откажем от собствените си дела и да Му се доверим, че ще изпълни обещанието си да ни спаси.

Противно на аргументите на някои тълкуватели, контекстът не подкрепя твърдението, че заповедта за съботата намира своето изпълнение в почивката на спасението, донесено от Христос, като така прави ненужна покорността на християните. Върховната почивка, която ни е обещана чрез извършеното от Христос за нас, не замества библейската събота, седмия ден; напротив, подсилва я.

В един свят, който високо цени индивидуалното развитие и израстване, трудолюбието и енергичността, почивката в Исус и доверието, че Неговата благодат е достатъчна, за да ни спаси и преобрази, наистина противоречат на масовата култура.

`Как бихте могли да помогнете на другите да намерят почивка в Исус, когато смятат, че греховете им са прекалено тежки, че сърцата им не биха могли да бъдат променени и че техните дела са наистина безнадеждни? Какви библейски стихове бихте споделили с тях?`