---
title: Безпокойството води до бунт
date: 06/07/2021
---

Историята започва с нещо позитивно. Израилтяните най-накрая стигат до границите на Ханаан и дванадесет съгледвачи шпиони са изпратени да проучат земята. Техният доклад е изключителен.

`Прочетете доклада на съгледвачите в Числа 13:27-33 . В кой момент очакванията на израилтяните са попарени?`

Въпреки намесата на Халев, преобладават гласовете на съмняващите се и на скептиците. Израил не си поставя за цел да завладее това, което Бог им е обещал. С неспокойни сърца те избират плача и недоволството пред марша и възгласите за победа.

Когато сме с неспокойни сърца, ние се борим да продължим ходенето си с вяра. Безпокойството обаче се отразява не само на нашите емоции. Учените казват, че има твърде близка причинно-следствена връзка между недостатъчната почивка (включително липсата на сън) и лошите решения, водещи до затлъстяване, зависимости и още повече безпокойство и нещастие.

`Прочетете Числа 14:1-10 . Какво се случва след това?`

Нещата се развиват от зле по-зле. Никой не обръща внимание на отчаяната молба на Халев: „Само недейте въстава против Господа“ ( Числа 14:9 ) и цялото събрание се готви да убие с камъни своите водачи. Смущенията водят до бунт, а бунтът в крайна сметка води до смърт .

„Неверните съгледвачи отхвърлиха с висок глас свидетелството на Халев и Исус и се вдигна рев двамата да бъдат убити с камъни. Безумната тълпа грабна предмети, с които да убие тези верни мъже. Хората се втурнаха с дивашки викове, когато изведнъж камъните паднаха от ръцете им, обзе ги ужас и се разтрепериха от страх. Бог се намеси, за да възпре убийственото им намерение. Славата на Неговото присъствие като горяща светлина освети скинията. Целият народ видя Господния знак. Един по-могъщ от тях се разкри и никой не се осмели да продължи съпротивата си. Далите неверен доклад съгледвачи се наведоха раболепно, обзети от ужас и със затаен дъх влязоха в шатрите си“ (Уайт, Е. Патриарси и пророци. Изд. „Нов живот“, София, стр. 263).

Но точно тогава славата Господна се изявява публично. Когато четем историята от Числа, 14 глава, изглежда сякаш цялата сцена е застинала и сега тайно подслушваме разговора между Мойсей и Бога. Бог признава, че макар камъните да са предназначени за Мойсей, Халев и Исус Навин, в крайна сметка бунтът е насочен срещу самия Него.