---
title: Това е заразно
date: 05/07/2021
---

`Прочетете Числа 12:1-3 . На какво се ядосват Мариам и Аарон?`

Очевидно Мариам и Аарон са недоволни от съпругата на Мойсей – от кушитските племена. Сепфора е външен човек, родом от Мадиам (виж Изход 3:1 ). Дори сред „елита“ на Израил се проявява греховността на нашето естество, и то по не особено лицеприятен начин. (Изобщо бил ли е някога приятен?)

Библейският текст обаче ясно показва, че това е само предлог. Тежестта на роптанието им пада върху пророческия дар. В предишната глава Бог е казал на Мойсей да определи седемдесет от израилевите старейшини, които да му помагат да понесе административната тежест на водачеството ( Числа 11:16,17,24,25 ). Аарон и Мариам също заемат ключови ръководни длъжности ( Изход 4:13-15; Михей 6:4 ), но сега се чувстват застрашени от новото развитие на лидерството и казват: „Само чрез Мойсей ли говори Господ? Не говори ли и чрез нас?” ( Числа 12:2 ).

`Как реагира Бог на това роптание? Прочетете Числа 12:4-13 . Защо според вас реагира толкова решително?`

Божият отговор е незабавен и не оставя място за тълкуване. Пророческият дар не е оръжие, използвано за придобиване на повече сила. Мойсей е много подходящ за водач, понеже се е научил колко изключително зависим е от Бога.

Фактът, че Мариам е спомената преди Аарон в стих 1, предполага, че тя може би е била подбудителят на атаката срещу Мойсей. По това време Аарон вече служи като първосвещеник на Израил. Ако бъде поразен с проказа, той няма да може да влезе в скинията и да служи от името на народа. Божието наказание над Мариам с временна проказа разкрива ясно Господното недоволство и от двамата и помага да се осъществи промяна в отношението, от която се нуждае това семейство. Застъпничеството на Аарон за нея потвърждава, че и той е участвал ( Числа 12:11 ), а сега вместо критика и безпокойство, го виждаме да се моли за Мариам и Мойсей да се застъпва за нея ( Числа 12:11-13) . Това е отношението, което Бог иска да вижда в Своя народ. Той чува и изцелява Мариам.

`Въпреки че винаги е лесно да бъдем критични спрямо църковното ръководство, на което и да било ниво, колко по-добре би се развивала нашата църква и собственият ни духовен живот, ако вместо да се оплакваме, се застъпваме за своите водачи дори когато не сме съгласни с тях?`