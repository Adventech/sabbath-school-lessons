---
title: Застъпник
date: 07/07/2021
---

`Каква възможност предлага Бог на Мойсей пред лицето на този бунт? Прочетете Числа 14:11,12.`

Господ предлага да унищожи израилтяните и да направи съвсем нов народ с Мойсей като негов праотец.

`Как реагира Мойсей на този явен бунт – не просто против него като водач, а против самия Бог? Числа 14:13-19`

Това е моментът, в който си проличава истинският Божи човек. Отговорът на Мойсей, запазен за вековете, представлява едно очакване на Ходатая, Който повече от 1400 години по-късно ще се моли за учениците Си в техните страдания ( Йоан, 17 глава ). В действителност в това, което Мойсей прави тук, много теолози и изследователи на Библията виждат пример за онова, което Христос прави за нас. Тяхната вина, нашата вина, дори не се поставя под съмнение. И въпреки всичко Мойсей умолява, казвайки: „Според Твоята голяма милост“ ( Числа 14:19 ), моля Те, прости на тези хора. И точно както Господ е постъпил тогава поради ходатайството на Мойсей, така постъпва и за нас заради Исус, поради Неговата смърт и възкресение, и ходатайство за нас.

И така, Мойсей умолява: „Прости, моля Ти се, беззаконието на този народ според Твоята голяма милост и както си прощавал на този народ от Египет до тук“ ( Числа 14:19 ). Благодатта се бори с бунта и безпокойството в самата му същност. Опрощението предлага ново начало.

И все пак то си има цена. Благодатта никога не може да бъде евтина. Макар и опростени, хората ще се сблъскат с последиците от своите бунтове и това поколение няма да влезе в Обетованата земя ( Числа 14:20-23 ).

Да, Бог ще ги поддържа още 38 години в пустинята. Той ще ги храни. Ще им говори от светилището. Ще бъде с тях в пустинята. Но тогава те ще умрат и едно ново поколение ще трябва да поеме щафетата и да намери почивка в Обетованата земя.

Това звучи като съд; но на практика всъщност е благодат. Как същото поколение би могло да завладее могъщите градове на Ханаан, ако още не се е научило да се доверява на Господа? Как би могло да е светлина за народите, ако самото то се препъва в мрака?

`Какви трудни уроци сте научили за последиците от простения грях?`