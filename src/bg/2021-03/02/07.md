---
title: Разширено изучаване
date: 09/07/2021
---

„Сега изглеждаше като че се покайват искрено за грешното си поведение. Но те тъгуваха повече поради резултата от злата си постъпка, отколкото от съзнание за собствената си неблагодарност и непослушание. Когато разбраха, че Бог не се смили да отмени заповедта Си, упоритостта им се надигна отново и заявиха, че не искат да се връщат в пустинята. Нареждайки им да се отдалечат от земята на враговете им, Бог изпита престореното им подчинение и доказа, че не бе истинско. Те знаеха, че бяха сгрешили дълбоко, като позволиха на безразсъдните си чувства да ги завладеят и като се опитаха да убият съгледвачите, които ги увещаваха да се подчинят на Бога. Но само се ужасиха, осъзнавайки, че бяха направили страхотна грешка, последствията от която щяха да се окажат бедствени за тях. Сърцата им останаха непроменени и търсеха само повод, за да се разбунтуват отново. Това се разкри, когато Мойсей чрез авторитета на Бога им заповяда да се върнат обратно в пустинята“ (Уайт, Е. Патриарси и пророци. Изд. „Нов живот“, София, стр. 264).

„Но вярата в никакъв случай не е дързост. Само този, който има истинска вяра, е застрахован от дързост, защото дързостта е сатанинска фалшификация на вяра. Вярата изисква Божиите обещания и принася плодове на послушание. Дързостта също изисква изпълнение на обещанията, но ги използва така, както Сатана ги е използвал – да извини престъплението. Вярата би довела нашите първи прародители до доверие в Божията любов и до послушание към заповедите Му. Дързостта ги доведе до престъпване на Неговия закон, доведе ги да вярват, че голямата Му любов ще ги спаси от последиците на греха им. Не е вяра да се настоява за благоразположението на Небето, без да се изпълняват условията, при които се дава милост. Истинската вяра се основава на обещанията, дадени в Писанието“ (Уайт, Е. Копнежът на вековете. Изд. „Нов живот“, София, стр. 66).

**Въпроси за разискване**

`Обсъдете разликата между вярата и самонадеяността. Защо завладяването на Ханаанската земя първо би било разглеждано като акт на вяра, а по-късно, когато израилтяните нападат, се разглежда като самонадеян акт? Как подбудите и обстоятелствата играят съществена роля в разграничаването между вярата и самонадеяността?`

`Размишлявайте по-задълбочено върху факта, че макар греховете ни да са простени, често се налага да живеем с последиците от тези грехове. Как бихте могли да помогнете на онези, които се борят с разбирането, че грехът им е простен, но той въпреки това продължава да им оказва негативно влияние и може би, дори на техните близки?`

Тази събота, 10.07.2021 г. , ще се молим за църкви „Враца” и „Въглен”.