---
title: Неспокойни в пустинята
date: 04/07/2021
---

Народът на Израил сигурно се е чувствал неспокоен и посърнал, когато е отпътувал от Синай на път за Ханаан. Изминала е повече от година, откакто са напуснали Египет ( Числа 1:1 ). Сега са готови да влязат в Обещаната земя. Вече са преброени и организирани. Станали са свидетели на невероятни изяви на Божието благоволение и на ясни признаци за Неговото присъствие. И все пак, още на първото им спиране след отпътуването от Синай, те започват да роптаят.

`Прочетете Числа 11:1-15 . За какво се жалват израилтяните?`

Израилтяните копнеят за египетското месо, краставиците, пъпешите, праза, лука и чесъна. „Кой ще ни даде месо да ядем? Ние помним рибата, която ядохме даром в Египет, краставиците, дините, праза и червения, и чесновия лук;   а сега душата ни е изсъхнала; нищо няма; няма какво да гледаме освен тази манна!” ( Числа 11:4-6 ). Сигурно са страдали от тежка форма на селективна памет, щом са си спомнили за храната, а са забравили робството и непосилните трудности (ср. с Изход, 1 гл. ).

Били са хранени с Божията манна повече от година; но сега се чувстват неспокойни и искат нещо друго. Дори Мойсей е засегнат. Да се ръководи група от неспокойни хора не е лесно. Но Мойсей знае към кого да се обърне. „Защо си оскърбил слугата Си? И защо не съм придобил Твоето благоволение, а си сложил върху мене товара на целия този народ“ ( Числа 11:11 ).

`Как Бог откликва на недоволството му? Прочетете Числа 11:16-33.`

Бог не е глух за нашите нужди, когато се чувстваме неспокойни. В случая с Израил Той им дава пъдпъдъци, за да задоволят апетита си за месо. Но всъщност онова, което Израил иска, не е точно месо. Когато сме нещастни, неспокойни и гневни, това, за което се ядосваме, често е само спусъкът, а не причината за конфликта. Караме се, защото се таи нещо по-дълбоко, което се отразява върху близките ни взаимоотношения. Израил се разбунтува срещу Божието водителство – нещо, за което всички трябва да внимаваме, независимо от непосредствената ситуация и контекст, понеже да се разбунтуваш е по-лесно, отколкото смятаме.

`Защо е толкова лесно да си спомняме миналото като по-добро, отколкото всъщност е било?`