---
title: Отражатели на Божията светлина
date: 22/07/2021
---

Може би най-естественото нещо, което бихме могли да направим, след като си навлечем унизителен провал и преживеем опрощението, е да се опитаме да забравим, че подобно събитие изобщо се е случвало. Спомените за провала може да бъдат много болезнени.

`Какво иска да стори Давид със своето болезнено преживяване? Прочетете Псалми 51:13-19 .`

Когато някоя купа или скъпоценна ваза падне и се счупи на парченца, обикновено въздъхваме и изхвърляме безполезните натрошени остатъци. В Япония съществува традиционно изкуство, наречено кинцуги , което е специализирано в пресъздаване на счупена керамика. Някакъв скъпоценен метал, например течно злато или сребро, се използва за залепване на счупените парчета и за превръщането на натрошения предмет в нещо красиво и ценно.

Всеки път, когато Бог прощава нашите престъпления и отново ни пресъздава, нещо се променя. Божието скъпоценно опрощение слепва нашата съкрушеност и видимите пукнатини могат да привлекат вниманието към Неговата благодат. Можем да станем Божии глашатаи. „Езикът ми ще пее високо за Твоята правда“ ( Псалми 51:14 ). Ние не се опитваме да се поправим или подобрим автоматично (дори постепенно). Нашите съкрушени духове, смирените ни сърца са достатъчна прослава за Бога – и те са лъчи светлина, които светът около нас може да види. Нашата опитност на опрощение привлича други, които търсят прошка.

`Каква е връзката между Псалом 51 и 1 Йоан 1:9 ?`

1 Йоан 1:9 е кратко резюме на Псалом 51 . Тъй като Давид знае, че „сърце съкрушено и разкаяно, Боже, Ти няма да презреш“ ( Псалми 51:17 ), Йоан ни уверява, че „Ако изповядваме греховете си, Той е верен и праведен да ни прости греховете и да ни очисти от всяка неправда”( 1 Йоан 1:9 ). Можем да повярваме на истинността на Божиите думи.

Пак да кажем: Давид не може да поправи огромните щети, които е нанесъл чрез своите действия и пример за семейството си. Той понася последиците от своите решения и постъпки. И все пак Давид знае, че му е простено. Той знае, че трябва да се довери с вяра, че един ден истинското Божие Агне ще дойде и ще заеме неговото място.

`Как бихте могли да научите още днес да прилагате към собствения си живот обещанията от 1 Йоан 1:9 ? Как би трябвало да се чувствате, след като го направите и знаете, че това обещание е и лично за вас?`