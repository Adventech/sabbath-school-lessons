---
title: Разширено изучаване
date: 23/07/2021
---

„Давидовото покаяние бе искрено и дълбоко. То не бе усилие да се смекчи престъплението. Никакво желание да избегне заплашващата го съдба не вдъхновяваше молитвата. Но той видя колко огромно бе престъплението против Бога, разбра, че бе опетнил душата си. Отврати се от греха си. Молеше се не само за опрощение, а за чистота на сърцето (...) В Божието обещание към каещите се грешници той видя доказателство за своето опрощение и приемане (...) „Жертви на Бога са дух съкрушен, сърце съкрушено и разкаяно, Боже, Ти няма да презреш“ ( Псалми 51:16,17 ).

Макар че Давид бе паднал, Бог го вдигна. Сега той бе в по-пълна хармония с Бога и повече съчувстваше на ближните си, отколкото преди (...) Давид се смири и призна греха си, докато Саул презря изобличението и ожесточи сърцето си в непокаяност.

Тази страница от историята на Давид е (...) една от най-силните илюстрации за битките и изкушенията на човека, за истинското признаване на греха (...) През всички векове (...) хиляди Божии деца, предадени в греха (...) са си спомняли (...) искрената изповед на Давид (...) Те се окуражаваха да се покаят и се опитваха отново да тръгнат по пътя на Божиите заповеди.

Който смири душата си (...) с признание и покаяние, както стори Давид, може да бъде сигурен, че има надежда за него (...) Господ никога не ще отхвърли истински покаялата се душа” (Уайт, Е. Патриарси и пророци. Изд. „Нов живот“, София, стр. 504,505).

**Въпроси за разискване**

`Как да открием баланса между признаването на присъщата ни греховност и нужда от опрощение и същевременно да живеем като опростени синове и дъщери на Царя на вселената, каквито и сме?`

`Защо целият грях в крайна сметка е грях срещу Бога? Какво означава да съгрешаваме срещу Бога?`

`Какво да кажем на някой невярващ, който се бори с разбирането за страданието на невинни хора, като Урия или новородения син на Давид и Витсавее? Как да обясним Божията любов и справедливост в такава ситуация? Как перспективата на великата борба предлага полезен поглед върху нещата?`

`Защо Библията посвещава цели две глави на мръсната история на Давид и Витсавее? С каква цел е преразказана цялата тази история?`

`Размишлявайте върху възгледа, че грехът ни отделя от Бога, както е изразено в Псалми 51:11 ,12. Какъв е вашият опит с начина, по който се случва това? Какво почувствахте? Как бихте обяснили на някого какво е усещането от тази раздяла и защо е толкова неудобно? Защо обещанието за благодат е единственото лекарство?`

Тази събота, 24.07.2021 г. , ще се молим за църкви „Габрово” и „Говедаре”.