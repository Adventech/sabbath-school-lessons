---
title: Простено и забравено?
date: 20/07/2021
---

След като Давид неволно произнася присъдата си ( 2 Царе 12:5,6 ), Натан го изправя пред мащабите на неговия грях. Сърцето на Давид е разбито и той признава греха си. Натан веднага го уверява, че „Господ отстрани греха ти“ ( 2 Царе 12:13 ) и на него му е простено. Няма тестов период за Божието опрощение. Не е нужно Давид да доказва, че е наистина искрен, преди да му бъде гарантирано опрощение.

Въпреки това Натан, който вече е предсказал последиците от греха на Давид във 2 Царе 12:10-12 , потвърждава, че детето, което ще се роди, ще умре.

`Какво означава, че Бог е отнел греха на Давид? Дали Той просто избърсва дъската? Дали всички просто забравят за това? Прочетете 2 Царе 12:10-23 , докато размишлявате върху тези въпроси.`

Давид сигурно също си е задавал сходни въпроси, когато вижда светът му да се сгромолясва – бебето умира, семейството му е в безпорядък (историите с Амнон и Авесалом са два добри примера за семейни проблеми в реалния живот), бъдещето му е несигурно. И въпреки това, въпреки последиците от неговия грях, засегнал невинни хора като Урия и новороденото бебе, той също започва да разбира, че Божията благодат ще покрие това и че някой ден всички последици от греха ще бъдат заличени. Междувременно може да намери покой за своята смутена съвест в Божията благодат.

`От какво Давид чувства, че наистина се нуждае? За какво копнее? Прочетете Псалми 51:1-6 .`

С Псалом 51 Давид изважда себе си на показ, като отваря сърцето си и изповядва своите грехове. Давидовият вик за милост призовава към Божията неотпадаща любов и Неговото голямо състрадание. Той копнее за обновяване.

Когато обмисляме цената на почивката в Исус, първо трябва да признаем, че се нуждаем от външна помощ; ние сме грешници и се нуждаем от Спасител; признаваме греховете си и викаме към Единствения, който би могъл да ни измие, очисти и обнови. Правейки това, можем да се престрашим: ето един прелюбодеец, манипулатор, убиец и някой, който е нарушил поне пет от Десетте заповеди, викащ за помощ – и изискващ обещанието за Божие опрощение.

`Щом Бог прощава на Давид за стореното, каква надежда има тогава за вас?`