---
title: Нещо ново
date: 21/07/2021
---

`След като Давид изповядва греха си, без да се опитва да го извини или замаже, той отправя молба към Бога. За какво Го моли? Прочетете Псалми 51:7-12 .`

Препратката на Давид към очистването с исоп прилага терминологията, известна на всеки израилтянин, посещавал някога светилището. Тъй като той се позовава на обредните ритуали за очистване, описани в Мойсеевия закон ( Левит 14:4 ), признава силата на жертва – Жертвата – която ще дойде в бъдеще, за да отнеме греховете на света.

Давид освен това продължава с молба за „радост“ и „веселие“. Предвид тежестта на греха му, това не е ли малко дръзко?

Може би е полезно да чуете следната парафраза: „Кажете ми, че ми е простено, за да вляза отново в светилището, където мога да чуя радостта и веселието на онези, които Ти се покланят“.

`Когато Адам и Ева съгрешават, те се скриват от Божието присъствие ( Битие 3:8 ). Защо смятате, че молбата на Давид, дори след греха му, е толкова различна? Прочетете Псалми 51:11,12 .`

Давид не иска да губи ясното усещане, че се намира в Божието присъствие. Той осъзнава, че без Светия Дух е безсилен. Знае, че колкото лесно се е подхлъзнал в греха с Витсавее, толкова елементарно би могъл да пропадне отново. Самоувереността му е разбита на парчета.

Давид разбира, че бъдещите победи няма да се дължат на него; те ще дойдат само от Бога, когато е напълно зависим от Него.

Победоносният християнски живот не е свързан само с нас. Той е свързан с Исус. Копнеем за Неговото присъствие; жадуваме за Неговия Дух; искаме Неговата радост от спасението. Признаваме нуждата си от обновяване и възстановяване. Нуждаем се от Неговата почивка – божествен акт на пресътворяване. Почивката на Сътворението не е далеч от опрощението. „Сърце чисто сътвори в мене, Боже, и дух постоянен обновявай вътре в мене“ ( Псалми 51:10 ) използва терминология от Сътворението. В Стария Завет само Бог може да „създаде“ ( bara’ ) – и след като сме пресътворени, можем да си починем.

`Ако не сте изпитвали радостта и веселието при освобождението от гузна съвест, какво ви попречи? Ако е вината, какво бихте могли да научите от тази история, за да ви помогне да го постигнете?`