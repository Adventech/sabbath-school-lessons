---
title: Призив за събуждане
date: 19/07/2021
---

Сред един от най-мрачните периоди в живота на Давид има добра новина: Бог изпраща Своя пророк . Натан и Давид са добри познайници. По-рано Натан е съветвал Давид относно плановете му да построи храм ( 2 Царе, 7 глава ). Сега обаче пророкът идва при своя цар с различна мисия.

`Защо според вас Натан избира да разкаже история, а не незабавно да посочи и да опозори Давид? Прочетете 2 Царе 12:1-14 .`

Натан знае какво да каже и го казва по начин, който Давид е способен да разбере. Той разказва история, която Давид, бившият овчар, може да съпреживее. Познава силно развитото чувство на царя за справедливост и почтеност. По този начин, би могло да се каже, че донякъде Натан залага капан и Давид влиза право в него.

Когато царят неволно произнася собствената си смъртна присъда, Натан му отвръща: „Ти си този човек“ ( 2 Царе 12:7 ). Има различни начини да се каже „ти си този човек“. Някой може да го извика, може да обвини и да навре пръст право в лицето на другия или пък да изрази загриженост и безпокойство. Думите на Натан трябва да са били пропити с благодат. В този момент Давид сигурно е почувствал болката, която Бог би трябвало да изпитва, когато някой от Неговите синове или дъщери съзнателно заобикаля волята Му. Нещо просветва в съзнанието на Давид. Нещо раздира сърцето му.

`Защо Давид отговаря със „съгреших против Господа“, а не със „съгреших против Витсавее“ или „аз съм убиец“ ( 2 Царе 12:13 ; вж. също Псалми 51:4 )?`

Давид осъзнава, че грехът, предизвикващ бурята в сърцата ни, е преди всичко обида против Бога, Създателя и Изкупителя. Ние не просто нараняваме себе си; засягаме и другите. Опозоряваме своите семейства и църкви. Но в крайна сметка нараняваме Бога и забиваме още един пирон в грубата греда на Голгота, сочеща към небето.

„Изобличението на пророка докосна сърцето на Давид. Съвестта му се събуди. Той осъзна огромната величина на вината си. Душата му се преклони в покаяние пред Бога. С треперещи устни каза: „Съгреших Господу”. Цялото зло, сторено на други, представлява съгрешаване пред Бога. Давид бе извършил тежък грях към Урия и Витсавее и остро почувства това. Но грехът му против Бога бе безкрайно голям“ (Уайт, Е. Патриарси и пророци. Изд. „Нов живот“, София, стр. 501).