---
title: Празнуване на свободата
date: 30/08/2021
---

Както видяхме по-рано, съботата сочи не само към дните на Сътворението. Вторият път, когато чуваме Десетте заповеди, Мойсей прави преглед на 40-те години на Израил в пустинята. Този път изречението, представящо причината за спазване на съботата, не е свързано със Сътворението, а по-скоро с освобождението от египетското робство ( Второзаконие 5:12-15 ).

И въпреки че днес не сме роби в Египет, всички ние можем да се изправим пред друг вид робство, което по някакъв начин да е също толкова потискащо.

`С какви други форми на робство се сблъскваме днес? Прочетете Битие 4:7; Евреи 12:1 и 2 Петър 2:19.`

Съботата е празник на свободата от всичко, което ни държи в робство. В събота ни се напомня, че има свобода от греха не с наши собствени сили, а в Божията сила, която ни се предлага чрез вяра. Напомня ни се също, че това е свобода, която не сме заслужили. Първородните деца на израилтяните са спасени чрез кръвта на агнето, намазана на стълбовете на вратите вечерта преди излизането им от Египет ( Изход, 12 гл. ). Ние също сме спасени чрез кръвта на Агнето и сега трябва да ходим в свободата, която сме получили в Христос Исус.

`Прочетете Римляни 6:1-7 . Какво от думите на Павел тук може да бъде свързано с това, което ни е дадено в събота?`

В самата формулировка на Второзаконие 5:15 – „И помни, че ти беше роб в Египетската земя и че Господ, твоят Бог, те изведе оттам със силна ръка и издигната мишца“ – отново напомнят на хората, че те са спасени благодарение на работата и силата на Бога за тях. Колко повече трябва като християни да осъзнаем, че само делото и силата на Христос за нас ни спасяват от греха?

Тази заповед ни казва да си почиваме в спасението, което Бог е спечелил за нас чрез могъщата Си ръка. Освободени сме от собствените си опити за праведност, тъй като си спомняме, че Бог е Създател и че можем да Му се доверим, че ще пресътвори и нас и ще ни освободи, дори в момента, от робството на греха, ако пожелаем да работи в нас.

`Какъв е вашият собствен опит с робството на греха? Как бихме могли да се научим да изискваме обещанията, дадени ни в Исус, за освобождение от това робство?`