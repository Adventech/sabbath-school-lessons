---
title: Съботата и Сътворението
date: 29/08/2021
---

От всичките десет заповеди само четвъртата започва с глагола „помни“. Няма „помни, не кради“ или „помни, не пожелавай“. Има само „помни съботния ден…“

Идеята за „помнене“ предполага история, предполага, че в миналото се е случило нещо, което трябва да си припомняме. Когато си спомняме, ние правим връзки с миналото, а „помни съботния ден, за да го освещаваш“ ни свързва непосредствено със самата седмица на Сътворението.

`Прочетете Битие 1:26,27 и Битие 9:6 . Какво разбираме от тези стихове за това колко специални сме ние като човеци и колко коренно се различаваме от останалото земно Божие творение? И също така защо е толкова важно да разберем тази разлика?`

Когато си припомняме Сътворението, ние помним, че сме създадени по Божия образ, а подобни думи не са изречени за нищо друго, описано в разказа за Сътворението. Очевидно е, че като човешки същества ние сме коренно различни от всяко друго същество на планетата, независимо колко общо ДНК споделяме с някои животни. И за разлика от популярната митология, не сме просто напреднали маймуни или по-силно еволюирали версии на някои първобитни примати. Като хора, създадени по Божия образ, ние сме уникални сред всичко, което Бог е създал на света.

`Как историята на Сътворението ни напомня за връзката ни с творението? Битие 2:15,19.`

Осъзнаването, че Бог е създал този свят, ни напомня за нашата отговорност към творението. Ние трябва да „владеем“ над творението. Владеенето не означава експлоатация. Нужно е да управляваме като Божии регенти. Трябва да взаимодействаме с природния свят така, както би направил Бог.

Да, грехът е помрачил и объркал всичко, но тази земя все още е Божие творение и нищо не ни дава правото да я експлоатираме, особено в ущърб на други човешки същества, както се случва толкова често.

`Освен като напомняне за Бога като Създател, по какви начини спазването на съботата може да ни помогне да осъзнаем по-добре нуждата си да бъдем добри настойници на околната среда?`