---
title: Странникът пред портите ти
date: 31/08/2021
---

`Прочетете Изход 19:6 . Какво ни казва този текст за статута на древния Израил? Вж. също 1 Петър 2:9 .`

Израил е призован да излезе от Египет, за да бъде народът на Божия завет, нацията, чрез която, ако останат верни, евангелието ще се разпространи по света. Несъмнено те са обект на Божиите специални грижи и интерес, получават специални привилегии и в същото време получават специални отговорности.

`Прочетете Изход 23:12 . Какво друго става тук? На какво ни учи този текст за начина, по който Бог гледа на другите, освен на самите израилтяни?`

Универсалността на съботата е нещо, което много хора пропускат. Разбира се, най-често срещаната грешка е, че тя е била само за евреите; грешка, разкрита в първите две глави на „Битие“. В крайна сметка Бог е създал всички хора; така че всички трябва да помнят съботния ден.

Въпреки че винаги трябва да имаме предвид какво представлява съботата за нас, трябва да помним също и какво ни казва тя за другите. В известен смисъл почивката и връзката ни с нашия Създател и Изкупител автоматично ще ни подтикват да гледаме на другите с нови очи, да ги виждаме като същества, създадени от същия Бог като нас, обичани от същия Бог, Който ни обича и Който е умрял и за тях, и за нас. Както видяхме ( Изход 20:10; Второзаконие 5:14 ), слугите, чужденците, дори животните трябва да получат съботна почивка.

Това, че дори непознатите пред портите им, тоест дори онези, които (все още) не са участници в заветните обещания, дадени на Израил – дори те трябва да се насладят на почивката в събота, говори много. Човешките същества, даже животните, никога не бива да бъдат експлоатирани, малтретирани, използвани. Всяка седмица на евреите (и на нас) трябва да се напомня по един въздействащ начин колко общо имаме с другите хора и даже в случай, че се радваме на благословения и привилегии, които другите нямат, трябва да помним, че все още сме част от едно и също човешко семейство и затова следва да се отнасяме с уважение и достойнство към другите.

`Как може вашето лично освещаване на съботата да се превърне в благословение за онези, които не я освещават? Иначе казано, как бихте могли да използвате съботата като свидетелство за другите?`