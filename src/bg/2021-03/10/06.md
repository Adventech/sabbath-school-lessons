---
title: Белег, че принадлежим на Бога
date: 02/09/2021
---

По време на Втората световна война Англия очаквала непосредствена инвазия от германската армия. Направена била подготовка за максимална защита на островния дом. По плажовете били поставени допълнителни укрепления. Разбира се, пътищата биха предоставили на врага най-бързия достъп до целите му и следователно, стратегическите точки били блокирани. След това английските власти направили нещо странно. За да забавят и объркат врага, били премахнати железопътните знаци, а пътните знаци били свалени. Гравираните надписи върху камъни или върху сгради нямало как да бъдат свалени, но били покрити с мазилка.

Белезите са важни. Те служат като маркери и водачи. В ерата преди GPS всички имахме карти и наблюдавахме за знаци.

`Знак на какво е съботата? Прочетете Изход 31:13,16,17 . По какъв начин можем да приложим казаното тук за себе си днес – за хората, които вярват във вечното значение на Божия закон?`

Въпреки че тези думи са изречени специално за древния Израил, ние, които сме Христови, сме „Авраамово потомство и наследници по обещание“ ( Галатяни 3:29 ) и днес съботата остава знак между Бога и Неговия народ. Изход, 31 глава посочва, че съботата е знак за вечния Божи завет ( Изход 31:16,17 ). Този знак ни помага да „познаем“ нашия Създател и Изкупител – Онзи, Който ни освещава. Той е като знаме, което се издига на всеки седем дни и служи като напомняне, тъй като сме склонни да забравяме.

Божията събота е постоянно напомняне за нашия произход и освобождение, за нашата съдба и отговорност към прокудените и пренебрегнатите. Всъщност съботата е толкова важна, че вместо ние да отидем при нея, тя всяка седмица и без изключение идва постоянно при нас, като ни напомня кои сме, кой ни е създал, какво прави днес за нас и какво ще извърши в края за нас, когато сътвори ново небе и нова земя.

Светият Бог кани Своите заветни човешки партньори да обмислят ритъма, който управлява наистина важното: спасителните отношения между Създателя и Изкупителя и Неговото своенравно творение. Всяка седмица и със силата и властта, произтичащи от Бога, ни е заповядано да влизаме в почивката, дадена ни свободно в Христос Исус, „Начинателя и Завършителя на нашата вяра, Който заради предстоящата Нему радост издържа кръст“ ( Евреи 12:2 ).

`Как бихте могли да се научите да имате по-дълбоко преживяване с Бога в събота?`