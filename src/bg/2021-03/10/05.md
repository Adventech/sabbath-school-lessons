---
title: Служенето на другите почита Божията събота
date: 01/09/2021
---

В света на Новия Завет религиозните водачи са превърнали спазването на събота в изящно изкуство. Установени са десетки забрани и правила, които помагат да се опази светостта на съботата.

Това включва забрана за връзване или развързване на каквото и да било, разделяне на две нишки, гасене на пожар, пренасяне на предмет между частна и публична собственост или транспортиране на даден предмет на разстояние, по-голямо от определеното в обществото.

`Какво обвинение е повдигнато срещу Исус в Йоан 5:7-16 ?`

Пренебрегвайки напълно прекрасното чудо, извършено от Исус и освобождението от болестта, което Той е дал на този човек, водачите са обсебени от факта, че излекуваният публично носи постелката си в събота. Вместо да видят как „Господарят на съботата“ ( Марк 2:28 ) използва този специален ден, водачите възнамеряват да поддържат своите собствени правила и ограничения. Трябва да внимаваме да не би по свой начин и в своя си контекст да допускаме подобни грешки.

`Как Исая 58:2,3 очертава Божия план за освещаването на съботата?`

Бог не иска празно поклонение или благочестиво мълчание. Той иска да види народът Му да се ангажира с другите хора, особено с потиснатите и отхвърлените.

Исая обяснява това много ясно в Исая 58:13,14 : „Ако отдръпнеш крака си в събота, за да не вършиш своята воля в светия Ми ден, и наречеш съботата наслада, свята на Господа, ден за почитане, и Го почиташ, като не следваш в нея своите си пътища и не търсиш своето си удоволствие, и не говориш своите си думи, тогава ще се наслаждаваш в Господа; и Аз ще те направя да яздиш по високите места на земята и ще те храня в наследството на баща ти Яков; защото устата Господни изговориха това” ( Исая 58:13,14 ).

Търсенето на нашето „удоволствие“ ( Исая 58:13 или „угаждане на прищевките“, както го представя синодалният превод) е равносилно на потъпкване на съботата. Човешките планове не са част от идеала за Божията събота. По-скоро сме поканени да потърсим онези, които се борят, които са пленници, гладни и голи, или ходят в тъмнина и чиито имена сякаш никой не помни. Повече от всеки друг ден от седмицата, съботата трябва да ни отклони от самите нас и от собствения ни егоизъм и да ни накара да мислим повече за другите и за техните нужди, а не само за себе си и за своите нужди.