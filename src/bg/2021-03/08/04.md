---
title: Бягство
date: 17/08/2021
---

Въз основа на данните на Световната здравна организация (СЗО) най-често срещаното заболяване в световен мащаб, засягащо повече от 300 милиона души годишно, невинаги има очевидни и осезаеми симптоми. Депресията е водещата причина за нетрудоспособност по света и е основен участник в глобалното бреме на болестите.

За съжаление, в християнството често не се говори за депресията, понеже тя може би се разглежда като признак за липса на вяра. В крайна сметка нима християните не би трябвало винаги да цъфтят от радост, щастие и пр.? И така, нима депресията не е признак, че нещо не е наред в отношенията ни с Бога?

Повечето хора знаят, че това не е вярно. Дори верните християни понякога може да се борят с депресия особено след травматично събитие, и това не е признак на липса на вяра или доверие в Бога. Човек може отново да прочете псалмите и да види болката, страданието и мъката, понасяни от верния Божи народ.

Понякога депресията ни обзема бавно и тихомълком и я разпознаваме едва когато затегне хватката си. Понякога удря бързо, след особено изтощително емоционално или физическо събитие. Например Божият верен пророк Илия е напълно изтощен, емоционално и физически, след планината Кармил.

`В 3 Царе, 18 глава Илия току-що е видял Божието чудо на огъня, падащ от небето. В отговор на молитвата си той е видял как идва дъждът след тригодишна суша. Защо Илия реагира на заплахата на Йезавел с бягство? Прочетете 3 Царе 19:1-5 .`

Илия преживява много изтощителни двадесет и четири часа. Това преживяване, съчетано с грубото събуждане и смъртната заплаха, отключва депресията при него.

Освен това Илия е присъствал, когато пророците на Ваал, около 850 на брой, са били изклани, може би някои от тях дори от собствената му ръка ( 3 Царе 18:40 ). Подобно събитие, дори и за праведна кауза, лесно би могло да доведе до травматичен стрес при тези, които или са гледали, или, още по-лошо, са участвали в него.

Затова Илия хуква да бяга в опит да се отдалечи от там. Понякога бягаме до хладилника и се опитваме да се натъпчем с храна, за да станем отново щастливи. Понякога се опитваме да приспим емоционалното си изтощение. Друг път търсим нова връзка, работа или място в стремежа си да избягаме. А понякога се заробваме в повече работа, все повече срокове и срещи, докато се опитваме по-усилено да избягаме от безименното нещо, което изцежда радостта и покоя ни. И разбира се, много хора използват „лекарства“ от някакъв тип, всички в опита си да притъпят болката. В крайна сметка обаче тези неща само замаскират симптомите; те не решават проблема и често могат даже да го задълбочат.