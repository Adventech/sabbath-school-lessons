---
title: Изцелителен покой
date: 15/08/2021
---

Ако някога е имало време, в което да се нуждаем от покой, това е времето, когато сме болни. Нуждаем се от физическа почивка, за да може имунната система на тялото ни да се възстанови.

Често се нуждаем и от умствена почивка. Понякога става дума за нещо просто, което не застрашава живота, като настинка или мигрена. Лежим си и се опитваме да не мислим за всичко, което трябва да свършим. Е, обикновено не ни се получава.

Понякога, когато става въпрос за нещо потенциално животозастрашаващо, лежим будни и се тревожим какви ли ще бъдат резултатите от медицинските изследвания. И тогава често започваме да се питаме защо. Дали този нездравословен начин на живот най-накрая ни се отплаща? Дали е заради лекарствата, които пихме преди 20 години? Дали заради наднорменото тегло, което сме носили през последните няколко години? Дали Бог не ни наказва за онзи таен грях, за който никой друг не знае?

`Прочетете Марк 2:1-4 . Какво се случва тук?`

За паралитика в тази история това е ясен казус. От „Копнежът на вековете“ (стр. 153-156 – бълг. изд.) научаваме предисторията. Паралитикът е извършил някои неща, с които не се гордее особено. Неговият греховен живот е станал причина за тази болест и духовните експерти начертават съвсем права линия от причината до следствието. Той сам си е виновен за болестта заради греховете си и за нея няма лечение.

Това отношение може да бъде твърде типично. Често изглеждаме обсебени от това кой го е направил . Ако е извършено престъпление, някой трябва да си плати. Ако някъде се случи инцидент, някой трябва да бъде съден. Но приписването на вина не носи изцеление или успокоение на болния.

Първоначалният Божи замисъл не включва болка, болест и страдание. Болестта идва на тази планета едва с навлизането на греха. Ето защо Бог ни дава здравословни насоки – за да можем да се радваме на по-добро качество на живот сега. Но докато сме в този болен от греха свят, няма да има гаранции за здраве независимо колко усърдно следваме здравословните принципи.

Добрата новина е, че Бог може да ни даде покой без значение дали сме болни, или здрави; независимо дали болестта ни е резултат от нашите собствени прегрешения, или от нечий друг пропуск, от нашите гени, или е просто страничен продукт от живота в този грешен свят. Бог знае как да ни даде покой.

`Когато някой се разболее, не е добре да започваме с приписване на вина. В същото време защо разбирането на причината за болестта в някои случаи може да е важната крачка към изцелението и възстановяването?`