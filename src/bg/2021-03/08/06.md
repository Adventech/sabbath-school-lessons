---
title: Покой и нещо повече
date: 19/08/2021
---

Бог знае, че цялото това бягане е изморило Илия. Той знае, че освен физически уморен, Илия е емоционално изтощен и носи огромен товар от вина. Както Исус ще направи за паралитика след толкова много години, Бог изчиства дъската и осигурява почивка на Илия. Най-накрая той наистина може да поспи и да се ободри.

Очакваме това да е краят на историята, но нищо подобно. Божията почивка не е еднократно събитие. Влизането в нея е свързано с изцеление – с бавно отучване от отрицателните модели на мислене и разрушителните навици. Бог не прилага прибързано лечение.

`Прочетете 3 Царе 19:5-8 . Къде отива Илия сега и защо?`

След почивката Илия отново хуква да бяга. Но този път Бог преориентира бягането му. Господ знае, че животът в този грешен свят може и ще причини депресия. Той разбира нашия импулс за бягство, но иска да пренасочи бягането ни. Вместо всички саморазрушителни механизми за справяне, които опитваме, Той иска да бягаме към Него. И след като започнем да тичаме в Неговата посока, иска да ни научи да се вслушваме в „тихия нежен глас“ ( 3 Царе 19:12 ), който ще ни даде почивка.

Илия няма сили да стане и да пътува, за да се срещне с Бога. Бог осигурява енергията за срещата и му обещава по-добър утрешен ден. Докато Илия лежи под своята хвойна и иска да умре, той вярва, че най-добрите му дни са отминали.

`Прочетете 3 Царе 19:15,16 и 4 Царе 2:11 . Какво още е приготвено за Илия?`

Бог знае, че на Илия му предстоят по-добри дни. Пророкът ще бъде изцелен, тъй като ще се научи да въведе живота си в Божия ритъм и да приеме Неговия покой. Все още има царе, които да бъдат помазани и пророчески наследник, който да бъде избран. Бог вече знае за Елисей, който ще стане близък с Илия като син. Бог знае, че с вяра Илия отново ще призове огън да падне от небето ( 4 Царе 1:10 ). Пророкът няма да умре от отчаяние под хвойната, а по-скоро му предстои огнено пътуване с колесница до небесния покой.

`Какво можем да научим от историята на Илия за това, че независимо колко зле се чувстваме, в Божията сила не бива да се отчайваме въпреки всичко?`