---
title: Лечение из корен
date: 16/08/2021
---

Паралитикът е спуснат в присъствието на Исус и всички погледи се насочват към Учителя. Дали ще избере да излекува явен грешник? Дали ще произнесе укор над болестта?

`Как Исус изцелява паралитика? Кое е първото нещо, което Спасителят прави за него? Прочетете Марк 2:5-12.`

Тъй като често не сме наясно с болестта, докато не забележим симптомите, се случва да приемем заболяването просто като симптом. Смятаме, че премахването на симптомите означава изцеление. Исус подхожда по съвсем различен начин към болестта. Той знае корена на всички страдания и болести и иска първо да ни изцели от него.

В случая с паралитика, вместо да излекува веднага очевидните последици от болестта му, Исус се насочва право към корена на онова, което най-много измъчва човека. Паралитикът усеща тежестта на своята вина и отделяне от Бога по-тежко, отколкото чувства болестта си. Човекът в мир с Бога е в състояние да издържи всяко физическо страдание, което би могло да го сполети в този болен от греха свят. И така, Исус стига директно до корена и първо предлага опрощение.

Религиозните водачи са шокирани, когато чуват Исус да произнася думи на опрощение. В отговор на техните неизговорени обвинения Той задава въпрос.

`Прочетете Марк 2:7,8 . Какво предизвикателство отправя Исус към книжниците? С кой проблем се занимава?`

Приказките като цяло не са нещо кой знае какво, но не и когато говори Бог. С Божието могъщо Слово са се появили всички неща (Битие, 1 глава). Въпреки че опрощението не е нещо, което можем да видим, то струва твърде скъпо. Коствало е живота на Божия Син на кръста. Всичко останало е на второ място. След това, за да изяви силата и реалността на опрощението, Исус решава да изцели паралитика.

Бог иска първо да ни изцели вътрешно. И тогава в някои случаи Той избира да ни донесе незабавно физическо изцеление, както при паралитика, а понякога ще трябва да изчакаме утрото на възкресението, за да преживеем физическото изцеление. Така или иначе, нашият Спасител иска да сме в състояние да си починем в увереността на Неговата любов, благодат и опрощение дори днес, дори сред своите страдания.

`Как да намерим мир и покой дори когато нашите молитви за изцеление остават без отговор, поне засега?`