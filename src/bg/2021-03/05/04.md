---
title: „Аз съм кротък и смирен по сърце”
date: 27/07/2021
---

Днес кротостта е недооценено качество. Смирението е обект на присмех. Социалните медии ни научиха да обръщаме внимание на силното, шумното, странното, дивото и крещящото. Наистина толкова много от световните стандарти са твърде противоположни на това, което Бог смята за ценно и важно.

„Познанието на истината зависи не толкова от силата на интелекта, колкото от чистите намерения, от простотата на искрената, зависима вяра. Божии ангели се приближават до онези, които със смирено сърце търсят небесно ръководство. Светият Дух се дава, за да им отвори богатите съкровища на истината” (Уайт, Е. Притчи Христови. Изд. „Ел Уай“, София, 2013, стр. 31).

`Прочетете Матей 5:5; 1 Петър 3:4 и Исая 57:15. Какво определение бихте дали на кротостта и смирението въз основа на тези стихове?`

Във 2 Коринтяни 10:1 Павел се позовава на „Христовата кротост и нежност”. Кротостта и смирението не са описания на някакъв натрапник, нито на хора, които не могат да отстояват собствената си позиция. Самият Исус не търси конфронтация и често я избягва, защото мисията Му още не е изпълнена ( Йоан 4:1-3 ). Но когато конфронтацията Го застига, Той отговаря смело. И същевременно говори любезно. Неговият плач за Йерусалим, непосредствено преди кръста например, не представлява произнасяне на проклятия, а изпълнени със сълзи словесни картини на едно опустошително бъдеще ( Лука 19:41-44 ).

В Новия Завет Исус често е представян като втория Мойсей. Той говори от планина, когато излага принципите на Своето царство ( Матей 5:1 ). По чуден начин осигурява храна на големите множества ( Матей 14:13-21 ). Числа 12:3 описва Мойсей като „кротък“, което отзвучава в Матей 11:29 . Хората, станали свидетели на нахранването на 5000 души, възкликват с почуда: „Наистина Този е пророкът, Който трябва да дойде на света“ ( Йоан 6:14 ) – препратка към Второзаконие 18:15 и ролята на Мойсей като пророк.

Смирението и кротостта на Исус явно превъзхождат тези на Мойсей. В крайна сметка Той е нашият божествен Спасител. Макар че Мойсей предлага да принесе себе си в жертва, за да спаси своя народ ( Изход 32:32 ), смъртта му няма да постигне нищо, тъй като самият той е грешник и се нуждае от Спасител, от Някого, Който да понесе греха и да плати за греховете му. Въпреки че можем да се поучим от Мойсей и от историята на живота му, не бихме могли да намерим спасение в него.

Вместо това се нуждаем от Спасител, Който може да заеме нашето място, не само като Ходатай, но и като наш Заместник. Застъпничеството е важно, но единствено Бог увисва на кръста, понасяйки нашите грехове, като плаща в Себе Си наказанието за нашия грях. Той може да ни спаси от правните последици, които нашите грехове справедливо биха ни нанесли. Ето защо, колкото и велик да е примерът на Исус за нас, без кръста и възкресението този пример не би имал никакъв смисъл.