---
title: Разширено изучаване
date: 30/07/2021
---

„Когато установите, че работата ви е трудна, когато се оплаквате от трудности и изпитания, когато казвате, че нямате сили да устоите на изкушението, че не можете да победите нетърпението и че християнският живот е трудна работа, бъдете сигурни, че не носите игото на Христос; вие носите игото на друг господар“ (Уайт, Е. Детско водителство. Стр. 267 – англ. изд.).

„Необходима е постоянна бдителност и искрена, любяща преданост, но те ще дойдат естествено, когато душата е поддържана от Божията сила чрез вяра. Не можем да направим нищо, абсолютно нищо, за да се препоръчаме на божественото благоволение. Изобщо не бива да разчитаме на самите себе си или на добрите си дела; но когато като заблудени, грешни същества дойдем при Христос, можем да намерим покой в Неговата любов. Бог ще приеме всеки, който дойде при Него, доверявайки се изцяло на заслугите а на разпнатия Спасител. Любовта извира от сърцето. Може да няма чувство на екстаз, но има трайно, спокойно доверие. Всяко бреме е леко; защото игото, което Христос налага, е благо. Дългът се превръща в наслада и жертвата – в удоволствие. Пътят, който до този момент е изглеждал забулен в тъмнина, става ярък от лъчите на Слънцето на правдата. Това е ходенето в светлината, както Христос е в светлината“ (Уайт, Е. Вяра и дела. Стр. 38, 39 – англ. изд.).

**Въпроси за разискване**

`Спомняте ли си момента от ходенето си с Исус, когато най-накрая се предадохте? Споделете този момент със съботноучилищната си група и се фокусирайте специално върху причината, поради която сте се предали.`

`Изучавайте молитвата на Исус от Матей 11:25-27 и обсъдете със съботноучилищната си група как получаваме познание за благодатта. Защо Бог крие спасителния план („тези неща“) от мъдрите и разумните и ги разкрива на невръстните?`

`Как на практика бихме могли да помогнем на хората около нас, които се борят със своите бремена, да дойдат при Исус и да намерят покой?`

`Обърнете специално внимание върху идеята да бъдете „кротки и смирени по сърце“. Не се ли отразява това зле на самочувствието на човека? Не трябва ли да се чувстваме добре със себе си особено ако някой така или иначе се бори с вътрешни съмнения? Как Кръстът и онова, което той представлява, би трябвало да ни помогне да разберем какво има предвид Исус под това да сме „кротки и смирени“? Тоест защо в присъствието на Кръста кротостта и смиреността са единственото реално подходящо отношение, което трябва да имаме?`

Тази събота, 31.07.2021 г. , ще се молим за църкви „Горна Оряховица” и „Гоце Делчев”.