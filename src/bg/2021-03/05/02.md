---
title: „Аз ще ви успокоя“
date: 25/07/2021
---

`Прочетете Матей 11:20-28 , където Исус казва: „ Елате при мен всички, които се трудите и сте обременени и Аз ще ви успокоя“. Какъв е контекстът на това свидетелство? Как Исус ни дава покой?`

Също като нас, Исус никога не говори извън контекст. За да Го разберем, трябва да разберем конкретния контекст, свързан с определено свидетелство, особено след като не искаме да тълкуваме неправилно Спасителя.

Матей, 11 глава бележи повратната точка в „Евангелието от Матей“. Свидетелствата, отхвърлящи важни галилейски градове, са най-строгите, произнасяни до този момент в Евангелието. Исус не се подмазва; Той направо посочва болното място. Общува с „грешниците“ ( Матей 9:9-13 ); Неговото свидетелство, че може да прощава грехове, е скандално в очите на религиозните водачи ( Матей 9:1-8 ).

Всъщност Исус изрича някои силно осъдителни думи спрямо хората, като дори прави тежко сравнение със Содом, разглеждан тогава (както и днес) като място на непримиримо нечестие. „Но, казвам ви, че в съдния ден наказанието на Содомската земя ще бъде по-леко, отколкото на тебе“ ( Матей 11:24 ).

Напрежението нараства – и все пак, в разгара на всичко това Исус сменя тона и предлага истински покой. И може да го направи, понеже „всичко Ми е предадено от Моя Отец; и освен Отец никой не познава Сина“ ( Матей 11:27 ). Способността на Исус да дава и успокоява се основава на Неговата божественост и на Неговото единство с Отец.

Преди да успеем да разтоварим бремето си, трябва да разберем, че не можем да го носим сами. Всъщност повечето от нас няма да дойдат, освен ако не признаят истинското си състояние. Поканата на Исус се основава на нуждата.

Неговото свидетелство от Матей 11:28 започва с императив в гръцкия оригинал. „Елате“ не е по желание; „Елате“ представлява предпоставката за намиране на покой. „Елате“ означава, че трябва да предадем кормилото. Във време, когато можем удобно да контролираме много неща в живота си чрез своите смартфони, отиването при Исус не е обичайна посока. Всъщност за повечето хора предаването е най-трудната част от християнския живот.

Обичаме да говорим, и с право, за всичко, което Бог е сторил за нас в Христос, как ние не можем да спасим себе си и пр. Всичко това е вярно. Но в крайна сметка все още трябва да направим съзнателния избор да „отидем“ при Исус, което означава да Му се предадем. Ето къде реалността на свободната воля заема централно място в християнския живот.

`Какви товари носите? Как да се научите да ги предавате на Исус и да преживеете покоя, който Той предлага, и то на толкова висока и лична цена за самия Него?`