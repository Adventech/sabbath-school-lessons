---
title: „Вземете Моето иго върху себе си“
date: 26/07/2021
---

`Прочетете Матей 11:29,30 . Защо Исус ни заповядва да вземем Неговото иго веднага след като ни е поканил да Му предадем товарите си и да намерим истински покой?`

След първия императив „елате“ в Матей 11:28 , в Матей 11:29 следват още два.

„Вземете“ и „научете“ фокусират вниманието на аудиторията (и читателя) върху Исус. Ние трябва да вземем Неговото иго и да се научим от Него.

Интимната връзка в Божеството между Отец и Сина (вече представена в Матей 11:25-27 ) предлага силна илюстрация, която може да обясни метафората на игото в тези стихове. И Отец, и Синът работят заедно, за да спасят човечеството. Макар че игото е символ на подчинение (вж. Йеремия, 27 глава ), то е и метафора, илюстрираща обединена цел. Ние се предаваме на Неговото иго и приемаме задачата, която Той ни дава – да бъдем благословение за хората около нас. Не ние носим Неговото иго; просто сме впрегнати в игото, защото Неговото иго „е благо“, а бремето Му „е леко“ ( Матей 11:30 ).

Вторият императив: „научете се от Мене“, повтаря същия възглед. На гръцки глаголът „да науча“ е свързан с термина „ученик“. Когато се учим от Исус, ставаме истински Негови ученици. Покорността и посвещението са характеристиките на ученичеството.

`Каква е разликата между това да сте „обременени“ ( Матей 11:28 ) и да вземете Неговото иго?`

Игото е обичайна метафора в юдаизма, свързана със закона. В Деяния 15:10 се употребява по отношение на наредбата за обрязването. Галатяни 5:1 противопоставя предлаганата от Исус свобода с игото на робството, което е препратка към закона като средство за спасение.

Да бъдем под игото на Исус подчертава послушанието и посвещението да вървим по Неговите стъпки и да участваме в Неговата мисия. Въпреки че не можем да се надяваме да добавим нещо към спасението, което Исус е спечелил за нас на кръста, можем да станем Негови посланици и да споделим благата вест с хората около нас. Исусовото тълкувание на закона, както е разкрито в Планинската проповед (Матей, 5-7 глава), е даже още по-радикално, отколкото го възприемат фарисеите. То изисква сърдечна хирургия и преобразява нашите мотиви – и още: Неговото иго е благо, а бремето Му е леко ( Матей 11:30 ).

`Какво прекрасно обещание! Покой за душите си . Как преживяхте този покой? Какво представлява той? Като се фокусираме върху Исус и върху това, което Той ни предлага, как бихме могли да започнем да изпитваме този покой?`