### За смъртта и умирането. Нашата бъдеща надежда

Бог е създал хората, за да живеят вечно в любов към Него и Неговото творение. Но тази връзка е прекъсната от необяснимата поява на греха в небесните селения (Исая 14:12-15; Йезекиил 28:12-19; Откровение 12:7-12) и последвалото грехопадение на Адам и Ева (Битие 3:1-19; Римляни 5:12). За жалост, смъртта поглъща не само човешката раса, но и всичко живо. Белезите ѝ можем да видим днес в листата, които падат от дърветата, цветята, които увяхват във вазите ни, нашите невинни домашни любимци, които умират мъчително, и близките ни, които толкова жестоко биват отнети от нас. Светът е изпълнен със страдание и неизбърсани сълзи. 

В копнежа си за по-добър свят хората са измислили много „райски светове“, в които биха искали да живеят. Например през 1933 г. английският романист Джеймс Хилтън издава книгата си „Изгубеният хоризонт“, която няколко години по-късно е използвана за сценарий на филм със същото заглавие. Филмът представя тежката съдба на един самолет, чието гориво свършва и накрая се разбива в покритите със сняг Хималаи. Пилотът умира при катастрофата, но неколцината оцелели са издърпани от останките и поведени от група тибетци към райската долина Шангри-ла. Отделени от външния свят, нейните обитатели израснали в любов и мъдрост, като живеели почти безсмъртни в дълготрайна хармония и радост.

Разбира се, това е само измислица. 

Като смъртни хора ние се нуждаем от сигурност в настоящето и надежда за бъдещето. Добре го е казал швейцарският теолог Емил Брунер: „Каквото е кислородът за белите дробове, това е надеждата за смисъла на човешкия живот. Отнемете кислорода и човек умира от задушаване. Отнемете надеждата и човечеството се задъхва от липса на въздух: идва отчаянието, водещо до парализа на интелектуалните и духовните сили поради чувство за безсмислие и безцелно съществуване. Както съдбата на човешкия организъм зависи от кислородния запас, така и съдбата на човечеството зависи от запаса му от надежда“ (Emil Brunner, Eternal Hope [London: Lutterworth Press, 1954], p. 7). Библейската надежда наистина ни дава сила да понесем екзистенциалните кризи, с които се сблъскваме по пътя си към вечността. 

За разлика от измислената Шангр-ла в „Изгубеният хоризонт“, нашата надежда не следва „хитро измислени басни“ (2 Петър 1:16). Тя се основава върху Божието надеждно обещание за един съвършен свят, без повече сълзи, болка или смърт (Откровение 21:1-5). Това скъпоценно обещание вдъхновява апостолската църква и е прието и съхранено от много християни през вековете. Без изобщо да губи от силата си, същото това обещание придава смисъл и цел на живота ни днес. Заради него гледаме с увереност в бъдещето. То ни уверява, че всички наши близки, които са починали в Христос, ще бъдат накрая възкресени от мъртвите, за да наследят вечен живот.

Този урок разглежда темата за великата борба между доброто и злото от гледна точка на две основни теми. Едната е произходът и съществуването на греха и смъртта. Другата тема е Божият установен план да реши тези проблеми и да върне света в първоначалното му съвършено състояние. Ще поставим и специален акцент върху смъртното естество на хората и как възкресението води до безсмъртие. Всъщност не бива да се боим от смъртта, защото Христос е умрял за нас и е победил нейната сила. Можем да сме уверени, че Той държи „ключовете на смъртта и на ада“ (Откровение 1:18).

Това тримесечие ще разгледаме болезнената тема за смъртта, но през призмата на надеждата, която ни предлага Исус.

_Алберто Тим, доктор по философия (Университет „Андрюс“), е помощник-директор на Настоятелството над публикациите на Елън Уайт и член на Комисията към Института за библейски проучвания (BRICOM) и Комисията към Института за геонаучни проучвания (GRICOM). Преди това е бил президент на Латиноамериканската адвентна теологична семинария (LATS)._