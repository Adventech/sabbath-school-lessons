---
title: Първите плодове на починалите
date: 10/11/2022
---

`Прочетете 1 Коринтяни 15:20 във връзка с Второзаконие 26:1-11 . В какъв смисъл Павел говори за Христос като „първия плод от починалите“?`

Принасянето на „първите плодове“ е древен земеделски обичай в Израил, който има дълбоко религиозно значение. Той е свято признание за Бога като милостив Хранител, Който е надарил настойниците Си със земя, където е пораснала реколта и тя е готова за жътва ( Изход 23:19; Изход 34:26; Левит 2:11-16; Второзаконие 26:1-11 ). Първите плодове показват не само, че започва жътва, но и разкриват качеството на продуктите.

Според Уейн Грудем, „когато Павел нарича Христос „първи плод“ (гр. aparchē ), той използва метафора от земеделието, за да покаже, че ние ще бъдем като Христос. Както „първите плодове“ или първото вкусване на зреещата реколта показват каква ще бъде тя, така и Христос като „пръв плод“ показва какви ще бъдат нашите възкресени тела, когато в Божията последна „жътва“ Той ни възкреси от мъртвите и ни доведе в Своето присъствие“ (Wayne Grudem, Systematic Theology (Grand Rapids, MI: Zondervan, 1994), p. 615).

Струва си да запомним, че Исус излиза от гроба с прославено човешко тяло, но все още носи белезите на разпятието ( Йоан 20:20,27 ). Означава ли това, че възкръсналите Божии деца също ще носят физическите белези на страданията си? Например апостол Павел ще носи ли в прославеното си тяло „трън в плътта“ ( 2 Коринтяни 12:7 ) и „белезите на Господ Исус“ ( Галатяни 6:17 )?

До смъртта си Павел „винаги трябваше да носи със себе си в тялото белезите на Христовата слава, в очите си, които бяха заслепени от небесната светлина [Деяния 9:1-9]“ (Уайт, Е. История на изкуплението. С. 275 – англ. изд.). Но това не означава, че той или някой друг от прославените изкупени ще бъде възкресен с белезите от страданията си ( 1 Коринтяни 15:50-54). Ще се отнася до Христос, „белезите на тази жестокост Той ще носи завинаги. Всеки отпечатък от гвоздеите ще разказва историята за чудното изкупление на човека и високата цена, с която е бил изкупен“ (Уайт, Е. Ранни писания. С. 179 – англ. изд.). Неговите белези са гаранция за нас, че всички наши белези ще бъдат завинаги заличени.

`Христос вечно ще носи белезите на разпятието Си. Какво ни разкрива това за Божията любов към нас и какво Му е коствало да ни спаси? Как ни показва също и колко много е вложил Бог в нашето спасение?`