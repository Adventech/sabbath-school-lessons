---
title: Мнозина възкръсват с Него
date: 08/11/2022
---

`„И ето, завесата на храма се раздра на две отгоре до долу, земята се разтресе, скалите се разпукаха, гробовете се разтвориха и много тела на починали светии бяха възкресени, които, като излязоха от гробовете след Неговото възкресение, влязоха в святия град и се явиха на мнозина“ ( Матей 27:51-53). Какво ни говори този невероятен разказ за възкресението на Исус и какви са последиците от него?`

Земетресение бележи смъртта на Исус ( Матей 27:50,51 ), а друго бележи Неговото възкресение ( Матей 28:2 ). В момента, когато Той умира, „земята се разтресе, скалите се разпукаха, гробовете се разтвориха и много тела на починали светии бяха възкресени, които, като излязоха от гробовете след Неговото възкресение, влязоха в святия град и се явиха на мнозина“ ( Матей 27:51-53 ). Тези светии са възкресени славно като свидетели на Христовото възкресение и като образ на онези, които ще бъдат възкресени в последното възкресение. Следователно точно след възкресението на Исус много от юдеите получават силно доказателство, за да повярват в Неговото възкресение и така да Го приемат като Спасител, което и правят мнозина от тях, включително и много свещеници ( Деяния 6:7 ).

„По време на служенето Си Исус беше възвръщал мъртви към живот. Беше възкресил сина на вдовицата от Наин, дъщерята на началника, и Лазар. Но те не бяха облечени в безсмъртие. След като бяха възкресени, те си останаха подчинени на смъртта. Но онези, които излязоха от гроба при Христовото възкресение, бяха възкресени за вечен живот. Възнесоха се заедно с Него като трофеи на Неговата победа над смъртта и гроба. (…) Тези възкръснали влязоха в града и се явиха на много хора, обявявайки: „Христос възкръсна от мъртвите и ние сме възкресени заедно с Него“. Така беше увековечена свещената истина за възкресението“ (Уайт, Е. Копнежът на вековете. С., Нов живот, 2005, с. 486, 487).

Ако говорим по човешки, главните свещеници и старейшините разполагат с големи предимства. Те държат религиозната власт над народа и дори успяват да убедят римските власти и тълпите да им помогнат в интригите. Но забравят, че „Всевишният владее над царството на хората и го дава на когото иска“ ( Даниил 4:32 ). Техните лъжи са опровергани и лишени от сила заради онези възкресени светии.

`Независимо колко лошо би могло да стане положението днес, защо можем да разчитаме на крайната Божия победа, докато все още се борим с трудностите в този грешен свят?`