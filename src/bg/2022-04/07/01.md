---
title: Победата на Христос над смъртта
date: 05/11/2022
---

### За изучаване през седмицата
Матей 27:62-66; Йоан 10:17,18; Матей 27:51-53; Йоан 20:11-29; 1 Коринтяни 15:5-8.

> <p>Стих за запаметяване</p>
> „И когато Го видях, паднах при нозете Му като мъртъв; а Той сложи десницата Си върху мен и каза: Не бой се, Аз съм Първият и Последният, и Живият; бях мъртъв и ето, живея до вечни векове; и имам ключовете на смъртта и на ада“ (Откровение 1:17,18).

Централно място за християнската вяра заема възкресението на Исус. Павел изтъква това много убедително, когато пише: „Защото ако мъртвите не се възкресяват, тогава и Христос не е бил възкресен; и ако Христос не е бил възкресен, суетна е вашата вяра; вие сте още в греховете си. Тогава и тези, които са починали в Христос, са погинали“ ( 1 Коринтяни 15:16-18 ). Ще разгледаме това по-подробно следващата седмица.

Следователно независимо колко голямо ударение поставя Павел върху Христовата смърт и колко важна е тя: „Защото бях решил да не зная между вас нищо друго, освен Исус Христос, и то Христос разпнат“ ( 1 Коринтяни 2:2 ) – тя всъщност не би постигнала нищо, отделена от възкресението Му. Ето колко съдбоносно важно е възкресението на Исус за цялата християнска вяра и спасителен план.

Обаче е трудно да разберем защо възкресението на Христос, а с него и нашето възкресение, са толкова важни, ако мъртвите в Христос вече се наслаждават на небесно блаженство, тъй като са „отишли у дома с Господа“, както мнозина вярват.

Независимо от всичко, тази седмица ще разгледаме възкресението на Христос и всички убедителни доказателства, които Той ни е дал, за да повярваме в него.