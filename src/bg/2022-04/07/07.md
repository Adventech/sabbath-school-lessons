---
title: Разширено изучаване
date: 11/11/2022
---

Прочетете от Елън Уайт: гл. „В гробницата на Йосиф“, „Той възкръсна!“, „Защо плачеш?“, „Пътят към Емаус“, „Мир вам!“ от кн. „Копнежът на вековете“.

Съвремието ни не вярва в неща като възкресението на Исус. Обаче историческите доказателства са толкова убедителни, че дори хората, които не могат да приемат, че то е било действително събитие, са принудени да признаят колко много хора вярват , че са видели възкръсналия Исус. Много противници на възкресението се опитват да обяснят какво може да е накарало тези различни хора да повярват, че са видели възкръсналия Христос.

Някои твърдят, че всички ученици са имали халюцинации за възкръсналия Исус. Други твърдят, че Той всъщност не е умирал, но бил само припаднал, а след това се свестил, след като бил смъкнат от кръста, а когато се явявал, учениците Му си мислели, че е бил възкресен от мъртвите. А някои твърдят (колкото и да не ви се вярва), че Исус е имал брат близнак, когото учениците са объркали с възкръсналия Христос. С други думи, историческите доказателства са толкова силни, че хората скалъпват подобни аргументи, за да се опитат да го отхвърлят. А тъй като самото възкресение е толкова важно, не бива да се изненадваме на всички основателни причини, които са ни посочени, за да го повярваме.

„Гласът, който извика от кръста „Извърши се“, беше чут от мъртвите. Той проникна през стените на гробниците и призова спящите да станат. Така ще бъде и когато Христовият глас прозвучи от небето. Този глас ще проникне в гробовете и ще отлости вратите на гробниците, и мъртвите в Христос ще възкръснат. При възкресението на Спасителя бяха отворени няколко гроба, но при Второто Му пришествие всички скъпоценни мъртви ще чуят гласа Му и ще станат за славен, безсмъртен живот. Същата сила, която възкреси Христос от мъртвите, ще възкреси и църквата Му и ще я прослави заедно с Него, над всички началства, над всички власти, над всяко име не само в този свят, но и в бъдещия“ (Уайт, Е. Копнежът на вековете. С., Нов живот, 2005, с. 487).

**Въпроси за разискване**

`„Извърши се“ (Йоан 19:30) и „Той възкръсна“ (Матей 28:6) са две от най-смислените твърдения, изричани някога. Как се допълват едно друго в историята на спасението? Каква велика надежда откриваме в тези думи за себе си?`

`Първо религиозните водачи искат да бъде поставена стража при гробницата, за да не откраднат учениците тялото на Исус. По-късно плащат на стражите да кажат, че учениците наистина са откраднали тялото. Как този разказ разкрива истината за празния гроб и защо този празен гроб е толкова важен за нас като християни?`

Тази събота, 12.11.2022 г., ще се молим за църкви „Петрич” и „Пещера”.