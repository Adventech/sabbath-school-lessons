---
title: Свидетели на възкръсналия Христос
date: 09/11/2022
---

`Прочетете Йоан 20:11-29 и 1 Коринтяни 15:5-8 . Как реагират учениците, когато за пръв път срещат възкръсналия Христос?`

Двамата ангели до празната гробница казват на Мария Магдалена и на другите жени с нея, че Исус е възкръснал ( Матей 28:1,5-7; Марк 16:1-7; Лука 23:55; 24:1-11 ). Скоро и самият Исус им се явява, а те Му се покланят ( Матей 28:1,9,10 ; Йоан 20:14-18 ). Явява се също на Петър ( Лука 24:34; 1 Коринтяни 15:5 ) и на двама други ученици по пътя за Емаус и техните сърца горят, когато Той им говори ( Марк 16:12; Лука 24:13-35 ). Щом Исус отива в горната стая, учениците първоначално са ужасени и уплашени, но след това се изпълват с радост и се удивляват на случилото се ( Лука 24:33-49; Йоан 20:19-23 ). Седмица по-късно Исус отново се връща в същата стая, без да отваря вратите, а тогава дори и Тома повярва в Неговото възкресение ( Йоан 20:24-29 ).

През четиридесетте дни между възкресението и възнесението Си Исус „се яви на повече от петстотин братя наведнъж“ ( 1 Коринтяни 15:6 ) и на Яков ( 1 Коринтяни 15:7 ). Той отива при няколко ученици на брега на Галилейското езеро и закусва с тях, а след това говори с Петър ( Йоан 21:1-23 ). Може да се е явявал и друг път ( Деяния 1:3 ), преди да се яви за последен път при възнесението Си ( Лука 24:50-53; Деяния 1:1-11 ). Павел също се смята за свидетел на възкръсналия Христос, Който му се явява по пътя за Дамаск ( 1 Коринтяни 15:8; Деяния 9:1-9 ).

Когато другите ученици за пръв път казват на отсъстващия Тома, че са видели възкръсналия Господ, той отвръща: „Ако не видя на ръцете Му раните от гвоздеите и не сложа пръста си в раните от гвоздеите, и не сложа ръката си в ребрата Му, няма да повярвам“ ( Йоан 20:25 ). Една седмица по-късно, когато Исус повторно се явява на учениците, сега и Тома е сред тях, а Исус му казва: „Дай си пръста тук и виж ръцете Ми, и дай ръката си и я сложи в ребрата Ми; и не бъди невярващ, а вярващ“ ( Йоан 20:27 ). Тогава Тома признава: „Господ мой и Бог мой!“. А Исус добавя: „Понеже Ме видя, Тома, ти повярва; блажени онези, които, без да видят, са повярвали“  ( Йоан 20:29 ).

`„Блажени онези, които, без да видят, са повярвали“. Въпреки че не си видял лично възкръсналия Христос, какви основания имаш за вярата си в Исус?`