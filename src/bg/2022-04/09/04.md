---
title: Да си отида и да бъда с Христос
date: 22/11/2022
---

`Прочетете Филипяни 1:21-24 и 1 Солунци 4:13-18 . Кога Павел очаква да бъде „с Христос“ ( Филипяни 1:23 ) и „с Господа“ ( 1 Солунци 4:17 )?`

Павел е мотивиран от силното желание да живее „в Христос“ сега ( 2 Коринтяни 5:17 ) и „с Христос“ след Неговото второ идване ( 1 Солунци 4:17 ). Дори смъртта не може да разруши увереността на апостола, че принадлежи на своя Спасител и Господ. Както казва в „Посланието към римляните“, „нито смърт, нито живот“ не могат да ни отлъчат „от Божията любов, която е в Христос Исус, нашия Господ“ ( Римляни 8:38,39 ). „Понеже, ако живеем, за Господа живеем, и ако умираме, за Господа умираме; и така, живеем ли, умираме ли, Господни сме“ ( Римляни 14:8 ).

С тази увереност Павел говори за вярващите, които вече са починали, като „починалите в Исус“ ( 1 Солунци 4:14 ) и които ще бъдат възкресени при Христовото второ идване, за да получат вечен живот ( 1 Коринтяни 15:16-18; 1 Солунци 4:13-18 ).

Когато апостолът споменава желанието си „да си отида и да бъда с Христос“ ( Филипяни 1:23 ), дали намеква, че след смъртта душата му ще отиде да живее в съзнателно състояние с Христос? Ни най-малко. В този стих „Павел изразява желанието си да остави този сегашен и изпълнен с трудности живот, за да бъде с Христос, без да споменава колко време може да измине между двете събития. Стихът не казва, че Павел очаква да отиде в небето, след като умре. Той е категоричен, че няма да получи наградата си преди Второто пришествие ( 2 Тимотей 4:8 ).

Накратко, Павел „казва, че следващото нещо, което ще види след отиването си (смъртта), ще бъде Христовото идване в небесните облаци, за да възкреси мъртвите, когато той ще „бъде с Господа“ ( 1 Солунци 4:17 ). Трябва също да се отбележи, че библейските автори понякога споменават заедно две събития, които може да са разделени от дълъг период от време“ (Andrews Study Bible, p. 1555).

Но защо Павел предпочита да умре, отколкото да живее? Защото накрая ще може да си почине от всичките беди, без да му се налага повече да изпитва болка в тялото си ( 1 Коринтяни 9:27 ). И ще направи това с пълната увереност, че ще получи „венеца на правдата“ при Второто пришествие ( 2 Тимотей 4:6-8 ). Въпреки че апостолът определено не желае да умре, той знае какво следва след смъртта.

`Кой не си е мислил в трудни моменти, че би било хубаво да затвори очи в смъртта, а следващото нещо да е да „бъде с Христос“? Как тази мисъл ни помага да разберем какво казва Павел във „Филипяни“?`