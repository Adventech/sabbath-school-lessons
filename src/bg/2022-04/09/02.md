---
title: Богаташът и Лазар
date: 20/11/2022
---

`Прочетете Лука 16:19-31 . Защо тази история не е буквално описание на живота след смъртта?`

Някои учени предлагат Лука 16:19-31 да се тълкува буквално, т.е. като описание на състоянието на мъртвите. Но това мнение би довело до няколко небиблейски заключения и би противоречало на много от пасажите, които вече разгледахме.

Първо, ще трябва да признаем, че небето и земята са достатъчно близо, за да позволяват разговор между обитателите на двете места ( Лука 16:23-31 ). Ще трябва също да предположим, че в живота след смъртта, докато тялото лежи в гроба, остава някаква съзнателна форма на духовната част с „очи“, „пръст“, „език“, която дори изпитва жажда ( Лука 16:23,24 ).

Ако този пасаж беше описание на човешкото състояние при смъртта, тогава небето определено не би било място на радост и щастие, защото спасените щяха да могат отблизо да следят безкрайните страдания на изгубените си близки и дори да разговарят с тях ( Лука 16:23-31 ). Как би могла да бъде щастлива една майка, докато наблюдава безконечните мъчения на любимото си дете в ада? В такъв контекст би било буквално невъзможно да се изпълни Божието обещание, че няма да има повече скръб, плач и болка ( Откровение 21:4 ).

Заради подобни несъответствия много съвременни библейски изследователи смятат историята за богаташа и Лазар за притча, на която не всички подробности могат да се тълкуват буквално. Джордж Е. Лад, макар и неадвентист, определено звучи като адвентист, когато казва, че тази история вероятно е „притча, която използва тогавашното юдейско мислене, а не цели да учи нещо за състоянието на мъртвите“ (G. E. L[add], “Eschatology,” in The New Bible Dictionary, edited by J. D. Douglas [Grand Rapids, MI: Eerdmans, 1962], p. 388).

Притчата за богаташа и Лазар представя остър контраст между един добре облечен „богаташ“ и един „сиромах на име Лазар, покрит със струпеи“ ( Лука 16:19,20 ). Разказът ни разкрива, че (1) положението и социалното признание в настоящето не са критерии за бъдещата награда и че (2) вечната съдба на всеки човек се решава в този живот и не може да бъде променена в живота след смъртта ( Лука 16:25,26 ).

`„И той му каза: Ако не слушат Мойсей и пророците, то и от мъртвите да възкръсне някой, пак няма да се убедят“ ( Лука 16:31 ). Какво послание от силните думи на Исус трябва да приемем лично за себе си относно авторитета на Библията и как се отнасяме с него?`