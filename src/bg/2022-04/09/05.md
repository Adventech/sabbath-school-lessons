---
title: Проповядване на духовете в тъмницата
date: 23/11/2022
---

`Прочетете 1 Петър 3:13-20. Как Христос проповядва „на духовете в тъмницата“? Битие 4:10`

Коментаторите, които вярват в естественото безсмъртие на душата, обикновено посочват, че Христос е проповядвал „на духовете в тъмницата“, докато все още Си е почивал в гробницата. За тях Неговият отделен от тялото дух е отишъл в ада и е проповядвал на безтелесните духове на предпотопните хора.

Обаче тази фантастична представа е библейски неприемлива, защото няма втора възможност за спасение на мъртвите ( Евреи 9:27,28 ). Тогава защо Исус би проповядвал на хора, за които вече няма шанс за спасение?

Най-важното е, че тази теория противоречи на библейското учение, че мъртвите остават в безсъзнателно състояние в гроба до момента на възкресението в края ( Йов 14:10-12; Псалми 146:4; Еклесиаст 9:5,10; 1 Коринтяни 15:16-18; 1 Солунци 4:13-15 ).

Също така, ако този стих наистина говореше, че Исус е посетил ада и е проповядвал на нечестивите предпотопни хора, докато тялото Му е било в гробницата, защо само те са чули Неговата вест? Не са ли горели и други изгубени хора в ада заедно с тях? Защо само предпотопните са чули проповедта Му?

Безсмислено е също да предполагаме, че Христос е проповядвал на паднали ангели, които са били непокорни по времето на Ной. Докато „духовете в тъмницата“ са описани като непокорни „едно време“ ( 1 Петър 3:19,20 ), Библията говори за зли ангели, които все още са непокорни и днес ( Ефесяни 6:12; 1 Петър 5:8 ). Освен това падналите ангели са държани „под мрак във вечни окови за съда на великия ден“ ( Юда 1:6 ), без никаква възможност за спасение.

Трябва да отбележим, че в 1 Петър, 3 глава „духовете в тъмницата“ от стих 19 са идентифицирани в стих 20 като „непокорни“ предпотопни хора в „дните на Ной“. Терминът дух (гр. pneuma ) се използва в този стих и на други места в Новия завет ( 1 Коринтяни 16:18 ; Галатяни 6:18) за живи хора, които могат да чуят и да приемат поканата за спасение. Изразът „в тъмницата“ очевидно се отнася не за буквален затвор, а за затвора на греха, в който се намира необновеното човешко естество ( Римляни 6:1-23; 7:7-25 ).

Проповядването на Христос пред непокаяните предпотопни хора се извършва чрез Ной, който получава заповеди от Бога ( Евреи 11:7 ) и става „проповедник на правдата“ за своите съвременници ( 2 Петър 2:5 ). Стиховете на Петър са написани в контекста на верността – те не са коментар за състоянието на мъртвите.