---
title: „Днес (…) с Мене в рая“
date: 21/11/2022
---

Един от библейските пасажи, които най-често се използват за доказване на безсмъртието на душата, е Лука 23:43 : „Истина ти казвам днес ще бъдеш с Мене в рая“. Почти всички библейски преводи (с малки изключения) превеждат този стих по сходен начин, като създават впечатлението, че точно в деня, когато Христос умре, Той и разбойникът ще бъдат заедно в рая. Това не бива да ни изненадва, защото тези преводи са направени от библейски учени, вярващи в догмата за естественото безсмъртие на душата. Но дали това е най-добрият превод на стиха?

`Сравнете Лука 23:43 с Йоан 20:17 и 14:1-3 . Как обещанието за каещия се разбойник на кръста трябва да се разбира във връзка с думите на Мария Магдалена и с обещанието за учениците?`

Предположението, че Христос и разбойникът още същия ден са отишли в рая (или небето), противоречи на думите на Исус към Мария Магдалена след възкресението Му, които потвърждават, че Той още не се е явил в присъствието на Своя Отец в небето ( Йоан 20:17 ). Тази заблуда, че Исус и покаяният разбойник са отишли в небето в същия ден, противоречи също и на обещанието на Спасителя за учениците, че ще бъдат взети на небето едва при Неговото второ идване ( Йоан 14:1-3 ).

Въпросът в Лука 23:43 е дали наречието „днес“ (гр. sēmeron ) трябва да бъде свързано с глагола след него („съм“) или с глагола преди него („казвам“). Уилсън Пароши признава, че „от граматична гледна точка“ е буквално невъзможно да се определи правилната алтернатива. „Лука обаче има определена тенденция да използва това наречие с предшестващия го глагол. Това се случва в 14 от 20-те случая, когато се среща sēmeron в „Лука“ и „Деяния на апостолите“ (Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7).

Следователно по-естественият прочит на Лука 23:43 би бил: „Истина ти казвам днес, ще бъдеш с Мене в рая“. В този случай идиоматичният израз „ти казвам днес“ подчертава уместността и сериозността на думите „ще бъдеш с Мене в рая“. Накратко, Исус му обещава, точно там и тогава, че ще бъде спасен.

`Прочетете историята за каещия се разбойник ( Лука 23:39-43 ), който въпреки греха си, въпреки факта, че няма какво да предложи на Бога, получава обещание за вечен живот от Христос. Как тази история убедително разкрива великата истина за спасение единствено чрез вяра? По какво приличаме на този разбойник? По какво се различаваме?`