---
title: Противоречиви пасажи?
date: 19/11/2022
---

### За изучаване през седмицата
Лука 16:19-31; 23:43; Йоан 20:17; Филипяни 1:21-24; 1 Петър 3:13-20; Откровение 6:9-11.

> <p>Стих за запаметяване</p>
> „Вие изследвате Писанията, понеже мислите, че в тях имате вечен живот и те са, които свидетелстват за Мен“ (Йоан 5:39).

Петър ни предупреждава: „бъдете винаги готови да отговаряте (но с кротост и страхопочитание) на всеки, който ви пита за вашата надежда“ ( 1 Петър 3:15 ). Павел добавя: „Проповядвай словото, настоявай навреме и не навреме, изобличавай, порицавай, увещавай с голямо търпение и непрестанно поучаване. Защото ще дойде време, когато няма да търпят здравото учение“ ( 2 Тимотей 4:2,3 ). В такъв случай трябва да разглеждаме не само пасажите, които лесно могат да бъдат обяснени и съответстват на нашите вярвания, но и тези, които обикновено се използват за учения, различни от това, в което вярваме.

Когато го правим, трябва да следваме боговдъхновения пример на Исус. „Христос не спестяваше нито една дума от истината, но я изговаряше винаги с любов. (…) Никога не говореше грубо, не изричаше без нужда нито една строга дума, никога не причиняваше ненужна болка на някоя чувствителна душа. Той не критикуваше остро човешката слабост“ (Уайт, Е. Копнежът на вековете. С., Нов живот, 2005, с. 208).

Тази седмица ще изучаваме някои интересни пасажи, които хората използват в подкрепа на естественото безсмъртие на душата. Тези размисли трябва да утвърдят собствените ни убеждения и да ни помогнат да отговаряме спокойно на хората, които оспорват това важно учение.