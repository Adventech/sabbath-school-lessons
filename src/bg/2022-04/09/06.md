---
title: Душите под олтара
date: 24/11/2022
---

`Прочетете Откровение 6:9-11 . Как биха могли „душите“ на мъртвите мъченици да викат „под олтара“?`

Отварянето на петия апокалиптичен печат разкрива необичайна сцена. Душите на мъчениците се виждат метафорично „под олтара“ да викат към Бога за възмездие ( Откровение 6:9-11 ). Някои коментатори са склонни да приемат този „олтар“ за кадилния олтар, споменат при седмия печат ( Откровение 8:1-6). Но споменаването на „кръв“ (вместо „тамян“) в Откровение 6:9-11 ни кара да видим тук загатване за олтара за всеизгаряне, където се излива кръвта на жертвата ( Левит  4:18,30,34 ). Както кръвта на онези жертви се е изливала около олтара, така и кръвта на мъчениците символично се е изливала на Божия олтар, когато те са губили живота си, оставайки верни на Божието Слово и свидетелството на Исус ( Откровение 6:9; 12:17; 14:12 ).

„Душите“ под олтара също са символични. Ако човек ги приеме буквално, ще трябва да стигне до заключението, че мъчениците не са напълно щастливи в небето, защото все още викат за възмездие. Това едва ли звучи като наслада от наградата на спасението.

Също така е важно да помним, че Йоан не получава видение за небето, каквото то всъщност е. „Там няма никакви бели, червени, черни или пепеляво сиви коне с войнствени ездачи. Исус не се явява под формата на агне с кървяща порезна рана. Четирите живи същества не представляват буквални крилати създания със споменатите животински характеристики. (…) Също така няма и никакви „души“, които лежат в основата на олтара в небето. Цялата сцена е образно и символично представяне на нещата“ (Адвентен библейски коментар. Т. 7. С. 778 – англ. изд.).

Джордж Е. Лад, неадвентист, пише (отново звучи като адвентист): „В настоящия пример [ Откровение 6:9-11 ] олтарът е категорично жертвеният олтар, където се е изливала кръвта на жертвата. Фактът, че Йоан вижда душите на мъчениците под олтара, няма нищо общо със състоянието на мъртвите или положението им в някакво междинно състояние. Това е просто ярко изображение на факта, че те са се жертвали в името на своя Бог“ ( A Commentary on the Revelation of John [Grand Rapids, MI: Eerdmans, 1972], p. 103).

`Кой ли не е викал за справедливост, която все още не е получил, особено жертвите на несправедливост? Защо трябва да вярваме, че справедливостта, която толкова липсва в нашия свят, въпреки това ще възтържествува? Каква утеха намирате в това чудесно обещание?`