---
title: Синът на вдовицата от Наин
date: 25/10/2022
---

Библията казва, че Исус „обикаляше да прави благодеяния и да изцелява всички угнетявани от дявола; защото Бог беше с Него“ ( Деяния 10:38 ). Всъщност всичките евангелия изобилстват от разкази за това как Исус служи на много нуждаещи се и страдащи души, заради което по-късно много юдеи започват да вярват, че Той е обещаният Месия.

„Имаше цели села, където не се чуваше стон на страдалец в никоя къща, защото Той беше преминал през тях и беше излекувал всичките им болни. Работата Му доказваше Божественото Му помазание. Любов, милост и състрадание се разкриваха във всяко Негово действие. Сърцето Му се изпълваше с нежно съчувствие към хората. Той пое човешко естество, за да може да стигне до човешките нужди. И най-бедните, и най-скромните не се бояха да се приближат до Него. Дори малките деца бяха привлечени от Него“ (Уайт, Е. Пътят към Христос. С., Нов живот, 2016, с. 12).

`Прочетете Лука 7:11-17 . Каква важна разлика има между това, което се случва при това възкресение, и онези случаи, които разгледахме вчера?`

Докато служи в Галилея, Исус лекува болни и прогонва демони. Веднъж Той и учениците Му приближават портите на Наин, когато през тях преминава погребална процесия. В отворения ковчег лежи единственият син на вдовица, ридаеща безутешно. Изпълнен със състрадание към скърбящата майка, Исус ѝ казва: „Недей да плачеш. Тогава се приближи и се допря до носилката; а носачите се спряха. И каза: Момче, казвам ти, стани. И мъртвият се повдигна и седна, и започна да говори. И Исус го предаде на майка му“ ( Лука 7:13-15 ). Присъствието на Исус променя целия ход на събитията и много хора, наблюдавали чудото, разбират, че не само се е случило нещо изумително, но и че сред тях е бил един специален човек (наричат го „велик пророк“).

И финикийката ( 3 Царе 17:8-24 ), и сунамката ( 4 Царе 4:18-37 ) са помолили за помощ – съответно Илия и Елисей. Но вдовицата от Наин получава помощ, без дори да я иска. Това означава, че Бог е загрижен за нас дори когато не можем да поискаме помощ от Него, нито пък се чувстваме достойни за това. Исус вижда проблема и се справя с него – толкова типично за Него през цялото Му служене.

`Истинската религия включва грижа за сираците и вдовиците около нас ( Яков 1:27 ). Макар да е очевидно, че не можем да вършим чудесата на Исус, какво бихме могли да направим, за да послужим на страдащите хора наоколо?`