---
title: Възкресението на Мойсей
date: 23/10/2022
---

`Прочетете Юда 9 и Лука 9:28-36 . Какви доказателства намирате в тези стихове за телесното възкресение на Мойсей?`

Някои гръцки църковни отци от Александрия твърдят, че когато Мойсей умрял, се появили двама Мойсеевци: единият жив в дух, другият мъртъв в тяло; единият възнасящ се на небето с ангели, другият погребан в земята ( Origen , Homilies on Joshua 2.1; Clement of Alexandria, Stromata 6.15). Тази разлика между успението на душата и погребването на тялото може да е логична за онези, които вярват в гръцкия възглед за безсмъртна душа, но подобно разбиране не се намира в Библията. Юда 9 потвърждава библейското учение за възкресението на тялото на Мойсей, защото спорът е „за тялото на Мойсей“, а не за някаква предполагаемо жива душа.

Второзаконие 34:5-7 казва, че Мойсей е починал на 120-годишна възраст и Господ го е погребал в скрито място в една долина в Моавската земя. Но Мойсей не остава много дълго в гроба. „Самият Христос, с ангелите, които бяха погребали Мойсей, слезе от небето, за да извика спящия светия. (…) За прът път Христос щеше да даде живот на мъртъв човек. Когато Князът на живота и блестящите ангели приближиха гроба, Сатана се уплаши за властта си. (…) Христос не се унижи да спори със Сатана. (…) Но Христос предаде всичко на Своя Отец с думите: „Господ да те смъмри“ ( Юда 9 ). Възкресението беше утвърдено завинаги. Сатана беше ограбен от плячката си. Праведните ще възкръснат“ (Уайт, Е. Патриарси и пророци. С., Нов живот, 2019, с. 329, 330).

Категорично доказателство за възкресението намираме при преобразяването на Христос. Там Мойсей се явява заедно с пророк Илия, който е бил преобразен, без да види смърт ( 4 Царе 2:1-11 ). Мойсей и Илия дори разговарят с Исус ( Лука 9:28-36 ). „И, ето, двама мъже говореха с Него; те бяха Мойсей и Илия, които се явиха в слава и говориха за смъртта Му, с която Му предстоеше да завърши живота Си в Йерусалим“ ( Лука 9:30,31 ). Тук явяването на Мойсей, доказателство за победата на Христос над греха и смъртта, е описано недвусмислено. Там при Исус се явяват самите Мойсей и Илия, а не техните „духове“ (все пак Илия изобщо не е умирал).

`На Мойсей не е позволено да влезе в земния Ханаан ( Второзаконие 34:1-4 ), но е взет в небесния Ханаан. Какво ни говори това за факта, че Бог „може да направи несравнимо повече, отколкото искаме или мислим“ ( Ефесяни 3:20 )?`