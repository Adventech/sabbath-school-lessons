---
title: Два случая от Стария Завет
date: 24/10/2022
---

`Прочетете 3 Царе 17:8-24 и 4 Царе 4:18-37 . Какви сходства и разлики виждате в тези две възкресения?`

В Евреи, 11 глава четем, че чрез вяра „жени приемаха мъртвите си възкресени“ ( Евреи 11:35 ). Такъв е случаят с двете възкресения, описани в пасажите за днес.

Първото ( 3 Царе 17:8-24 ) се случва по време на огромното отстъпление в Израил под влиянието на цар Ахаав и съпругата му езичничка Йезавел. Докато жестока суша опустошава земята, Бог заповядва на Илия да отиде в Сарепта, град извън Израил. Там среща бедна финикийка, вдовица, която се кани да сготви последното оскъдно ястие за себе си и за сина си, а след това да умре. Но животът им е пощаден чрез чудото с брашното и маслото, които не се изчерпват, докато сушата не приключва. По-късно синът ѝ се разболява и умира. Отчаяната майка умолява Илия, който издига гласа си към Господа. „И Господ послуша Илиевия глас и животът на детето се върна в него, и то оживя“ ( 3 Царе 17:22 ).

Второто възкресение ( 4 Царе 4:18-37 ) става в Сунам, малко селце южно от планината Гелвуе. Елисей е помогнал на бедната вдовица да плати дълговете си чрез чудото на напълването на много съдове с масло ( 4 Царе 4:1-7 ). По-късно в Сунам той среща известна омъжена жена, която няма деца. Пророкът ѝ казва, че ще има син и това наистина се случва, както е предсказал. Детето пораства здраво, но един ден се разболява и умира. Сунамката отива до планината Кармил и моли Елисей да отиде с нея да види сина ѝ. Пророкът настойчиво се моли на Господа и накрая детето оживява.

Тези жени имат различен произход, но една и съща спасителна вяра. Финикийката подслонява пророк Илия в много трудно време, когато за него няма безопасно място в Израил. Сунамката и съпругът ѝ построяват специална стая, където пророк Елисей може да отсяда, когато минава през тяхната област. Когато тези две деца умират, вярващите им майки умоляват Божиите пророци и изпитват радостта да видят децата си отново живи.

`Това са велики истории, но за всеки един от тези два разказа има кой знае колко неразказани други, в които не се е случило нищо толкова чудотворно. Какво трябва да ни говори този тъжен факт за централното място на обещаното възкресение за нашата вяра в края на времето?`