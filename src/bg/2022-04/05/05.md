---
title: Дъщерята на Яир
date: 26/10/2022
---

Възкресенията преди Исус да умре и възкръсне не са ограничени до някоя конкретна етническа група или социална класа. Мойсей е може би най-великият водач на Божия народ за всички времена ( Второзаконие 34:10-12 ). За разлика от него бедната вдовица-финикийка дори не е израилтянка ( 3 Царе 17:9 ). Сунамката е известна в своята общност ( 4 Царе 4:8 ), но все пак не е еврейка. Вдовицата от Наин има само един син, на когото вероятно е разчитала ( Лука 7:12 ). Яир е началник на синагогата, вероятно в Капернаум ( Марк 5:22 ). Независимо от различния им културен произход или социално положение, всички те са благословени с Божията животворяща сила.

`Прочетете Марк 5:21-24,35-43. Какво можем да научим за смъртта от думите на Христос „детето не е умряло, а спи“? Марк 5:39`

Дванадесетгодишната дъщеря на Яир лежи смъртно болна вкъщи. Затова той отива при Исус и Го умолява да отиде в дома му и да положи ръце върху нея. Но преди да стигнат, някой вече носи тъжната новина: „Дъщеря ти умря; защо още затрудняваш Учителя?“ ( Марк 5:35 ). Тогава Исус казва на скърбящия баща: „Не бой се, само вярвай“ ( Марк 5:36 ). И наистина бащата може само да се довери напълно на Божията намеса.

Пристигайки в къщата, Исус казва на събралите се там: „Защо така се вълнувате и плачете? Детето не е умряло, а спи“ ( Марк 5:39 ). Те Го осмиват, защото (1) знаят, че тя е мъртва и (2) не разбират смисъла на думите Му. „Утешителната метафора, в която „сън“ замества „смърт“, изглежда, е била предпочитаният начин на Христос да говори за това събитие ([ Матей 9:24; Лука 8:52 ;] вж. Йоан 11:11-15 ). Смъртта е сън, но дълбок сън, от който само великият Дарител на живота може да събуди човека, защото само Той има ключовете за гроба ( Откровение 1:18 ; ср. Йоан 3:16; Римляни 6:23 )” (Адвентен библейски коментар, т. 5, с. 609 – англ. изд.).

След възкресението на това момиче хората, които го виждат, „се смаяха твърде много“ ( Марк 5:42 ). И нищо чудно. Защото и днес смъртта е окончателна, абсолютно и явно необратима. Да наблюдават нещо такова със собствените си очи трябва да е било смайващо и променящо живота преживяване.

`Думите на Исус „Не бой се, само вярвай“ ( Марк 5:36 ) имат смисъл и за нас днес. Как да се научим на това дори в плашещи ситуации, които се оказват най-важните моменти, когато трябва да продължаваме да вярваме?`