---
title: Лазар
date: 27/10/2022
---

`Прочетете Йоан 11:1-44 . В какъв смисъл Исус се прославя чрез болестта и смъртта на Лазар ( Йоан 11:4 )?`

Тук също Исус използва метафората за съня, когато говори за смъртта. „Нашият приятел Лазар заспа, но Аз отивам да го събудя.“ ( Йоан 11:11 ). Когато някои си мислят, че говори за буквален сън ( Йоан 11:11-13 ), Исус ясно обявява какво има предвид: „Лазар умря“ ( Йоан 11:12-14 ). Всъщност, когато пристига във Витания, Лазар вече е мъртъв от четири дни. Тялото му се разлага ( Йоан 11:17,39 ). Когато тялото започне да се разлага достатъчно, за да мирише, няма съмнения: човекът е мъртъв .

В този контекст, когато Исус казва на Марта: „Брат ти ще възкръсне“ ( Йоан 11:23 ), тя потвърждава, че вярва във възкресението в края. Но Исус заявява: „Аз съм възкресението и животът. Който вярва в Мене, макар и да умре, ще живее. Никой, който е жив и вярва в Мене, няма да умре вовеки. Вярваш ли в това?“ ( Йоан 11:23-26 ). И добавя: „Ако повярваш, ще видиш Божията слава?“ ( Йоан 11:40 ). Марта повярва и вижда Божията слава при възкресяването на своя брат.

Библията казва, че животът е създаден чрез Божието Слово ( Псалми 33:6 ) и чрез него може да бъде пресътворен, както в случая с Лазар. След кратка молитва Исус заповядва: „Лазаре, излез вън!“ ( Йоан 11:43 ). Точно там и тогава тези хора виждат животворящата сила на Бога, същата сила, която е извикала живота в съществуване, и същата сила, която в края на времето ще извика мъртвите в живот чрез възкресението.

Възкресявайки Лазар, Исус доказва, че има силата да победи смъртта, което за хора като нас, които неизбежно умират, е най-великото нещо – каква по-велика изява на Божията слава би могло да има?

`Прочетете Йоан 11:25,26 . В едното изречение Исус говори, че вярващите ще умрат, а в следващото – че никога няма да умрат. На какво ни учи Той тук и защо разбирането, че смъртта е безсъзнателен сън, е толкова важно за разбирането на думите Му? И какво предлагат тези думи на същества като нас, обречени да отидат в гроба?`