---
title: Ново небе и нова земя
date: 25/12/2022
---

За някои последователи на гръцката философия това, че нещо е материално, автоматично означава, че то е лошо. Ето защо за тях е немислимо да има реално небе с истински хора в бъдещето. Според това мислене, за да има небе и то да бъде добро, трябва да е напълно духовно, освободено от всички недостатъци на физическия свят тук. Щом нещо е материално, твърдят те, то не може да бъде духовно. А ако нещо е духовно, то не може да бъде материално. За разлика от това гледище, Библията говори за небето с конкретни думи, но без ограниченията, наложени от присъствието на греха.

`Прочетете Исая 65:17-25; 66:22,23; 2 Петър 3:13; Откровение 21:1-5 . Какво е най-важното послание в тези пасажи?`

Книгата „Исая“ ни позволява да надзърнем в някои интересни аспекти от възможната картина на Израил като народ, ако беше останал верен на завета с Бога ( Исая 65:17-25; 66:22,23; Второзаконие, 28 глава ). Цялата обстановка с различните аспекти от живота щеше да се приближава все повече и повече до първоначалния Божи план, т.е. преди навлизането на греха.

Този план обаче не се материализира според очакванията. Тогава се утвърждава нов план, но сега с църквата, съставена от юдеи и езичници от всички народи ( Матей 28:18-20; 1 Петър 2:9 ). Следователно пророчествата на Исая трябва да бъдат препрочетени от перспективата на църквата ( 2 Петър 3:13; Откровение 21:1-5 ).

„В Библията наследството на спасените е наречено „отечество“ ( Евреи 11:14-16 ). Там небесният Пастир води стадото Си при извори с жива вода. Дървото на живота дава плод всеки месец, а листата му поддържат хората в добро състояние. Там има вечно течащи потоци, чисти като кристал, а край тях привеждащи се дървета хвърлят сенките си върху пътеките, приготвени за изкупените на Господа. Там обширните полета преливат в красиви хълмове, а Божиите планини издигат извисените си върхове. На тези мирни поля, близо до тези живителни потоци, Божият народ, толкова дълго живял в странстване и скитничество, ще намери своя дом.“ (Уайт, Е. Великата борба. С., Нов живот, 2018, с. 455).

`Много невярващи автори, без надеждата за вечността, представена в Писанието, са негодували заради безсмислието на човешкия живот. Въпреки че не са прави за бъдещето, защо е трудно да се спори с техните аргументи за безсмислието на живота без надежда за това бъдеще? Споделете отговора си с групата в събота.`