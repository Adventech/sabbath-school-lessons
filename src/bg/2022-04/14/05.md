---
title: Никога повече смърт и сълзи
date: 28/12/2022
---

Теорията за безсмъртието на душата, страдаща вечно в безкрайно горящ ад, противоречи на библейското учение, че в новото небе и новата земя няма да има повече „жалеене, нито плач, нито болка“ ( Откровение 21:4 ). Ако теорията за вечно горящ ад беше вярна, тогава „втората смърт“ нямаше да заличи греха и грешниците от вселената, а само щеше да ги ограничи във вечния ад на скръб и плач. И още нещо: в този случай вселената никога нямаше да бъде напълно възстановена в първоначалното си съвършено състояние. Но да благодарим на Господа, че Библията рисува една съвсем различна картина!

`Прочетете Исая 25:8, Откровение 7:17 и 21:4 . Каква утеха и надежда могат да ни донесат тези пасажи в изпитанията и страданията на съвременния свят?`

Животът може да бъде много труден, несправедлив, жесток. Някои толкова скъпи за нас хора ни се отнемат безжалостно от студената прегръдка на смъртта. А други се промъкват в живота ни, ограбват чувствата ни, а след това си тръгват, сякаш нищо не се е случило. Колко ужасно е да бъдеш предаден от човек, когото си обичал и на когото си се доверил.

Има моменти, когато сърцето ни е разбито и се питаме дали изобщо си заслужава да живеем. Независимо от скърбите ни обаче, Бог винаги желае да избърше възможно най-много сълзи от бузите ни. Въпреки това някои от най-горещите сълзи ще продължават да се стичат по тях до онзи славен ден, когато ще престанат смъртта, скръбта и риданията ( Откровение 21:1-5 ).

Можем да разчитаме, че в последния съд Бог ще отсъди за всеки един човек със справедливост и любов. Всички наши близки, които са починали в Христос, ще бъдат възкресени от мъртвите, за да са с нас през цялата вечност. Недостойните за вечен живот накрая ще престанат да съществуват, без да се налага да живеят в един „неприятен“ рай или вечно горящ ад. Най-голямата ни утеха идва от справедливостта на Бога към всеки един. Когато смъртта категорично престане да съществува, изкупените ще викат с радост: „О, смърт, къде ти е победата? О, смърт, къде ти е жилото?“ ( 1 Коринтяни 15:54,55 ).

Господ обещава, че в новото небе и новата земя, която Той ще създаде, „предишните неща няма да се спомнят, нито ще дойдат наум“ ( Исая 65:17 ). Това не означава, че небето ще бъде място на амнезия, а че миналото няма да засенчва трайната радост там.

`Кой от нас не е усещал разрушителното влияние на този живот? Как да се учим да се доверяваме и доколкото е възможно, да се наслаждаваме на Божията доброта и любов, особено в лоши моменти?`