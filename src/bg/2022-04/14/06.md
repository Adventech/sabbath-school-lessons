---
title: Неговото име на челата им
date: 29/12/2022
---

`Прочетете Откровение 22:3-5 . Как да бъдем сигурни, че ще бъдем сред хората, на чиито чела ще бъде написано Божието име? А можем ли да бъдем сигурни?`

След бунта на Луцифер и грехопадението на Адам и Ева Бог е можел да унищожи двамата грешници. Обаче в израз на безусловна любов към създанията Си Той утвърждава милостив план за спасението на всички, които приемат Неговото предложение. Това е така нареченият „спасителен план“, който, макар и измислен преди Сътворението на земята ( Ефесяни 1:3,4; 2 Тимотей 1:9; Тит 1:2; Откровение 13:8 ), за пръв път е представен на човечеството в Едем, веднага след грехопадението. По-късно е разкрит в символите и сенките на юдейските служби в светилището ( Изход, 25 глава ). А след това намира пълния си израз в живота, смъртта и възкресението на Исус ( Римляни, 5 глава ).

В центъра на спасителния план е обещанието за вечен живот, основано на заслугите на Исус и предложено на всички, които чрез вяра приемат великата жертва на Кръста. Преди Кръста, след Кръста – спасението винаги е било чрез вяра, никога чрез дела, колкото и важни да са те като израз на нашето спасение.

`Павел пише за Авраам, който е живял доста преди идването на Христос, като пример за спасение чрез вяра: „Защото ако Авраам се е оправдал чрез дела, има с какво да се хвали, само не пред Бога. Понеже какво казва Писанието: „Авраам повярва в Бога и това му се вмени за правда“ ( Римляни 4:2,3 ). Как тези стихове ни помагат да разберем същността на спасението чрез вяра?`

Следователно можем да бъдем сигурни в спасението, щом сме приели Исус, ако Му се покоряваме и изискваме Неговите обещания, включително за нов живот в Него, и ако разчитаме изцяло на заслугите Му и на нищо друго. Авраам е повярвал и това му се е вменило за правда. Същото важи и за нас.

Тоест именно това означава да носим името на Исус написано на челата си. Ако го имаме написано сега и не се отвърнем от Него, тогава то ще бъде написано и в новото небе и новата земя.