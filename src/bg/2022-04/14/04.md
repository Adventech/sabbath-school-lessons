---
title: В Божието присъствие
date: 27/12/2022
---

Библията казва, че Бог обитава „в непристъпна светлина“ ( 1 Тимотей 6:16 ) и че „никой никога не е видял Бога“ ( Йоан 1:18; 1 Йоан 4:12 ). Означава ли това, че светиите в небето никога няма да видят Бог-Отец? Ни най-малко. Съвсем очевидно е, че невъзможността да видят Бога се дължи на грехопадението на хората, защото в Библията има няколко указания, че светиите ще Го виждат в небето.

`Прочетете Матей 5:8; 1 Йоан 3:2,3; Откровение 22:3,4. Какво ни казват тези пасажи за върховната привилегия да видим Бога?`

Същият апостол Йоан, който заявява, че „никой никога не е видял Бога“, още обявява, че „ще Го видим какъвто е“, ще видим и „Неговото лице“. Спорно е дали тези пасажи се отнасят за Бог-Отец или за Христос. Но всички съмнения се изпаряват след думите на Христос: „Блажени чистите по сърце, защото те ще видят Бога“ ( Матей 5:8 ). Каква привилегия ще бъде за изкупените да се поклонят на Бога в Неговия храм! Но върховна привилегия за всички ще бъде да видят лицето Му.

„Божият народ получава привилегията да общува свободно с Отец и Сина. Сега ние „виждаме неясно, като в огледало“ ( 1 Коринтяни 13:12 ). Гледаме Божия образ отразен като в огледало в природата и отношението Му към хората, но тогава ще Го гледаме лице в лице, без закриваща завеса помежду ни. Ще стоим в Неговото присъствие и ще гледаме красотата на лицето Му“ (Уайт, Е. Великата борба. С., Нов живот, 2018, с. 456).

Забележете връзката между чистотата и виждането на Бога в някои от стиховете за днес. „Чистите по сърце“ ще видят Бога. Който ще види Бога, „очиства себе си, както Той е чист“ ( 1 Йоан 3:3 ). Тези стихове разкриват, че Бог трябва да извърши нещо в нас, за да ни подготви за небето.

Макар че всъщност правото ни на небето е осигурено чрез Исусовата смърт, ще преминем през пречистване тук и сега, което ще ни подготви за вечния ни дом там. Централно място в този процес на очистване заема послушанието към Божието Слово.

`Прочетете 1 Петър 1:22 . Как този текст ни разкрива връзката между покорството и очистването? Кое в покорството ни очиства? Как според Петър конкретно ще се проявява нашето покорство?`