---
title: В Божия храм
date: 26/12/2022
---

Някои хора говорят за самото небе като Божие светилище. Но книгата „Откровение“ споменава конкретно светилище/храм в Новия Йерусалим, където са разположени Божият престол и стъкленото море ( Откровение 4:2-6; 7:9-15; 15:5-8 ). Там огромното множество светии от всички народи, племена, хора и езици ще се покланят на Бога вечно ( Откровение 7:9-17 ).

`Сравнете Откровение 7:9-15 с 21:3,22. Как можем да хармонизираме описанието на огромното множество изкупени, които служат на Бога „денем и нощем в Неговия храм“ ( Откровение 7:15 ) с твърдението, че Йоан не вижда „храм“ в Новия Йерусалим ( Откровение 21:22 )?`

Небесното светилище/храм винаги е било мястото, където небесните множества се покланят на Бога. Но с появата на греха то става също и мястото, откъдето се предлага спасение на човечеството. „Когато проблемът с греха приключи, небесното светилище отново ще се върне към първоначалната си функция. В Откровение 21:22 Йоан докладва, че повече не се вижда храм в града, защото Господ Бог Всемогъщият и Агнето са неговият храм. Но дали това означава, че вече няма да има дом на Господа, където Неговите творения ще идват и ще общуват с Него по специален начин? В никакъв случай!“ (Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., The Word: Searching, Living, Teaching, vol. 1 [Silver Spring, MD: Biblical Research Institute, 2015], p. 31).

Книгата „Откровение“ отдава специално внимание на Този, пред Когото се покланят, и на онези, които Му се покланят. Това небесно поклонение се фокусира върху Бога и Агнето ( Откровение 5:13; 7:10 ). Както винаги и както трябва да бъде, Христос е центърът на поклонението.

Поклонниците са онези, „които излизат от голямата скръб; и са опрали дрехите си и са ги избелили в кръвта на Агнеца“ ( Откровение 7:14 ). Те са живи свидетели за Божията изкупителна и преобразяваща сила. Пеят за прослава на Бога заради Неговия характер и заради това, което е сторил за тях.

`Откровение 21:3 гласи: „Ето, скинията на Бога е с човеците; Той ще обитава с тях; те ще бъдат Негов народ; и сам Бог ще бъде с тях – техен Бог“. Тези стихове отразяват много други библейски пасажи ( Йеремия 32:38; Йезекиил 37:27; Захария 8:8; Евреи 8:10 ). Какво означава за нас, които сме все още тук на земята днес, че Бог ще бъде наш Бог и ние ще бъдем Негов народ? Как преживяваме и сега тази удивителна истина?`