---
title: Разширено изучаване
date: 30/12/2022
---

Прочетете от Елън Уайт: гл. „Краят на борбата“ от кн. „Великата борба“; гл. „Земята пресътворена“, „Небето е училище“, „Ще бъде скоро“, „Небето може да започне сега“, „Музиката на небето“, „Призив да бъдем там“ от кн. „Небето“.

„Кръстът на Христос ще бъде науката и песента на изкупените през цялата вечност. В прославения Христос те виждат разпнатия Христос. Никога няма да бъде забравен фактът, че Този, Чиято сила създава и поддържа неизброимите светове в огромните селения на космоса, Божият възлюбен Син, Величието на небето, пред Когото херувими и блестящи серафими се покланят с обожание – се смири, за да издигне падналия човек, че понесе вината и срама на греха и скриването на лицето на Своя Отец, докато злобата на един изгубен свят съкруши сърцето Му и смаза живота Му на Голготския кръст. Творецът на всички светове, Повелителят на всички съдби се отказа от Своята слава заради любовта към човека – това винаги ще предизвиква удивлението и възхищението на вселената“ (Уайт, Е. Великата борба. С., Нов живот, 2018, с. 440).

„Великата борба е приключила. Няма вече нито грях, нито грешници. Цялата вселена е чиста. Обширното творение пулсира в ритъма на хармонията и радостта. От Този, Който създава всичко, блика живот, светлина и веселие към безпределните селения на космоса. От най-малкия атом до най-огромния свят, всички неща –  одушевени и неодушевени – в своята непомрачена красота и съвършена радост разгласяват, че Бог е любов“ (пак там, с. 457).

**Въпроси за разискване**

`Много християни със светско мислене живеят живота си така, сякаш този свят ще трае вечно (Лука 12:16-21). Как да балансираме земните си идеали с небесните приоритети? Как да се предпазим от това, за което ни предупреждава Исус в Лука, 12 глава?`

`Щом небето започва тук, какво трябва да правим, за да преобразим домовете и личния си живот в умален модел на небесните принципи?`

`Разсъждавайте върху въпроса от края на урока за неделя. Каква е логиката в основата на песимизма на хората, които не вярват във вечния живот? Същевременно някои от тези хора, изглежда, живеят сравнително „щастливо“, без дори да имат каквато и да било надежда за бъдещето. Как според вас го правят? Как намират основания да живеят, дори да са доволни от това, без обещанието за нещо отвъд този живот?`

Тази събота, 31.12.2022 г., ще се молим за църкви  „Севлиево” и „Септември”.