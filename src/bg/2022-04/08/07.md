---
title: Разширено изучаване
date: 18/11/2022
---

Прочетете от Елън Уайт: гл. „Писмата до солунците“ и „Призовани към по-висока цел“ от кн. „Деяния на апостолите“.

„Римляните – пише Стивън Кейв – много добре познавали християнското вярване, че един ден ще възкръснат телесно от гроба, и правели всичко възможно, за да се подиграят и да прекършат тази надежда. Един доклад за гонение в Галия през 177 г.сл.Хр. отбелязва, че мъчениците първо били екзекутирани, след това телата им били оставяни да гният непогребани шест дни, преди да бъдат изгорени, а пепелта изхвърлена в река Рона – „Нека сега да видим дали ще възкръснат“ – заявявали римляните според откритите документи“ (Stephen Cave, Immortality: The Quest to Live Forever and How It Drives Civilization [New York: Crown Publishers, 2012], pp. 104, 105).

Този кратък урок по теологичен скептицизъм, колкото и да е драматичен, не е много на място. Не доказва нищо за библейското обещание за възкресение. Силата, която съживява Исус от мъртвите, може да направи същото и за нас, независимо от състоянието на тялото ни. Все пак, ако тази същата Сила е създала и поддържа целия Космос, определено може да преобрази живите и да възкреси мъртвите.

„Така и починалите в Исус Бог ще приведе заедно с Него“ [ 1 Солунци 4:14 ] –  пише Павел. Мнозина тълкуват този пасаж в смисъл, че спящите ще бъдат доведени с Христос от небето, но Павел има предвид, че както Христос е бил възкресен от мъртвите, така и Бог ще призове спящите светии от гробовете им и ще ги вземе заедно с Себе Си в небето. Скъпоценна утеха! Славна надежда! Не само за църквата в Солун, но и за всички християни навсякъде по света“ (Уайт, Е. Деяния на апостолите. С., Нов живот, 1992, с. 115).

**Въпроси за разискване**

`Някой е казал: „Смъртта заличава всичко (…) Да бъдеш напълно заличен, без да остане и прашинка от теб, доста успешно съсипва смисъла на живота“. И авторът е прав. Тогава каква надежда имаме при подобно безсмислие на живота?`

`Как бихме могли да хармонизираме нуждата да растем в съвършенство (Филипяни 3:12-16) с факта, че едва при Христовото второ идване ще получим нетленно и безгрешно естество (1 Коринтяни 15:50-55)?`

`Как бихме могли да помогнем на човек, оплетен в идеята за „тайното грабване“, да разбере защо това учение е погрешно?`

`Прочетете отново 1 Коринтяни 15:12-19. Какво в тези стихове е силно доказателство за учението, че мъртвите спят, а не са в небето с Исус? Какъв би бил смисълът на тези стихове, ако праведните мъртви бяха наистина в небето с Исус сега?`

Тази събота, 19.11.2022 г., ще се молим за църкви „Плевен” и „Пловдив Запад”с групата в Първомай.