---
title: „Пак ще дойда“
date: 14/11/2022
---

`Прочетете Йоан 14:1-3 . Вече са изминали почти 2000 години, откакто Исус е обещал да се завърне. Как бихме могли да помогнем на другите да осъзнаят, че въпреки дългото време (което всъщност няма значение), това обещание е подходящо дори за нашето поколение, толкова отдалечено от времето, когато Исус е изговорил тези думи?`

Четири пъти в книгата „Откровение“ Исус заявява: „Ида скоро!“ ( Откровение 3:11; 22:7,12,20 ). Очакването за скорошното Му завръщане задвижва мисията на апостолската църква и изпълва с надежда живота на неизброимо множество християни през вековете. Но поколение след поколение си отиват, а това обещано събитие още не е настъпило. Затова много хора питат: „Колко още трябва да проповядваме, че „Исус идва скоро“? Не са ли родили тези думи едно нереалистично очакване? 2 Петър 3:4 .

Много християни се жалват от дългото „забавяне“ ( Матей 25:5 ). Но как всъщност разбираме, че „забавянето“ е дълго? Кое е „точното“ време Христос да се завърне? Преди 50, 150, 500 години? Всъщност най-важно е библейското обещание, че „Господ не забавя това, което е обещал, както някои смятат това за забавяне, но заради вас търпи дълго време, понеже не иска да погинат някои, а всички да дойдат до покаяние“ ( 2 Петър 3:9 ).

Въпреки че са изминали редица векове след възнесението на Исус, обещанието за идването Му си остава актуално дори и днес. Защо? Защото всичко, с което разполагаме, е нашият кратък живот ( Псалми 90:10 ), след който следва безсъзнателна почивка в гроба ( Еклесиаст 9:5,10 ), а после възкресението в края, без никаква друга възможност да променим съдбата си ( Евреи 9:27 ). Колкото до всеки един от мъртвите (както казахме в Урок 3), Второто пришествие на Христос винаги е на един миг разстояние след смъртта, тъй като те всички спят в несъзнателно състояние. За теб, според личното ти преживяване (както и за всички вярващи от всяка епоха) завръщането на Христос е на един миг разстояние след смъртта. А това е доста скоро, нали?

Всеки отминаващ ден ни води все по-близо до славното явление на Господ Исус Христос в небесните облаци. Въпреки че не знаем кога ще дойде, можем да бъдем сигурни, че ще дойде, а всъщност само това има значение.

`Един пастор казал в проповедта си, че не се вълнува толкова кога ще се завърне Христос, а най-много се вълнува от това, че Той наистина ще се завърне. Как тази логика ви помага, ако понякога изпитвате разочарование от факта, че Христос още не се е завърнал?`