---
title: Надежда отвъд този живот
date: 13/11/2022
---

Древногръцкият историк Херодот (V век пр.Хр.) пише за едно племе, което при раждането на бебе започвало период на скърбене, защото предчувствало страданията, които ще преживее бебето, докато стане възрастен. Колкото и странен да изглежда този ритуал, в него има логика.

Хилядолетия по-късно, в една реклама в Америка от началото на ХХ век, се казва: „Защо да живееш, след като можеш да бъдеш погребан за 10 долара?“.

Животът е достатъчно труден дори ако вярваме в Бога и имаме надежда за вечността. Представете си обаче колко непосилен е той за онези, които нямат никаква надежда за съществуване отвъд краткия и често изпълнен с проблеми живот тук. Много светски автори са се изказвали за безсмислието на човешкото съществуване, тъй като ние всички не само умираме, но и живеем със съзнанието, че ще умрем. Този факт често прави цялата идея за живота, който често е труден и скръбен, да изглежда като пълна безсмислица. Един мислител казва, че хората не са нищо повече от „парчета разлагаща се плът върху разпадащи се кости“. Много страховито, но все пак доста логично.

Разбира се, за разлика от всичко това, ние имаме библейското обещание за вечен живот в Исус . Ключът е тук: имаме тази надежда в Исус и всичко, което ни предлагат Неговата смърт и възкресение. На каква надежда иначе бихме разчитали?

`Прочетете 1 Коринтяни 15:12-19 . Какво казва тук Павел за тясната връзка между Христовото възкресение и надеждата за нашето възкресение?`

Павел съвсем ясно казва: нашето възкресение е неделимо свързано с Христовото възкресение. Ако няма възкресение, тогава Христос не е възкръснал, а ако Той не е възкръснал, значи – какво? „Суетна е вашата вяра; вие сте още в греховете си“. С други думи, когато умрем, си оставаме мъртви, и то завинаги, а следователно всичко е безсмислено. Павел казва точно това в 1 Коринтяни 15:32 : „Ако мъртвите не се възкресяват, „нека ядем и пием, защото утре ще умрем“.

Ако нашето съществуване днес като основана на въглерода протоплазма е всичко, с което разполагаме, а нашите „седемдесет години“ (ако имаме късмет; повече, ако не пушим, нито пък ядем твърде много хамбургери от „Макдоналдс“) са всичко, което получаваме – нещата изглеждат доста зле. Нищо чудно, че Елън Уайт добавя: „Небето е всичко за нас; ако го изгубим, губим всичко“ (Божии синове и дъщери. С. 349 – англ. изд.).

`Помислете колко ценни са надеждата и вярата. Защо трябва да правим всичко възможно да ги съхраним с Божията благодат?`