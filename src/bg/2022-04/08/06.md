---
title: Вечната среща
date: 17/11/2022
---

`Прочетете 1 Коринтяни 15:51-55 . Каква „тайна“ обяснява Павел?`

Някои популярни проповедници твърдят, че тази „тайна“ ( 1 Коринтяни 15:51 ) е „тайното грабване“ на църквата, което трябва да се случи седем години преди Христовото славно Второ пришествие. В това „тайно грабване“ верните християни внезапно, тихо и тайно щели да бъдат грабнати в небето, докато всички други си останат тук и се питат какво ли е се е случило с тях. Хора може изведнъж да се окажат в кола без шофьор, защото шофьорът е бил грабнат в небето и всичко, което „остава, са техните дрехи“. Шестнадесеттомният бестселър „Оставените“, екранизиран в четири филма, рекламира това фалшиво учение и милиони хора се запознават с него.

Разбира се, нито един библейски пасаж не потвърждава подобно изкуствено разграничение между грабване и второ пришествие. „Тайната“, за която говори тук Павел, е просто преобразяване на живите праведни, за да се присъединят към възкресените праведни при Христовото второ идване. Именно това е „грабването“. Няма никакво „тайно грабване“, защото Второто пришествие ще бъде видимо за всички живи хора ( Откровение 1:7 ) и както възкресението на мъртвите, така и преобразяването на живите ще стане при звука на тръбата, звучаща при Христовото завръщане ( 1 Коринтяни 15:51,52 ).

Второто идване на Христос ще бъде най-удивителната среща. Живите праведни ще бъдат променени „в един миг, докато трепне око“ ( 1 Коринтяни 15:52 ). Прославени при звука на Божия глас. Сега те са направени безсмъртни и заедно с възкресените светии са взети, за да посрещнат своя Господ във въздуха. Ангелите „ще съберат избраните Му от четирите ветрища, от единия край на небето до другия“ ( Матей 24:31 ).

„Свети ангели занасят малките деца в ръцете на майките им. Отдавна разделени от смъртта приятели се събират заедно, за да не се разделят никога повече, и с песни на радост се възнасят към Божия град“ (Уайт, Е. Великата борба. С., Нов живот, 2018, с. 436).

`Това е толкова изумително обещание, нещо така различно от всичко, което сме преживявали, че е трудно да го осъзнаем. Но помислете колко необятен е Космосът, колко невероятно сложен е животът. Самото творение свидетелства за Божията удивителна сила. Какво ни говори всичко това за силата на Бога да преобрази живите и да възкреси мъртвите при Второто пришествие на Исус?`