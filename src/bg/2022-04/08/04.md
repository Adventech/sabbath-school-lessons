---
title: „Аз ще го възкреся“
date: 15/11/2022
---

При едно от чудесата Си Исус е нахранил пет хиляди души само с малко хляб и риба ( Йоан 6:1-14 ). Разбирайки, че събраното множество хора възнамеряват да Го обявят за цар ( Йоан 6:15 ), Исус отплава с учениците към другата страна на Галилейското езеро. Но на следващия ден множествата Го намират и там и Той изнася силна проповед за Хляба на живота, като поставя особено ударение върху вечния живот ( Йоан 6:22-59 ).

`Прочетете Йоан 6:26-51 . Как Исус свързва дара на вечния живот с възкресението на праведните в края?`

В проповедта Си Исус подчертава три основни факта за вечния живот. Първо, определя Себе Си като „хлябът, който слиза от небето и дава живот на света“ ( Йоан 6:33,58 ). Обявявайки „Аз съм [гр. egō eimi ] хлябът на живота“ ( Йоан 6:35,48 ), Той представя Себе Си като великия „АЗ СЪМ“ от Стария Завет ( Изход 3:14 ). Второ, Той обяснява, че вечният живот е сигурен в Него: „който дойде при Мене“ и „който вярва в Мене“, ще има това благословение ( Йоан 6:35 ). Накрая свързва дара на безсмъртието с възкресението в края, като трикратно уверява слушателите Си: „Аз ще го възкреся в последния ден“ ( Йоан 6:40,44,54 ).

Исус дава също и следното удивително обещание: „Истина, истина ви казвам: Който вярва в Мен, има вечен живот“ ( Йоан 6:47 ). Следователно дарът на вечния живот вече го имаме сега. Но това не означава, че вярващият човек никога няма да умре, защото самият израз „да го възкреся“ ( Йоан 6:40 ) предполага съживяване след смъртта.

Картината е ясна. Без Христос човек няма вечен живот. Но дори и след приемането на Христос и увереността за вечния живот, ние продължаваме да сме смъртни същества, а следователно и подчинени на смъртта. При Второто пришествие Исус ще ни възкреси и там и тогава ще ни даде дара на безсмъртието, който вече сме получили. Този дар е сигурен не поради предполагаемото естествено безсмъртие на душата, а заради правдата на Исус, която получаваме чрез вяра в Него.

`Разсъждавайте върху думите на Исус, че ако вярвате в Него, имате (точно сега) вечен живот! Как би могло това чудесно обещание да ви помогне да се справите с болезнената реалност на смъртното си състояние, докато сме тук?`