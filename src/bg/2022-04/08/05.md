---
title: При звука на тръбата
date: 16/11/2022
---

Солунците са убедени, че вечният живот ще бъде даден само на онези, които останат живи до Второто пришествие. „Те пазеха внимателно живота на приятелите си, да не би да умрат и да изгубят благословението, което очакваха да получат при идването на Господа. Но един след друг близките им си отиваха от тях и те с мъка гледаха за последно лицата им, без почти никаква надежда да ги срещнат в бъдещия живот“ (Уайт, Е. Деяния на апостолите. С., Нов живот, 1992, с. 114).

`Прочетете 1 Солунци 4:13-18 . Как Павел поправя тази изкривена представа?`

Има една историческа тенденция да се влага в израза „починалите в Исус Бог ще приведе заедно с Него“ ( 1 Солунци 4:14 ) повече значение, отколкото стихът всъщност казва. Много хора, които приемат теорията за естественото безсмъртие на душата, предполагат, че при Второто пришествие Христос ще доведе от небето душите на праведните мъртви, които вече са в рая с Бога. Тези души ще се съберат със съответните им възкресени тела. Но подобно тълкувание не е в хармония с всички учения на Павел по темата.

Прочетете думите на един неадвентен теолог за истинския смисъл на този стих: „Причината солунските християни да могат да имат надежда, докато скърбят за починалите членове на църквата си, е, че Бог „ще ги приведе“, т.е. ще възкреси тези починали вярващи и те ще бъдат там при Христовото завръщане, така ще бъдат „с Него“. Заключението е, че тези починали вярващи няма да бъдат в неизгодно положение при идването ( parousia ) на Христос, но ще бъдат „с Него“ по такъв начин, че ще участват заедно с живите вярващи в славата на завръщането Му“ (Jeffrey A. D. Weima, 1-2 Thessalonians, Baker Exegetical Commentary on the New Testament [Grand Rapids, MI: Baker Academic, 2014], p. 319).

Ако душите на праведните мъртви вече бяха в рая с Господа, Павел нямаше да споменава възкресението в края като християнска надежда. Можеше просто да спомене, че праведните вече са с Господа. Вместо това той казва, че „починалите в Исус“ ( 1 Солунци 4:14 ) ще бъдат възкресени от мъртвите в края на времето.

Надеждата за възкресение в края донася утеха на скърбящите солунци. Същата надежда може да помогне и на нас да понесем с увереност болезнените моменти, когато студената хватка на смъртта отнема от нас близките ни хора.