---
title: Цената на гордостта
date: 28/09/2022
---

В Писанието човек може да забележи две основни преобладаващи теми, или мотиви, които се съревновават една с друга. Едната е темата за Салим, планината Сион, Йерусалим и Новия Йерусалим, които символизират Божието царство. Другата е темата за Вавилонската кула и Вавилон, които представляват сатанинското фалшиво владение. Няколко пъти Бог призовава Своя народ да излезе от езическия Вавилон, за да Му служи в Обетованата земя.

Например Аврам (по-късно наречен Авраам) е призован да напусне Ур Халдейски и да отиде в Ханаанската земя ( Битие 11:31-12:9). В края на дългото пътуване евреите напускат Вавилон и се връщат в Йерусалим ( Ездра, 2 глава ). А в книгата „Откровение“ Божият народ е призован да излезе от Вавилон в края на времето ( Откровение 14:8 ), за да живее с Бога на планината Сион и в Новия Йерусалим ( Откровение 14:1; 21:1-3,10).

`Прочетете Исая 14:12-15. Какви огромни последици за вселената и нашия свят причинява гордостта на Луцифер в небето?`

В Библията градът Вавилон символизира сила, противяща се на Бога и на Неговото царство. А царят на Вавилон (специално се намеква за Навуходоносор) става символ на гордост и високомерие. Бог му е разкрил, че Вавилон е само златната глава на големия образ от последователни империи ( Даниил 2:37,38). Противопоставяйки се на Божието откровение, царят си прави образ изцяло от злато – символ, че това царство ще трае довека – и дори изисква всички да му се поклонят ( Даниил, 3 гл. ). Както в случая с тирския цар ( Йезекиил 28:12-19), царят на Вавилон също става символ на Луцифер.

Исая 14:3-11 описва падението на надменното и тиранично царство Вавилон. След това Исая 14:12-15 преминава от историческото царство към небесните селения и подчертава, че един подобен горд и високомерен дух е довел до първоначалното падение на Луцифер. Текстът обяснява, че той е планирал да възвиси престола си над всичките небесни множества и да направи себе си „подобен на Всевишния“ ( Исая 14:14 ). Това е началото на една нова и враждебна ситуация, в която Божията алтруистична любов и сътрудничество ще бъдат противопоставени на егоизма и конкурентния дух на Луцифер. Врагът не се бои да обвини Бога в собствените си качества и да разпространява лъжи пред другите ангели. Ето какъв е необяснимият произход на злото във вселената.

`Защо е толкова лесно да се възгордяваме и да се хвалим с постовете или постиженията си, или и с двете? Как би могъл да ни помогне Кръстът, за да не падаме в такъв капан?`