---
title: Свободната воля, основата на любовта
date: 26/09/2022
---

`Прочетете 1 Йоан 4:7-16 . Какво ни говори този пасаж за свободната воля като условие за подхранване на любовта?`

Изкуствените цветя може да изглеждат великолепно, но те не растат и не цъфтят както истинските. Роботите са програмирани да говорят и извършват много задачи, но нямат в себе си нито живот, нито емоции. В действителност животът и свободната воля са задължителни условия, за да може някой да приема, подхранва и споделя любовта. Затова нашият любящ Бог е създал ангелите (включително Луцифер) и хората със свободна воля, за да могат да вземат собствени решения, включително и възможността да тръгнат по грешен път. Иначе казано, Бог е създал цялата вселена като съвършена и хармонична среда, в която творенията Му да растат в любов и мъдрост.

В 1 Йоан 4: 7-16 апостол Йоан подчертава, че „Бог е любов“ и че е проявил любовта Си към нас, като е изпратил собствения Си Син да умре за греховете ни. В отговор ние трябва да изразяваме благодарността си за безкрайната Му любов, като се обичаме един друг. Такава любов с небесен произход би била най-убедителното доказателство, че Бог живее в нас и ние живеем в Него. Този призив да отразяваме Божията любов един към друг би имал смисъл само ако е отправен към същества, които могат да избират дали да изграждат и споделят тази любов, или пък да живеят единствено за себе си. Обаче със свободата на избора лесно може да се злоупотреби: факт, който, за съжаление, се проявява в трагичния бунт на Луцифер в небето.

Въпреки че признават колко важна е свободната воля, някои хора продължават да се питат: Ако Бог е знаел, че Луцифер ще стане бунтовник, защо го е създал? Дали сътворяването му не прави Бога в най-голяма степен отговорен за появата на греха?

Това е доста труден въпрос, защото зависи от много фактори, включително и какво точно означава „отговорен“. Произходът и естеството на греха са тайни, които никой не може да обясни напълно.

Какъвто и да е случаят, Бог не е постановил съществуването на греха. Той само е допуснал неговото съществуване, а след това, на Кръста, е поел върху Себе Си върховното наказание за този грях и така е станало възможно напълно да го изкорени. Както и да разсъждаваме за греха и бедите, никога не бива да забравяме, че самият Бог е платил най-високата цена за съществуването на греха и злото ( Матей 5:43-48; Римляни 5:6-11 ) и че е пострадал повече, отколкото всеки един от нас.

`Свободната воля, дар от Бога, е свещена, но идва обременена с тежки последици не само за теб самия, но и за другите. Какви важни решения предстои да вземеш, използвайки този дар, и какви ще бъдат последиците от тях?`