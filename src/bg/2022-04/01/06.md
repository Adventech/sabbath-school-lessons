---
title: Разпространяване на неверие
date: 29/09/2022
---

`Прочетете Откровение, 12 глава . Какво ни казва тази глава за пренасянето на бунта от небето на земята?`

Падението на Луцифер не е просто сблъсък на противоположни възгледи. Откровение, 12 глава казва, че в небето е избухнала неописуема война между Луцифер и ангелите му, от една страна, и Христос и Неговите ангели – от друга. В този пасаж Луцифер е наречен „големият змей“, „онази старовременна змия“, „дявол и сатана“ и „клеветникът на нашите братя“ ( Откровение 12:9,10). Христос е наречен „Михаил“ ( Откровение 12:7 ), което означава „кой е като Бога“.

Въз основа на алюзията „архангел Михаил“ ( Юда 9 ) някои тълкуватели смятат, че това е просто един ангел. Но в книгата „Даниил“ всяко основно видение достига кулминацията си в Христос и Неговото вечно царство – камъкът, отсечен не с ръка ( Даниил 2:34,45), Човешкият Син ( Даниил 7:13 ), Князът на множеството и Князът на князете ( Даниил 8:11,25 ) и великият княз Михаил ( Даниил 12:1 ). Така че както Ангелът на Господа е самият Господ ( Изход 3:1-6 ; Деяния 7:30-33 ), така и Михаил би трябвало да е същата Божествена Личност, т.е. самият Христос.

Откровение, 12 глава ни дава общ преглед на тази продължителна борба, която (1) започва в небето с бунта на Луцифер и една трета от небесните ангели, (2) достига кулминацията си с решителната победа на Христос на кръста и (3) все още продължава срещу Божия остатък на последното време.

Разсъждавайки за началото на тази борба, Елън Уайт обяснява, че „Всемилостивият Бог доста дълго търпя Луцифер. Не го свали веднага от високия му пост, когато за пръв път прояви дух на недоволство, нито дори когато започна да представя лъжливи твърдения пред ангелите. Той остана продължително време в небето. Многократно му се предлагаше прошка при условие, че се покае и покори на Бога“ (Уайт, Е. Великата борба. С. 495, 496 – англ. изд.).

Не знаем колко е продължила онази война в небесните селения. Независимо колко интензивна и продължителна е била, най-важният аспект на цялата борба е, че Сатана и ангелите му „не надвиха, нито се намери вече място за тях на небето“ ( Откровение 12:8; Лука 10:18 ). Разбира се, проблемът е, че те слизат тук на земята.

`В кои сфери забелязваме реалността на тази битка, която се разиграва на земята? Коя е единствената ни надежда за победа над нашия противник в тази борба?`