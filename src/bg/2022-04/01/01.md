---
title: Бунт в една съвършена вселена
date: 24/09/2022
---

### За изучаване през седмицата
1 Йоан 4:8,16; 4:7-16; Йезекиил 28:12-19; Исая 14:12-15; Откровение, 12 гл .

> <p>Стих за запаметяване</p>
> „Как си паднал от небето, ти, Деннице, сине на зората! Как си отсечен до земята, ти, който поваляше народите?“ (Исая 14:12).

Много мислители са се опитвали да обяснят произхода на злото. Едни предполагат, че то винаги е съществувало, защото според тях доброто може да се оцени само когато се сравни със злото. Други вярват, че светът е бил създаден съвършен, но някак си се е появило зло. Например в гръцката митология началото на злото е поставено, когато любопитната Пандора отваря една запечатана кутия, от която се разхвърчат всички злини по света (този мит обаче не обяснява произхода на злините, които уж са били скрити в онази кутия).

За разлика от тези възгледи, Библията учи, че нашият любящ Бог е всемогъщ ( 1 Летописи 29:10,11) и съвършен ( Матей 5:48). И съответно всичко, което прави, е съвършено ( Второзаконие 32:4), а това включва и създаването на нашия свят. Как тогава биха могли да се появят зло и грях в един съвършен свят? Според Битие, 3 глава грехопадението на Адам и Ева е довело тук греха, злото и смъртта.

Но този отговор повдига друг въпрос. Дори преди грехопадението злото вече е съществувало, изявено чрез „змията“, която подмамва Ева ( Битие 3:1-5) . Затова трябва да се върнем назад, още преди грехопадението, за да открием източника и произхода на злото, което толкова се е просмукало в живота ни, че понякога го прави ужасяващо тежък.