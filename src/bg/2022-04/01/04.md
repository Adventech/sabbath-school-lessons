---
title: Необяснима неблагодарност
date: 27/09/2022
---

`Прочетете Йезекиил 28:12-19 . Какво можем да научим от този пасаж за тайнствения произход на греха?`

Голяма част от книгата на Йезекиил е написана на символичен език, свързан с края на времето. На много места са използвани конкретни неща (като хора, животни и предмети) и местни събития, за да символизират и описват по-всеобхватни космически и/или исторически събития. В Йезекиил 28:1-10 Господ говори за тирския цар (самият Тир е процъфтяващ древен финикийски пристанищен град) като богат и горд владетел, който е само „човек“, но претендира за божественост и дори седи (претендира за това) сред събранието на боговете.

След това, в Йезекиил 28:12-19 , тази историческа реалност се превръща в аналогия, описваща първоначалното падение на Луцифер в небесните селения. Следователно тирският цар, който е човек и живее „сред моретата“ ( Йезекиил 28:2,8 ), сега символизира „херувим, помазан, за да засеняваш“ ( Йезекиил 28:14 ), живеещ в „Божията градина, в Едем“ и „на Божия свят хълм“ ( Йезекиил 28:13,14 ).

Най-важното изречение от целия разказ е записано в Йезекиил 28:15 : „Ти беше съвършен в постъпките си от деня, когато беше създаден, докато в тебе бе намерено беззаконие“. Следователно съвършенството на Луцифер включва възможността да извърши зло, потенциала да извърши неправда, защото като морално същество той притежава свободна воля, която е присъща на съвършените същества.

Всъщност Луцифер е създаден съвършен – в това число и способността му да избира свободно. Обаче след като злоупотребява със своето съвършенство чрез неправилна употреба на свободната си воля, той се покварява, като започва да смята себе си за по-важен, отколкото в действителност е.

Тъй като вече не е доволен от това как Бог го е създал и каква почит му се оказва, този ангел престава да бъде благодарен на Бога и пожелава да получава по-голямо признание, отколкото всъщност заслужава. Как е могло да се случи това с един съвършен ангел, живял в съвършена вселена, е необяснимо, както вече споменахме.

„Грехът е тайнствено, необяснимо нещо. Няма причина за неговото съществуване. Ако се опитаме да го обясним, това би означавало да намерим основание за съществуването му, а то на свой ред би било намиране на оправдание за греха. Грехът е възникнал в една съвършена вселена – нещо, което доказва, че няма извинение“ (Уайт, Е. Истината за ангелите. С. 30 – англ. изд.).

`В 1 Солунци 5:18 Павел казва, че трябва да благодарим за „всичко“. Как тези думи ни помагат да преодолеем всички чувства на неблагодарност и самосъжаление, особено в моменти на изпитание?`