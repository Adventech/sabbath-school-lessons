---
title: Сътворение и любов
date: 25/09/2022
---

Природата в това си състояние носи двусмислено послание, в което са примесени добро и зло. Розовите храсти раждат прекрасни и ароматни рози, но също и остри бодли. Туканът може да ни впечатли с красотата си, а след това да ни ужаси с нападенията си върху гнездата на други птици, където изяжда беззащитните им пиленца. Дори и хората могат да бъдат добри в даден момент, а в следващия да са злобни, изпълнени с омраза, даже агресивни. Нищо чудно, че в притчата за житото и плевелите слугите питат земеделеца: „Господарю, ти не пося ли добро семе на нивата си? Тогава откъде са плевелите?“ ( Матей 13:27 ). А стопанинът отговаря: „Някой неприятел е направил това“ ( Матей 13:28 ). Също и Бог е сътворил вселената съвършена, но един враг я е осквернил с необяснимите семена на греха.

`Прочетете 1 Йоан 4:8,16 . Какво би могла да ни разкрие непроменимостта на факта, че „Бог е любов“, за естеството на неговите творения?`

Фактът, че „Бог е любов“, води до поне три основни извода. Първо, любовта по самата си същност не може да съществува затворена в себе си, а трябва да се изяви. Коя любов може да остане неизразена? Божията любов се споделя вътрешно между трите Личности на Божеството и външно в отношенията на Бога с всичките Му творения. Второ, всичко, което Той прави, е израз на безусловната Му и непроменима любов. Това включва Неговите творчески дела, изкупителните Му действия и дори проявите на наказателните Му съдби. Всъщност „Божията любов се изразява чрез Неговата справедливост не по-малко, отколкото чрез Неговата милост. Справедливостта е основата на Неговия престол и плодът на любовта Му“ (Уайт, Е. Копнежът на вековете. С., Нов живот, 2005, с. 472). И трето, тъй като Бог е любов и всичко, което прави, изявява любовта Му, Той не може да бъде автор на злото, което е съвсем противоположно на Неговия характер.

Но необходимо ли е било всъщност Бог да създава вселената? От гледна точка на Неговия суверенитет, човек би могъл да каже „не“, защото това е решение на Неговата свободна воля. Но от гледна точка на любящото Му естество, Той желае вселената, за да изявява любовта Си. И колко е удивителен фактът, че създава форми на живот като човеците, не само способни да откликнат на Неговата любов, но и да споделят и изразяват любовта както към Бога, така и към околните ( Марк 12:30,31 ).

`Вгледайте се в сътворения свят. Какви отражения на Божията любов виждате в него въпреки опустошенията на греха? Какви уроци на надежда можем да извлечем от проявите на Божията любов, разкрити при Сътворението?`