---
title: Втората смърт
date: 22/12/2022
---

Бог насочва историята към нейната кулминация в края на времето. В края на Милениума всички нечестиви мъртви са възкресени от гробовете си, за да понесат окончателните си наказателни присъди ( Откровение 20:5,11-15 ). И когато завърши целият съдебен процес и повече не може да се добави нищо към него, нечестивите ще признаят Божията справедливост. „Имайки предвид разкритите факти на великата борба, цялата вселена, както вярната, така и бунтовната, заявяват в един глас: „Праведни и истинни са Твоите пътища, Царю на светиите“ (Уайт, Е. Великата борба. С., Нов живот, 2018, с. 452,453).

`Прочетете Малахия 4:1 ; Откровение 20:14,15; 21:8 . Какви резултати ще постигнат „огненото езеро“ и „втората смърт“?`

Окончателното унищожение на Сатана и неговите ангели, и на всички нечестиви, ще очисти вселената от греха и неговите последици. И все пак дори и последното унищожение на нечестивите представлява акт на Божията любов не само за светиите, но и за самите нечестиви. Те по-скоро искат да умрат, отколкото да живеят в присъствието на Бога, Който е за греха „огън, който поглъща“ ( Евреи 12:29 ).

„Те биха копнели да избягат от това свято място. Биха пожелали да умрат, за да се скрият от лицето на Този, Който е умрял за тяхното изкупление. Съдбата на нечестивите е решена по техен собствен избор. Изключването им от небето е тяхно доброволно решение и справедлив и милостив акт от Божия страна“ (Великата борба, с. 543 – англ. изд.).

Следователно окончателното унищожение на греха и грешниците – за разлика от небиблейската теория за вечното им страдание в ада – е справедливо и обосновано наказание за злото, извършено от хората. То също потвърждава, че грехът има начало, ще има и край. Тогава цялата вселена ще се върне към първоначалното си съвършенство преди необяснимата поява на греха, злото и непокорството, за които няма никакво основание.

Да хвалим Бога, че като наш „праведен съдия“ ( 2 Тимотей 4:8 ) Той ще вземе справедливо решение да даде безсмъртие на праведните и вечно унищожение на нечестивите.

`Кое би било погрешно във възгледа, че Бог в края на краищата ще спаси всички? Защо подобна идея не е нещо добро?`