---
title: Разширено изучаване
date: 23/12/2022
---

Прочетете от Елън Уайт: гл. „Без сватбарска дреха“ от кн. „Притчи Христови“; гл. „Планетата Земя в руини“ и „Краят на борбата“ от кн. „Великата борба“.

„В деня на последния съд всяка изгубена душа ще разбере същността на отхвърлянето на истината. Ще бъде представен Кръстът и истинското му значение ще се осъзнае от всеки ум, замъглен от беззаконие. Грешниците ще застанат осъдени пред картината на Голгота с необяснимата Жертва. Ще бъде пометено всяко фалшиво извинение. Човешкото отстъпление ще се яви в отвратителното си естество. Хората ще осъзнаят какъв избор са направили. Всеки въпрос за истината и заблудата в продължителната борба тогава ще бъде напълно изяснен. В съда на вселената Бог ще излезе напълно невинен за съществуването или продължителността на злото. Ще се покаже, че Божествените укази не са били съучастници на греха. Не е имало недостатък в Божественото управление, нито някаква причина за недоволство. Когато мислите на всички сърца бъдат разкрити, както верните, така и неверните ще обявят заедно: „Праведни и истинни са Твоите пътища, Царю на народите. Кой няма да се бои от Тебе, Господи, и да прослави името Ти? Защото (…) бяха изявени Твоите праведни присъди“ (Откровение 15:3,4)“ (Уайт, Е. Копнежът на вековете. С., Нов живот, 2005, с. 26).

**Въпроси за разискване**

`„Ако се държите за егото си и отказвате да предадете своята воля на Бога, вие избирате смъртта. Където и да се намери грехът, за него Бог е огън пояждащ. Ако изберете греха и откажете да се отделите от него, Божието присъствие, което го изгаря, ще трябва да изгори и вас“ (Уайт, Е. Мисли от планината на благословенията. С. 62 – англ. изд.). Как този цитат ни помага да разберем естеството на екзекутивния съд?`

`Разсъждавайте върху разбирането (от края на частта за вторник), че нито един от изгубените няма да бъде унищожен, преди изкупените да участват в съдебния процес. Какво ни говори това за откритостта и прозрачността на Божието отношение? Защо тази прозрачност е толкова важна за вселена, в която царува любовта?`

`Как участието на светиите в съда през Милениума ще ги утеши относно изгубените им близки?`

Тази събота, 24.12.2022 г., ще се молим за църкви  „Сандански” и „Своге”.