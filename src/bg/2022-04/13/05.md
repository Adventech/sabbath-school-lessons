---
title: Екзекутивният съд
date: 21/12/2022
---

През Средните векове е имало силна тенденция да се изобразява Бог като жесток, наказващ Съдия. Днес тенденцията е да се описва като любящ и разрешаващ всичко Отец, Който никога не наказва децата Си. Обаче любов без справедливост се превръща в безпорядък и беззаконие, а справедливост без любов става потисничество и робство. Божият съдебен процес е съвършено съчетание на справедливост и милост, извиращи от Неговата безусловна любов.

Екзекутивният съд е Божията окончателна и необратима наказателна намеса в човешката история. Наказателни съдби в ограничени рамки се нанасят например при прогонването на Сатана и бунтовните му ангели от небето ( Откровение 12:7-12 ), изгонването на Адам и Ева от Едемската градина ( Битие, 3 глава ), великия Потоп ( Битие, 6-8 глава ), унищожаването на Содом и Гомор ( Битие, 19 глава и Юда 1:7 ), смъртта на първородните в Египет ( Изход, 11-12 глава ) и смъртта на Анания и Сапфира ( Деяния 5:1-11). Затова не е изненада, че ще има екзекутивен съд и за нечестивите в края на човешката история.

`Прочетете 2 Петър 2:4-6 и 3:10-13 . Как тези стихове ни помагат да разберем естеството на окончателния екзекутивен съд? Как внушават идеята за край на съда, а не за вечното му продължаване, което би било извращение на правосъдието, а не негова изява?`

„Божията доброта и продължително снизхождение, Неговото търпение и милост към поданиците Му няма да Му попречат да накаже грешника, който отказва да се покори на Неговите изисквания. Не е работа на човека – престъпник срещу Божия свят закон, опростен единствено чрез великата жертва, която Той прави, като отдава Сина Си да умре за виновния заради непроменимостта на закона му – да нарежда на Бога“ (Уайт, Е. Ръкописи. Т. 12, с. 208 – англ. изд.).

Всичко, което Бог е можел да направи, за да спаси човечеството от вечна гибел, Той го е направил с цената на огромна загуба за самия Него. Изгубените са взели решения, които са ги отвели до този злощастен край. Разбирането, че Божията съдба над изгубените, дори унищожаването им (а не вечните мъки), противоречат на Божия любящ характер, е просто погрешна. Именно Божията любов, единствено Божията любов изисква и правосъдие.

`Какво ни учи самият Кръст за това какво е бил готов да направи Бог, за да спаси всеки, който би пожелал да бъде спасен?`