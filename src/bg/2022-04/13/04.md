---
title: Съдът през Милениума
date: 20/12/2022
---

Библията казва, че при Второто пришествие (1) живите и възкресените светии ще „посрещнат Господа във въздуха“ ( 1 Солунци 4:16,17 ); (2) всички светии ще бъдат отведени в небето, за да живеят в небесни „обиталища“, които самият Христос е приготвил за тях ( Йоан 14:1-3 ); и (3) едва в края на Милениума Новият Йерусалим ще слезе на нашата земя и ще стане вечният дом на светиите ( Откровение 21:1-3,9-11 ). Следователно през хилядата години, докато тази земя лежи в развалини, светиите ще царуват с Христос в небето ( Йеремия 4:23 ; Откровение 20:4 ).

`Прочетете 1 Коринтяни 6:2,3 и Откровение 20:4-6,11-13 . Защо се налага светиите да участват в съда през Милениума?`

Целта на целия съдебен процес е (1) да реабилитира Божия характер заради обвиненията на Сатана, че Бог не се отнася справедливо към творенията Си; (2) да потвърди безпристрастността на наградата на праведните; (3) да покаже справедливостта на наказанията над нечестивите; и (4) да разпръсне всички съмнения, които биха могли да доведат до друг бунт във вселената. В предадвентния изследователен съд на праведните са включени само небесните множества ( Даниил 7:9,10 ). Но в съда през хилядата години, когато ще бъдат разгледани случаите на нечестивите и падналите ангели, самите светии също ще участват ( 1 Коринтяни 6:3; Юда 1:6; Откровение 20:4-6 ).

Предадвентният изследователен съд започва през 1844 г., когато „бяха положени престоли (…) съдилището бе открито и книгите се отвориха“ ( Даниил 7:9,10 ). Обаче съдът през Милениума ще започне, след като светиите бъдат отведени в небето и седнат на престоли, и им се повери да съдят. Тогава отново ще се отворят небесните книги и мъртвите ще бъдат „съдени според делата си по записаното в книгата“ ( Откровение 20:4,12 ). Този процес ще осигури възможност светиите да преценят небесните доклади и да видят Божието справедливо отношение във всеки един случай. Бог не само награждава всички според това, което заслужават въз основа на решенията си, но и им обяснява защо го прави.

`Какво ни учи за Божия характер фактът, че преди възкресяването на който и да било от спящите изгубени, за да понесе втората смърт, спасените ще участват в съдебния процес и никой няма да бъде наказан, докато и ние не се убедим в справедливостта и безпристрастността на Бога? Споделете отговора си с групата в събота.`