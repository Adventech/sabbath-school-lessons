---
title: Предадвентният съд
date: 19/12/2022
---

Идеята за съд преди завръщането на Христос, или както ние го наричаме „предадвентен“ съд, откриваме на множество места в Писанието.

`Прочетете Даниил 7:9-14; Матей 22:1-14; Откровение 11:1,18,19; 14:6,7 . Каква светлина хвърлят тези пасажи върху идеята за предадвентен изследователен съд в небесната съдебна зала? Какво е значението на такъв съд?`

Възгледът за предадвентен изследователен съд на Божия народ се основава на три важни библейски учения.

Първото е разбирането, че всички мъртви – праведни и неправедни – остават в безсъзнателно състояние в гробовете си до възкресението в края ( Йоан 5:25-29 ).

Второто е съществуването на универсален съд за всички хора ( 2 Коринтяни 5:10; Откровение 20:11-13 ).

Третото е фактът, че първото възкресение ще бъде блажена награда за праведните, а второто възкресение ще бъде вечна смърт за нечестивите ( Йоан 5:28,29; Откровение 20:4-6,12-15 ).

Смисълът на всичко това е, че щом всички хора ще бъдат съдени, това трябва да стане преди съответните им възкресения, защото тогава те ще получат своята награда.

Книгата „Даниил“ ни помага да разберем както времето, така и естеството на този предадвентен съд. В края на 2300-та символични дни – през 1844 г. – небесното светилище ще бъде очистено ( Даниил 8:14; Евреи 9:23 ) и ще започне предадвентният изследователен съд ( Даниил 7:9-14 ) – два различни начина за изразяване на едно и също събитие. Съдът е в полза на „светиите на Всевишния“ ( Даниил 7:22 ). Това е добра новина за Божия народ.

В Матей 22:1-14 Исус говори за преглеждане на сватбеното облекло, преди всъщност да започне сватбеното тържество.

А в книгата „Откровение“ за предадвентния изследователен съд се говори чрез измерването на „поклонниците“ в Божия храм ( Откровение 11:1 ) и съобщението, че „настъпи часът, когато Той ще съди“ ( Откровение 14:6,7; 14:14-16 ).

`Как фактът, че знаем за съда в небето, влияе върху начина, по който живеем на земята?`