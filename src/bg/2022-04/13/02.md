---
title: Окончателният съд
date: 18/12/2022
---

За много хора идеята за съда е свързана с осъждане. И макар това да е част от процеса, не бива да забравяме, че идеята за съда има и положителна страна: той включва също и оправдаване на праведните. Всъщност книгата „Даниил“ говори за съд в края на времето „за светиите на Всевишния“ ( Даниил 7:22 ). Божият съд включва и двете; принцип, който откриваме в следния старозаветен стих: „Тогава Ти слушай от небето и стори, извърши правосъдие за слугите Си и осъди беззаконника, възвърни делото му върху главата му, а оправдай праведния, като му отдадеш според правдата му“ ( 3 Царе 8:32 ).

`Прочетете Матей 25:31-46 и Йоан 5:21-29 . Как Христос насочва към идеята както за осъждане, така и за оправдание в окончателния съд?`

Някои твърдят, че изразите „не е осъден“ ( Йоан 3:18 ) и „няма да дойде на съд“ ( Йоан 5:24 ) означават, че хората, които са в Христос, няма изобщо да бъдат съдени. Но тези изрази просто внушават, че вярващите няма да бъдат осъдени от съда. Затова стиховете трябва да се разбират като „няма да дойде до осъждане“ ( Йоан 5:24 ).

Накратко казано, нашата съдба се определя от живота ни днес. Хората, които са в Христос, вече са уверени, че ще бъдат оправдани в съда, а които не са в Христос, си остават под осъждение. Когато описва съда ( Матей 25:31-46 ), Матей споменава присъствието не само на козите (нечестивите), но също и на овцете (праведните). А апостол Павел заявява съвсем категорично: „Защото всички трябва да застанем открити пред Христовия съд, за да получи всеки според каквото е правил в тялото – било добро или зло“ ( 2 Коринтяни 5:10 ).

Докато разсъждаваме за съда, трябва да помним, че сме спасени по благодат ( Исая 55:1; Ефесяни 2:8-10 ), оправдани чрез вяра ( Битие 15:6; Римляни 5:1 ) и съдени по делата ( Еклесиаст 12:14; Матей 25:31-46; Откровение 20:11-13 ). Основата на съдебния процес е Божият морален закон, обобщен в Десетте заповеди ( Еклесиаст 12:13,14; Яков 1:25; 2:8-17 ). Нашите дела са външните доказателства за искреността на спасителната ни опитност и следователно елементите, които трябва да бъдат оценени при процеса.

Помнете: няма никакъв своеволен указ от Бога, чрез който Той избира някои да бъдат спасени, а други – изгубени. Всеки един е морално отговорен за собствената си съдба.

Съдът не е времето, когато Бог решава дали да ни приеме, или да ни отхвърли, но е времето, когато Бог подпечатва нашия избор дали сме го приели, или не – избор, изявен чрез нашите дела.