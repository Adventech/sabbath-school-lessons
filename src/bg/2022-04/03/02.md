---
title: „Живо същество“
date: 09/10/2022
---

`Прочетете Битие 1:24-27 и 2:7,19 . Какви сходства и различия можете да откриете между сътворяването на животните и човека? Какво ни говори Битие 2:7 за човешката природа?`

Разказът в „Битие“ обявява, че на шестия ден от творческата седмица Господ Бог е дал живот на сухоземните животни и на първите хора, една семейна двойка ( Битие 1:24-27). Казва ни се, че Той „създаде от земята всички полски зверове и всички въздушни птици“ ( Битие 2:19 ). Още и „създаде човека от пръст от земята“ ( Битие 2:7 ).

Въпреки че и животните, и човекът са създадени от „земята“, сътворението на човека е различно от сътворяването на животните в две отношения. Първо, Бог оформя физическото тяло на човека, а след това „вдъхна в ноздрите му жизнено дихание; и човекът стана жива душа“ ( Битие 2:7 ). Той има физическа същност, преди да стане живо същество. Второ, Бог създава човека като мъж и жена по образа и прилика с Божеството ( Битие 1:26,27 ).

Битие 2:7 обяснява, че вдъхването на „жизненото дихание“ във физическото тяло на Адам го преобразява в „живо същество“ (евр. Nephesh chayyah ) или буквално „жива душа“. Това не означава, че всеки от нас има душа, която може да съществува отделно от тялото. По-скоро всеки един от нас е живо същество, или жива душа. Твърдението, че тази „душа“ е съзнателна единица, която може да живее отделно от човешкото тяло, е езически възглед, а не библейски. Разбирането на истинското естество на човека ни предпазва от приемането на популярната идея за нематериалната душа и всички опасни заблуди, изградени върху това вярване.

Няма никакво съзнателно съществуване на никоя самостоятелна част от човешкото същество, отделена от личността като цяло. Бог ни е създал чудно и страшно и ние не бива да си измисляме някакви хипотези отвъд казаното в Писанието по този конкретен въпрос. Всъщност не само самата същност на живота е тайна (учените все още не могат да постигнат единодушие по това какво означава нещо да бъде живо), дори още по-необяснима е тайната на съзнанието. Как може физическата тъкан в нашите глави (клетки и химически вещества), която тежи едва 1-2 килограма, да съхранява и създава нематериални неща като мисли и емоции? Хората, които изучават този процес, признават, че ние в действителност не знаем как.

`Какво чудо е животът! Какви чувства трябва да предизвиква у нас дарът не само на живота, но и на вечния живот, който е едно още по-голямо чудо?`