---
title: „Душата, която е съгрешила, тя ще умре“
date: 10/10/2022
---

`Прочетете Йезекиил 18:4,20 и Матей 10:28 . Как тези стихове ни помагат да разберем природата на човешката душа?`

Животът на човека в този грешен свят е несигурен и преходен ( Исая 40:1-8 ). Нищо, засегнато от греха, не може да има вечна природа. „Затова, както чрез един човек грехът влезе в света и чрез греха смъртта, и по този начин смъртта мина във всички човеци, понеже всички съгрешиха“ ( Римляни 5:12 ). Смъртта е естествена последица от греха, който засяга всичко живо тук, на земята.

По този въпрос има две важни библейски учения. Едното е, че и хората, и животните умират. Както казва цар Соломон: „Защото каквото постига човешките синове, постига и животните: една участ имат; както умира единият, така умира и другото. Да! Един дух имат всичките; и човек не превъзхожда в нищо животното, (…) Всички отиват на едно място; всички са от пръстта и всички се връщат в пръстта“ ( Еклесиаст 3:19,20 ).

Второто учение е, че физическата смърт предполага прекратяване на съществуването като жива душа (евр. nephesh ). В Битие 2:16,17 Бог е предупредил Адам и Ева, че ако някога съгрешат, като ядат от дървото за познаване на доброто и злото, ще умрат.

Отзвукът от това предупреждение откриваме в категоричното свидетелство от Йезекиил 18:4,20 : „Душата, която е съгрешила, тя ще умре“. От това твърдение могат да се направят два основни извода. Единият е, че тъй като всички хора са грешници, ние всички сме подложени на неизбежния процес по остаряване и смърт ( Римляни 3:9-18,23 ). Другият е, че тази библейска идея прави недействително популярното разбиране за предполагаемото естествено безсмъртие на душата. Ако тя беше безсмъртна и живееше някъде в друго царство след смъртта, тогава ние всъщност изобщо не умираме, нали?

За разлика от това, библейското решение за дилемата със смъртта не е безтелесна душа, отлитаща към рая или чистилището, или дори към ада. Решението е възкресението на починалите в Христос. Както казва Исус в проповедта Си за Хляба на живота: „Всеки, който види Сина и повярва в Него, да има вечен живот и Аз да го възкреся в последния ден“ ( Йоан 6:40 ).

`Защо сигурността на Второто пришествие, гарантирана чрез първото идване на Христос (че иначе каква полза от първото без второто?), е толкова съдбоносна за всичко, в което вярваме? Каква надежда бихме имали без обещанието за завръщането Му?`