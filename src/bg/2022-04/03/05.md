---
title: „Мъртвите не знаят нищо“
date: 12/10/2022
---

`Прочетете Йов 3:11-13; Псалми 115:17; Псалми 146:4; Еклесиаст 9:5,10 . Какво можем да научим от тези пасажи за състоянието на хората при смъртта?`

Някои библейски коментатори твърдят, че тези пасажи ( Йов 3:11-13; Псалми 115:17; 146:4; Еклесиаст 9:5,10 ), написани на поетичен език, не могат да се използват за определяне състоянието на хората при смъртта. Вярно е, че понякога поезията може да бъде неясна и да се разбере погрешно, но не такъв е случаят с тези стихове. Техният език е недвусмислен и идеите им са в пълна хармония с цялостното старозаветно учение по въпроса.

Първо, в Йов, 3 глава патриархът оплаква рождението си заради цялото страдание, което го е съкрушило. В мрачни моменти кой не е пожелавал изобщо да не се беше раждал? Йов разбира, че ако беше умрял при раждането си, щеше да спи и да бъде в покой ( Йов 3:11,13 ).

Псалом 115 определя мястото, където се пазят мъртвите, като място на мълчание, защото „Мъртвите не хвалят Господа“ ( Псалми 115:17 ). Това едва ли е в съзвучие с разбирането, че мъртвите, верните (и благодарни) мъртви, са в небето и възхваляват Бога.

Според Псалом 146 психичните процеси на човека се прекъсват със смъртта: „Излезе ли духът му, той се връща в земята си; в същия този ден загиват намеренията му“ ( Псалми 146:4 ). Това е идеално библейско описание на случващото се при смъртта.

А Еклесиаст, 9 глава добавя, че „мъртвите не знаят нищо“ и в гроба „няма нито работа, нито замисъл, нито знание, нито мъдрост“ ( Еклесиаст 9:5,10 ). Тези свидетелства потвърждават библейското учение, че мъртвите нямат съзнание.

Библейското учение за безсъзнателното състояние при смъртта не бива да предизвиква ни най-малка паника у християните. Преди всичко, няма вечно горящ ад или временно чистилище, очакващо онези, които умират неспасени. Второ, умиращите в Христос очакват невероятна награда. Не е чудно, че „за вярващия човек смъртта е нещо маловажно. (…) За християнина смъртта е само сън, момент на тишина и мрак. Животът е скрит с Христос в Бога и „Когато Христос, нашият живот, се яви, тогава и вие ще се явите с Него в слава“ ( Йоан 8:51,52 ; Колосяни 3:4 )“ (Уайт, Е. Копнежът на вековете. С., Нов живот, 2005, с. 487).

`Помислете за мъртвите в Христос. Те затварят очи в смъртта, а дали са в гроба 1500 години или 5 месеца, за тях няма никакво значение. Следващото, което ще видят, е завръщането на Христос. Тогава в какъв смисъл човек може да твърди, че мъртвите са по-добре от нас, живите?`