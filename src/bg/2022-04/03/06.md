---
title: Почивка с предците
date: 13/10/2022
---

`Прочетете Битие 25:8, 4 Царе 7:12; 3 Царе 2:10; 3 Царе 22:40 . Какво добавят тези стихове към разбирането ви за смъртта?`

Старият Завет изразява по различни начини идеите за смъртта и погребението. Един от тях е да се прибереш при своите си. Например за Авраам ни се казва, че „Авраам издъхна, като умря в честита старост, стар и сит от дни; и се прибра при народа си“ ( Битие 25:8 ). Аарон и Мойсей също се прибират при своите си ( Второзаконие 32:50 ).

`Какво ни говори за естеството на смъртта фактът, че и добрите, и лошите царе отиват на едно и също място при смъртта? 4 Царе 24:6, 2 Летописи 32:33 .`

Друг начин за описание на смъртта е да се каже, че някой си почива с предците си. За смъртта на Давид Библията казва, че той „заспа с бащите си и беше погребан в Давидовия град“ ( 3 Царе 2:10 ). Същият израз е употребен и за няколко други юдейски царе, както верни, така и неверни.

Можем да открием поне три важни аспекта на почивката с предците. Един от тях е, че рано или късно ще настъпи времето, когато ще трябва да си починем от уморителната си работа и страдания. Вторият е, че не сме първите и единствените, които ще тръгнат по този нежелан път, защото нашите предци вече са тръгнали преди нас. Третият е, че като бъдем погребани близо до тях, не сме сами, но оставаме заедно дори по време на несъзнателното състояние на смъртта. Това може да е донякъде безсмислено за съвременната индивидуалистична култура, но е имало дълбоко значение в древни времена.

Хората, които умират в Христос, могат да бъдат погребани до любимите си близки, но въпреки това между тях няма никакво общуване. Те ще останат в несъзнателното си състояние до онзи славен ден, когато ще бъдат събудени от дълбокия си сън, за да се съберат отново с близките си, починали в Христос.

`Представете си какво би било, ако мъртвите бяха наистина в съзнателно състояние и можеха да видят как върви животът тук, особено за близките им, които често страдат ужасно след тяхната смърт. Защо истината, че мъртвите спят, трябва да бъде толкова утешителна за живите?`