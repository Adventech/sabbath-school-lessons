---
title: Разширено изучаване
date: 14/10/2022
---

Прочетете от Елън Уайт: гл. „Тайната на безсмъртието“ от кн. „Великата борба“ на Елън Уайт.

Ако някога сте влизали в операционна зала и са ви поставяли пълна упойка, може да имате бегла представа какво значи да си мъртъв. Но дори когато сте под упойка, мозъкът ви все още работи. Представете си какво означава да си мъртъв – когато всички мозъчни функции, съвсем всичко е напълно прекъснато. Мъртвите затварят очи и що се отнася до тях, следващото, което ще видят, е или Второто пришествие на Исус, или завръщането Му след Милениума ( Откровение 20:7-15 ). Дотогава всички мъртви, праведни и нечестиви, си почиват и това ще им изглежда като един миг. За останалите живи смъртта изглежда, че продължава дълго време. За живите е така, но за мъртвите тя е като миг.

„Ако беше вярно, че душите на всички хора отиват направо в небето в часа на смъртта, тогава ние по-скоро бихме пожелали смъртта, отколкото живота. Тази заблуда е накарала много хора да сложат край на живота си. Когато ги връхлетят проблеми, трудности и разочарования, изглежда лесно да се разкъса тънката нишка на живота и да се понесем към блаженството на вечния свят“ (Уайт, Е. Великата борба. С., Нов живот, 2018, с. 365).

„Никъде в Свещените Писания не може да се открие твърдение, че праведните получават наградата си или нечестивите наказанието си при смъртта. Патриарсите и пророците не са оставили никакво подобно уверение. Христос и апостолите Му не са направили абсолютно никакъв намек за това. Библията ясно поучава, че мъртвите не отиват веднага в небето. Те са описани като спящи до възкресението“ (пак там, с. 372).

**Въпроси за разискване**

`Как библейското учение за човека като едно цяло – запазващ съзнанието си само като цялостна личност – ни помага да разберем по-добре естеството на смъртта?`

`Светът е завладян от теорията за естественото безсмъртие на душата, с всички неизброими разклонения, произтичащи от нея. Защо тогава е толкова жизненоважна нашата вест за състоянието на мъртвите? И защо дори сред християните откриваме такова силно противопоставяне на това ценно библейско учение?`

`Как разбирането на състоянието на мъртвите ни предпазва от това, което може да се „яви“ пред очите ни? Или защо невинаги можем да разчитаме на това, което виждаме, особено ако онова, което виждаме, или мислим, че виждаме, е духът на мъртъв роднина, както разказват някои хора?`

Тази събота, 15.10.2022 г., ще се молим за църкви „Ловеч” и „Лом”.