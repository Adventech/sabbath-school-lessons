---
title: „Духът се връща при Бога“
date: 11/10/2022
---

`Прочетете Битие 2:7 и Еклесиаст 12:1-7 . Каква разлика можете да откриете между тези два библейски пасажа? Как те биха могли да ни помогнат да разберем по-добре състоянието на човека при смъртта? Битие 7:22`

Както вече видяхме, Библията учи, че човекът е душа ( Битие 2:7 ) и че душата престава да съществува, когато тялото умре ( Йезекиил 18:4,20 ).

Но какво да кажем за „духа“? Не остава ли той в съзнателно състояние след смъртта на тялото? Много християни вярват в това и дори се опитват да обосноват възгледа си, цитирайки Еклесиаст 12:7 , който гласи: „и се върне пръстта в земята, както е била, и духът се върне при Бога, Който го е дал“. Но това твърдение не подсказва, че духът на мъртвия остава с някакво съзнание в Божието присъствие.

„Еклесиаст“ описва с доста драматични думи процеса на остаряването, който достига кулминацията си със смъртта. Стих 7 говори за смъртта като преобръщане посоката на процеса на сътворяването от Битие 2:7 . Както вече казахме, на шестия ден от творческата седмица „Господ Бог създаде човека от пръст от земята и вдъхна в ноздрите му жизнено дихание; и човекът стана жива душа“ ( Битие 2:7 ). Но сега в Еклесиаст 12:7 ни се казва: „и се върне пръстта в земята, както е била, и духът се върне при Бога, Който го е дал“. Следователно диханието на живота, което Бог е вдъхнал в ноздрите на Адам и също е дал на всички други човеци, се връща при Бога или, иначе казано, просто престава да тече в тях и през тях.

Трябва да помним, че Еклесиаст 12:7 описва умирането на всички хора, и то без да разграничава праведните от нечестивите. Ако така наречените „духове“ на всички, които умират, живееха в съзнателно състояние в присъствието на Бога, тогава духовете на нечестивите с Бога ли са? Тази идея противоречи на цялото учение на Писанието. Тъй като и хората, и животните умират по един и същ начин ( Еклесиаст 3:19,20 ), смъртта не е нищо друго освен прекратяване живота на живите същества. Както казва псалмистът: „Скриеш ли лицето Си, те се смущават; прибираш ли дъха им, те умират и се връщат в пръстта си“ ( Псалми 104:29 ).

`Често казваме, че смъртта е просто част от живота. Защо това е толкова погрешно? Смъртта е противоположното на живота, враг на живота. Тогава каква велика надежда намираме в стиха: „И смъртта, най-последният враг, и тя ще бъде унищожена“ ( 1 Коринтяни 15:26 )?`