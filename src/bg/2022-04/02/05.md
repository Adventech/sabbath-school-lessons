---
title: Последиците от греха
date: 05/10/2022
---

`Какви са основните последици от греха според Битие 3:7-19 и Римляни 5:12 ?`

Омаяна от убедителните думи на змията, Ева не може да предвиди трайните последици по пътя, по който е поела. Само по себе си изяждането на забранения плод не е така значимо, както това, което този акт символизира. Чрез своето непослушание Ева се отказва от верността си към Бога и отдава предаността си на Сатана.

Битие, 3 глава описва грехопадението на Адам и Ева и някои от най-трагичните му последици. От теологична гледна точка, и двамата са обхванати от теофобия (страх от Бога) и се скриват от Него ( Битие 3:8 ). В психо-социално отношение те се срамуват от себе си и започват да се обвиняват един друг ( Битие 3:7,9-13). Във физическите аспекти се включват потене, болка и накрая смърт ( Битие 3:16-19). А екологичната перспектива включва израждане на природата ( Битие 3:17,18).

Едемската градина вече не е красивото и приятно място, което е била някога. „Когато забелязаха в увяхващия цвят и падащия лист първите белези на упадъка, Адам и другарката му изпитаха по-дълбока тъга, отколкото днес хората тъгуват за мъртвите си близки. Смъртта на крехките, нежни цветя наистина беше причина за скръб, но когато опадаха листата на гиздавите дървета, сцената им показа красноречиво неизбежния факт, че смъртта е участта на всичко живо“ (Уайт, Е. Патриарси и пророци. С., Нов живот, 2019, с. 28).

Адам и Ева не умират веднага, в смисъл да престанат да съществуват, но в същия ден получават смъртната си присъда. Господ казва на Адам: „С пот на лицето си ще ядеш хляб, докато се върнеш в земята, защото от нея си взет; понеже си пръст и в пръстта ще се върнеш“ ( Битие 3:19 ). Грехопадението води до трагични последици за цялото човечество. Апостол Павел обяснява, че „затова, както чрез един човек грехът влезе в света и чрез греха смъртта, и по този начин смъртта мина във всички човеци, понеже всички съгрешиха“ ( Римляни 5:12 ).

Тъжен и болезнен е фактът, че както хората през всички векове са понасяли последиците от случилото се в Едем, така ги понасяме и ние днес. Колко благодарни трябва да бъдем, че заради Исус и кръста имаме надежда за вечен живот в един свят, където никога повече няма да се появи грехът.

`Когато разсъждаваме за трагичната опитност на Ева, какви поуки можем да извлечем за последиците от нашите собствени греховни действия?`