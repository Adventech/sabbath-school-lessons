---
title: Първото евангелско обещание
date: 06/10/2022
---

`Прочетете Битие 3:15,21 . Каква надежда бихме могли да намерим в тези пасажи за цялото човечество?`

Битие, 3 глава описва жестоката трагедия, завладяла света след грехопадението. Всичко се променя и Адам и Ева могат да видят разликата между това какъв е бил светът и какъв е станал.

Но в тяхното разочарование и отчаяние Бог им дава увереност за настоящето и надежда за бъдещето. „Ще поставя и вражда между теб и жената и между твоето потомство и нейното потомство; то ще ти нарани главата, а ти ще му нараниш петата“ ( Битие 3:15 ).

Думата „вражда“ (евр. ’eybah ) внушава не само дълготрайна космическа битка между доброто и злото, но също и лично отхвърляне на греха, което е всадено в човешкия ум чрез Божията благодат. По естество ние сме напълно предадени на греха ( Ефесяни 2:1,5) и „слуги на греха“ ( Римляни 6:20 ). Обаче благодатта, която Христос внедрява във всеки човешки живот, създава у нас вражда срещу Сатана. Именно тази „вражда“, божествен дар от Едем, ни позволява да приемем Неговата спасителна благодат. Без обръщащата благодат и обновяващата сила човечеството ще продължава да бъде пленник на Сатана, слуга, който е винаги готов да изпълнява повелите му.

След това Господ използва животинска жертва, за да илюстрира това месианско обещание ( Битие 3:21 ). „Когато според Божиите специални указания Адам принесе жертва за грях, за него това бе изключително мъчителен ритуал. Трябваше да вдигне ръка, за да отнеме живот, който единствено Бог би могъл да даде, и така да принесе жертва за грях. Това бе първият път, когато видя смърт. Щом погледна към кървящата жертва, гърчеща се в смъртна агония, той трябваше с вяра да очаква Божия Син, Който щеше да умре на мястото на човека и на Когото бе символ жертвата“ (Уайт, Е. История на изкуплението. С., Ел Уай, 2013, с. 32).

`Прочетете 2 Коринтяни 5:21 и Евреи 9:28 . Какво говорят тези стихове за първото откровение в Едем?`

Адам и Ева напускат Едемската градина с ясното съзнание, че накрая ще умрат ( Битие 3:19,22-24) . Но не си тръгват голи или със собствените си дрехи от смокинови листа ( Битие 3:7 ). Самият Бог „направи кожени дрехи“ за тях и ги облича ( Битие 3:21 ) като символ на Неговата дреха на правда ( Захария 3:1-5 ; Лука 15:22). Следователно още тогава, съвсем в началото, дори в Едем, човечеството получава откровение за евангелието.