---
title: Противоречиви изявления
date: 02/10/2022
---

Светът е излязъл съвършен от ръката на Господа ( Битие 1:31 ). Смъртта е била нещо непознато за Адам и Ева. В този контекст Бог идва в Едемската градина и предупреждава: „И Господ Бог заповяда на човека, като каза: „Ти можеш свободно да ядеш от всяко дърво в градината освен от дървото за познаване на добро и зло – да не ядеш от него, защото в деня, когато ядеш от него, ти със сигурност ще умреш“ ( Битие 2:16,17 – нов превод от ориг. ез.).

`По какъв начин Битие 2:16,17 разкрива съществуването на свободна воля в съвършения Едем? Защо би било необходимо Бог да ги предупреждава, ако те не можеха да избират свободно?`

Известно време след това предупреждение от Бога Сатана приема образа на змия и също влиза в Едем. Ева вижда как змията яде с наслада от забранения плод, без да умре. Самият той „бил ял от забранения плод“ (Уайт, Е. Патриарси и пророци. С., Нов живот, 2019, с. 23) и нищо не му се било случило.

`Прочетете Битие 3:1-4. Ако се поставите на мястото на Ева, защо тези думи биха могли да ви се сторят убедителни?`

Според човешката логика аргументът на змията звучи много по-убедително от Божиите думи. Преди всичко, няма никакво доказателство в природата до този момент за съществуването на грях и смърт. Второ, змията всъщност яде от забранения плод и дори ѝ харесва. Защо тогава Ева да не направи същото? Божията заповед изглежда твърде ограничителна и нелогична.

За беда, когато избира между две противоречащи си изявления, Ева пренебрегва три основни принципа: (1) човешкият разум невинаги е най-безопасният начин за преценяване на духовните неща; (2) Божието Слово може да ни изглежда нелогично и безсмислено, но винаги е правилно и надеждно; и (3) има неща, които не са лоши или погрешни сами по себе си, но Бог ги е избрал като тест за послушание.

Трябва да осъзнаем, че опитността на Адам и Ева не е единичен случай във времето. Всеки ден и всеки миг трябва да решаваме между Божието Слово (което за много хора е непопулярно) и изкусителната привлекателност на културата, която ни заобикаля. Нашите решения имат вечни последици.

`По какво ясните библейски учения противоречат на светските пътища?`