---
title: Смърт в един грешен свят
date: 01/10/2022
---

### За изучаване през седмицата
Битие 2:16,17; 3:1-7; Псалми 115:17; Йоан 5:28,29; Римляни 5:12; 2 Коринтяни 5:21.

> <p>Стих за запаметяване</p>
> „Затова, както чрез един човек грехът влезе в света и чрез греха смъртта, и по този начин смъртта мина във всички човеци, понеже всички съгрешиха“ (Римляни 5:12).

Христос е Божественият Деятел, чрез Когото Бог e създал вселената и света ( Йоан 1:1-3, 10; Колосяни 1:16; Евреи 1:2). Но когато Бог-Отец удостоява Христос със специална чест и обявява, че заедно ще създадат нашия свят, „Луцифер завидя и изпита ревност към Исус Христос“ (Уайт, Е. История на изкуплението. С., Ел Уай, 2013, с. 5) и започва да плете интриги срещу Него.

След прогонването му от небето Сатана решава „да унищожи щастието на Адам и Ева“ на земята и така „да причини скръб в небето“. Той си мисли, че „ако би могъл по някакъв начин да ги подлъже [Адам и Ева] към непослушание, Бог ще измисли нещо, чрез което да бъдат опростени. Тогава сам Сатана и падналите ангели щяха да бъдат в благоприятната позиция да споделят с тях Божията милост“ (пак там, с. 15, 16). Напълно наясно със сатанинската стратегия, Бог предупреждава Адам и Ева да не се излагат на изкушение ( Битие 2:16,17). Това означава, че дори когато светът е бил все още съвършен и невинен, вече е имало ясни ограничения, които хората е трябвало да приемат и спазват.

Тази седмица ще размишляваме върху падението на Адам и Ева, как грехът и смъртта са превзели нашия свят и как Бог е посадил семенцето на надеждата за човечеството още от Едем.