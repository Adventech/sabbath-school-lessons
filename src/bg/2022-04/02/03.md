---
title: Измамени от змията
date: 03/10/2022
---

`Прочетете Битие 3:1-7. Какви критерии използва Ева, за да избере между Божието Слово и думите на змията?`

Битие, 3 глава е един от най-емблематичните примери за психологията на изкушението. Бог е предупредил Адам и Ева, че ако ядат от забранения плод, със сигурност ще умрат ( Битие 2:16,17). Приемайки образа на змия, Сатана използва няколко реторични стратегии, за да подведе Ева към грях.

Първо, той обобщава конкретната Божия забрана. Пита Ева: „Истина ли каза Бог да не ядете от всяко дърво в градината?“ ( Битие 3:1 ). Ева го контрира с аргумента, че забраната е само за онова конкретно дърво, от което, ако някога ядат или го докоснат, ще умрат.

Тогава Сатана опровергава Божието изявление. Той категорично заявява: „Никак няма да умрете“ ( Битие 3:4 ).

Накрая обвинява Бога, че съзнателно прикрива от нея и съпруга ѝ важно знание. Измамникът твърди: „Бог знае, че в деня, когато ядете от него, ще ви се отворят очите и ще бъдете като Бога, да познавате доброто и злото“ ( Битие 3:5 ).

Любопитството на Ева я отвежда върху омагьосана сатанинска почва. Там е принудена или да остане вярна на Божията ограничаваща заповед, или да приеме съблазнителните изкушения на Сатана. Усъмнявайки се в Божието Слово, тя използва сетивата си – емпиричния метод на личното наблюдение – за да избере между две противоречащи си свидетелства.

Първо, тя вижда, че от диетична гледна точка, „дървото беше добро за храна“. Второ, от естетична гледна точка, жената вижда, че „беше приятно за очите“. Трето, според логическия анализ то е „дърво желано, за да дава знание“. Следователно според нейните разсъждения има основателни причини да се вслуша в думите на змията и да яде от забраненото дърво. За нещастие, точно това и прави.

Някои хора твърдят, че всички видове познание са добри, ако задържим „доброто“ ( 1 Солунци 5:21 ). Но трагичните преживявания на Адам и Ева в Едемската градина показват, че познанието само по себе си може да бъде много пагубно. Има някои неща, които наистина е по-добре да не знаем.

`Какво ни говори този разказ за факта колко е лесно да намерим благовидна причина и да оправдаем грешните си решения?`