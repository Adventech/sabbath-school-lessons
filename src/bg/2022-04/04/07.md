---
title: Разширено изучаване
date: 21/10/2022
---

Прочетете от Елън Уайт: гл. „Видения за бъдещата слава“ от кн. „Пророци и царе“ на Елън Уайт.

Съвременната наука учи, че материята се състои от атоми, които са изградени от по-малки частици, кварки и лептони, а за тях пък се смята, че са градивните елементи на всичко материално. Следователно, ако в сърцевината на физическия свят стоят кварки и лептони, не би ли могъл Богът, Който не само е създал, но и крепи този свят, просто да пресъздаде кварките и лептоните, когато настъпи времето да ни възкреси? Осмивайки възкресението, атеистът Бъртранд Ръсел пита какво ще стане с онези, които са били изядени от канибали, защото сега техните тела са част от канибалските – тогава кой какво ще получи при възкресението? Но да предположим, че Господ просто взема кварките и лептоните, основните градивни материали на живота, и въз основа на информацията, която притежава за всеки един от нас, ни възстановява от тези кварки и лептони? Той няма нужда от оригиналните частици: всички други биха свършили същата работа. Или всъщност може да извика в съществуване чрез Словото Си нови кварки и лептони и да използва тях. Както и да го направи Богът, Който е създал Вселената, Той може да ни пресътвори, което и обещава да направи при възкресението на мъртвите.

„Дарителят на живота ще извика Своето изкупено притежание при първото възкресение и до онзи победоносен момент, когато ще зазвучи последната тръба и огромната армия ще възкръсне за вечна победа, всеки спящ светия ще бъде в безопасност и ще бъде пазен като скъпоценен бисер, познат на Бога по име. Чрез силата на Спасителя, която е обитавала в тях, докато са били живи, и тъй като са били участници в Божественото естество, те са възкресени от мъртвите“ (Коментари на Елън Уайт. Адвентен библейски коментар. Т. 4. С. 1143 – англ. изд.).

**Въпроси за разискване**

`Изчислено е, че има 2 трилиона галактики в космоса, всяка съставена от стотици милиарди звезди. Около някои от тях обикалят планети, точно както планетите от нашата Слънчева система обикалят около Слънцето. Помислете за невероятната сила на Бога, Който не само е създал всички тези звезди, но ги поддържа и ги знае по име (Псалми 147:4). Въпреки че тази удивителна истина не доказва , че този същият Бог може или ще възкреси мъртвите, как ни разкрива невероятната сила, която има, и защо възкресението не би било трудно за Него?`

`Евреи, 11 глава подчертава верността и очакванията на много от така наречените „герои на вярата“ в древни времена. Как тази глава би могла да обогати разбирането ни за надеждата, която са имали героите от Стария Завет още преди възкресението на Исус?`

Тази събота, 22.10.2022 г., ще се молим за църкви  „Медово” и „Монтана А”.