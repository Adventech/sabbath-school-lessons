---
title: „Ще видя Бога“
date: 16/10/2022
---

`Прочетете Йов 19:25-27 и го сравнете с Йоан 1:18 и 1 Тимотей 6:16 . Кога и при какви обстоятелства очаква той да „види Бога“?`

Животът е несправедлив. Забелязваме го, когато виждаме „добрите“ да страдат, а „неправедните“ да живеят в благополучие ( Псалми 73:12-17 ; Малахия 3:14-18). Например Йов е „непорочен и правдив“ и „се бои от Бога и се отдалечава от злото“ ( Йов 1:1 ). Въпреки това Бог допуска Сатана да го връхлети по няколко жестоки начина. Тялото му е поразено от мъчителна болест ( Йов 2:1-8 ). В материално отношение губи огромна част от добитъка и имотите си ( Йов 1:13-17 ). В дома си той губи слуги и дори собствените си деца ( Йов 1:16,18 ). В емоционално отношение е обграден от приятели, които го обвиняват, че е непокаян грешник, заслужил си сполетелите го беди ( Йов 4:1-5:27; 8:1-22; 11:1-20 и т.н.). Дори жена му заявява: „Още ли държиш правдивостта си? Похули Бога и умри“ ( Йов 2:9 ).

Йов не разбира, че е станал епицентър на дълбока космическа битка между Бога и Сатана. Поразен от нещастия, той съжалява, че се е родил и пожелава никога да не се беше раждал ( Йов 3:1-26 ). Обаче безусловната му вярност към Бога е прекрасно изразена в думите: „Дори и Той да ме убие, аз ще Го чакам“ ( Йов 13:15 ). Макар да смята, че скоро ще настъпи краят на живота му, Йов съхранява увереността си, че смъртта няма да има последната дума. Със силно убеждение заявява, че макар и да умре, Неговият изкупител един ден ще се изправи и той, самият Йов, ще види Бога в плътта си ( Йов 19:25-27 ). „Това несъмнено е поглед към възкресението“ (Адвентен библейски коментар. Т. 3. С. 549 – англ. изд.).

Каква славна надежда в такава неописуема трагедия! Съкрушен от болест и страдание, финансова разруха, социално отхвърляне и емоционален срив, Йов все още очаква деня, когато ще възкръсне от мъртвите и ще види любимия си Изкупител. Всъщност думите му за възкресението са изпълнени със същата увереност, която векове по-късно Марта ще изрече пред Исус: „Зная, че ще възкръсне при възкресението в последния ден“ ( Йоан 11:24 ). Подобно на Марта, Йов трябва да изиска това обещание чрез вяра, въпреки че за разлика от него, тя скоро ще получи мощно практично доказателство за вярата си.

`Как бихме могли да се научим да се доверяваме на Бога дори в суровите изпитания и несправедливости на живота?`