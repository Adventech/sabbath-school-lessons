---
title: „Твоите мъртви ще оживеят“
date: 19/10/2022
---

`Прочетете Исая 26:14 , 19 . Каква е разликата между тези, които ще загинат завинаги ( Исая 26:14; Малахия 4:1 ), и онези, които ще получат вечен живот ( Исая 26:19 )?`

Книгата „Исая“ представя основната разлика между Божието величие и нашата човешка слабост ( Исая, 40 глава ). Въпреки че ние сме като тревата, която съхне, и цветето, което увяхва, Словото Божие остава навеки ( Исая 40:6-8 ). Въпреки нашата човешка греховност, Божията спасителна благодат е достъпна за всички хора и може да подейства дори за езичниците, които приемат Божия завет и освещават съботата ( Исая, 56 глава ).

В книгата „Исая“ надеждата за възкресение е доста разширена. Докато предишните библейски пасажи за възкресението са изразени от по-лична перспектива ( Йов 19:25-27; Псалми 49:15; 71:20 ), пророк Исая говори за него, като включва както себе си, така и заветната общност от вярващи ( Исая 26:19 ).

Исая, 26 глава противопоставя категорично различните съдби на нечестивите и праведните. От една страна, нечестивите ще си останат мъртви, без никаква надежда за възкресение, поне след „втората смърт“ ( Откровение 21:8 ). Те ще бъдат напълно унищожени и споменът за тях ще изчезне завинаги ( Исая 26:14 ). Този пасаж подчертава учението, че няма да има оцелели души или духове, които да останат живи след смъртта. Говорейки за окончателното унищожение на нечестивите, което настъпва по-късно, Господ заявява на друго място, че те ще бъдат напълно изгорени и няма да остане „нито корен, нито клонче“ ( Малахия 4:1 ).

От друга страна, праведните мъртви ще бъдат възкресени от смъртта, за да получат блажената си награда. Исая, 25 глава подчертава, че Господ Бог „ще погълне смъртта завинаги“ и „ще обърше сълзите от всички лица“ ( Исая 25:8 ). В Исая, 26 глава намираме следните думи: „Твоите умрели ще оживеят; Моите мъртви тела ще възкръснат. Събудете се и запейте радостно, вие, които обитавате в пръстта, защото росата Ти е като росата по тревите и земята ще изхвърли мъртвите“ ( Исая 26:19 ). Всички възкресени мъртви ще участват в радостното тържество, което Господ ще приготви за всички племена ( Исая 25:6 ). Възкресението в края ще събере всичките праведни от всяка епоха, включително и вашите близки, които вече са починали в Христос.

`Представете си какво щеше да бъде, ако нямахме никаква надежда, никаква увереност, никаква причина да мислим, че смъртта ни не е нищо друго освен край на всичко за нас. А още по-лошото е, че когато си замине всеки, който ни е познавал, тогава ще бъде сякаш никога не сме съществували и животът ни никога не е имал какъвто и да било смисъл. По какво се различава тази съдба от надеждата, която имаме?`