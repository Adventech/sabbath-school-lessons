---
title: „От дълбочините на земята“
date: 18/10/2022
---

`Прочетете Псалом 71 . Какво намеква псалмистът, когато моли Бога да го изведе отново „от дълбочините на земята“ ( Псалми 71:20 )?`

В Псалом 49 открихме затрогващи думи на надежда за възкресение, в контраст с фалшивата увереност на неразумния човек, който разчита на богатството си. В Псалом 71 авторът търси сигурност и надежда от Бога, докато е обкръжен от врагове и клеветници, които твърдят, че Той го е изоставил ( Псалми 71:10,11 ).

В тези изпитания псалмистът намира утеха и увереност, когато си спомня как Бог се е грижил за него в миналото. Първо, осъзнава, че Той го е подкрепял още от рождението му и дори го е взел още от майчината му утроба ( Псалми 71:6 ). След това признава, че Бог го е учил от младостта му ( Псалми 71:17 ).

Уверен, че Господ е неговата канара и крепост, авторът Го умолява: „Бъди ми канара за прибежище, към което винаги да се обръщам“ ( Псалми 71:3 ). „Не ме отхвърляй по време на старостта ми; не ме оставяй, когато отпада силата ми“ ( Псалми 71:9 ). „Боже, не се отдалечавай от мене; Боже мой, побързай да ми помогнеш“ ( Псалми 71:12 ). И след това прибавя: „Ти, Който си ми показал много и тежки притеснения, пак ще ме съживиш и от дълбочините на земята пак ще ме извадиш“ ( Псалми 71:20 ).

Изразът „от дълбочините на земята“ може да се разбира буквално, като намек за бъдещото физическо възкресение на псалмиста. Но от контекста изглежда по-вероятно едно метафорично описание на дълбокото отчаяние на автора, сякаш земята го е погълнала ( Псалми 88:6 и 130:1 ). Затова можем да кажем, че „това е предимно метафоричен език, но също и намеква за физическо възкресение“ ( Andrews Study Bible , бележка за Псалми 71:20 ).

Всъщност най-важното е да разберем, че в каквато и ситуация да се намираме, Бог е на наше разположение, Той е загрижен и нашата надежда не е за този живот, а за бъдещия – вечния живот, които ще имаме в Исус, след като ни възкреси при завръщането Си.

`Всички ние сме преживявали ужасни моменти на обезсърчение. Как обаче спомените за помощта на Господа в миналото биха могли да ви помогнат, за да продължите напред с вяра и доверие в моментите, когато Той ви изглежда твърде далеч?`