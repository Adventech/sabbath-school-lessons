---
title: Онези, които спят в пръстта
date: 20/10/2022
---

Както ще видим, Новият Завет говори много за възкресението на мъртвите. А както вече видяхме, учението за възкресението на мъртвите присъства и в Стария Завет. Хората в старозаветни времена са имали надежда за възкресението в края, каквато имаме и ние. Марта, съвременничка на Исус, вече има тази надежда ( Йоан 11:24 ). Ясно е, че дори тогава юдеите са имали някаква представа за възкресението в последните дни, дори и ако някои не са вярвали в него ( Деяния 23:8 ).

`Прочетете Даниил, 12 глава . Каква надежда за възкресение намираме тук, в книгата на този велик пророк?`

Даниил 12:1 споменава Михаил, „великия княз“, чиято самоличност е особен предмет на спорове. Тъй като всяко от големите видения в книгата „Даниил“ достига своя връх с изявата на Христос и Неговото царство, така трябва да е и с този конкретен пасаж. В тази книга същото Божествено Същество се споменава като „началника на множеството“ ( Даниил 8:11 ), „Началника на началниците“ ( Даниил 8:25 ), „княза Месия“ ( Даниил 9:25 ) и накрая като „великият княз Михаил“ ( Даниил 12:1 ). Затова следва да разпознаем Михаил също и като Христос.

Всички старозаветни пасажи, разгледани досега ( Йов 19:25-27; Псалми 49:15; 71:20; Исая 26:19 ), говорят за възкресението на праведните. Но Даниил, 12 глава говори за възкресението и на праведните, и на неправедните. Когато Михаил се надига, „мнозина от спящите в пръстта на земята ще се събудят – едни за вечен живот, а други – за срам и вечно презрение“ ( Даниил 12:2 ).

Много хора смятат, че този стих говори за едно специално възкресение на определени хора при завръщането на Христос – и верни, и неверни.

„Отварят се гробове и „много от спящите в пръстта на земята ще се събудят – едните за вечен живот, а другите за позор и вечно презрение“ ( Даниил 12:2 ). Всички, които са починали с вяра в третата ангелска вест, ще излязат от гроба прославени, за да чуят Божия завет на мир с тези, които са опазили закона Му. „Онези, които Го прободоха“ ( Откровение 1:7 ), които са подигравали и осмивали предсмъртните страдания на Христос, както и най-яростните противници на Неговата истина и народ, ще бъдат възкресени, за да видят славата Му и почестите, с които са удостоени преданите и покорните“ (Уайт, Е. Великата борба. С., Нов живот, 2018, с. 431).