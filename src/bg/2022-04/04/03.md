---
title: От властта на гроба
date: 17/10/2022
---

`Прочетете Псалом 49 . Какво кара псалмиста да бъде сигурен във възкресението си в края ( Псалми 49:15 ), за разлика от онези, които загиват без такава увереност ( Псалми 49:6-14 )?`

Псалом 49 говори за фалшивата увереност на безумните, „които уповават на имота си и се хвалят с голямото си богатство“ ( Псалми 49:6 ), които „наричат земите си със своите имена“ ( Псалми 49:11 ) и живеят единствено за себе си ( Псалми 49:18 ). Държат се така, сякаш къщите и славата им ще траят довека ( Псалми 49:11,17 ).

Но безумните забравят, че славата им изчезва и те загиват като животните ( Псалми 49:12 ). „Определени са като овце за преизподнята; смъртта ще им бъде овчар (…) и красотата им ще повехне, като преизподнята остава жилище на всеки един от тях“ ( Псалми 49:14 ).

Както казва Йов векове по-рано: „Гол излязох от утробата на майка си; гол ще и да се върна там“ ( Йов 1:21; 1 Тимотей 6:7 ). Псалмистът посочва, че и безумните, и мъдрите умират, оставяйки „богатството си на други“ ( Псалми 49:10 ).

Но между тях има една радикална разлика. От една страна е безумният, който загива, въпреки че се опитва да намери сигурност във временните си притежания и постижения. За разлика от него, мъдрият вижда отвъд човешката сага и тъмницата на гроба славната награда, която Бог е запазил за него ( 1 Петър 1:4 ). С тази представа в ума си псалмисът може да каже уверено: „Бог ще изкупи душата ми от силата на преизподнята, защото ще ме приеме“ ( Псалми 49:15 ).

В хармония със старозаветната надежда тези думи не намекват, че по време на смъртта душата на псалмиста ще отлети незабавно в небето. Той просто казва, че няма да остане завинаги в гроба. Ще дойде време, когато Бог ще го изкупи от смъртта и ще го отведе в небесните селения.

Нека кажем отново, че се описва сигурността на възкресението, която придава надежда, увереност и смисъл на живота в настоящето. Затова мъдрите ще получат далеч по-славна и вечна награда от това, което безумните събират за себе си в този кратковременен живот.

`Какви примери сте видели за безумието на онези, които разчитат на собственото си богатство и постижения? Как погледът към Кръста ви предпазва от тази заблуда?`