---
title: Преживявания, близки до смъртта
date: 05/12/2022
---

Някои от най-популярните съвременните аргументи за „доказване“ на теорията за естественото безсмъртие на душата са „преживяванията, близки до смъртта“. В книгата си „Живот след живота: изследване на един феномен – оцеляване след телесна смърт“ (Atlanta, GA: Mockingbird, 1975) Реймънд А. Мууди-младши представя резултатите от своето петгодишно проучване сред повече от сто души, които са преживели „клинична смърт“ и са били върнати към живота. Те твърдят, че са видели едно любящо и сърдечно същество от светлина, преди да се върнат към живота. Това се смята за „вълнуващо доказателство за оцеляването на човешкия дух отвъд смъртта“ (задна корица). С течение на годините са публикувани много други книги, подкрепящи същия възглед.

`Прочетете разказите за възкресения от 3 Царе 17:22-24, 4 Царе 4:34-37, Марк 5:41-43, Лука 7:14-17 и Йоан 11:40-44 . Колко от участниците в тях говорят за някакво съзнателно преживяване, докато са били мъртви, и защо този отговор е важен?`

Всички преживявания, близки до смъртта, докладвани в съвременната литература, са за хора, смятани за клинично мъртви, но не и наистина мъртви, за разлика от Лазар, който е бил мъртъв от четири дни и чието тяло се е разлагало ( Йоан 11:39 ). Нито Лазар, нито някой от възкресените в библейски времена някога е споменал за преживявания в задгробния живот, независимо дали в рая, чистилището или ада. Това всъщност е аргумент на мълчанието, но е напълно основателен аргумент при библейското учение за безсъзнателното състояние на мъртвите!

Но какво да кажем за тези „близки до смъртта“ преживявания, които толкова често се разказват днес? Ако приемем библейското учение за несъзнателното състояние на мъртвите ( Йов 3:11-13; Псалми 115:17; 146:4; Еклесиаст 9:10 ), тогава ни остават две основни възможности: това е или естествена психо-химична халюцинация при екстремни условия, или може да е свръхестествена сатанинска измамна опитност ( 2 Коринтяни 11:14 ). Сатанинската измама наистина би могла да е добро обяснение, особено след като в някои случаи тези хора твърдят, че са говорили с мъртвите си роднини! Но може и да е съчетание от двата вида фактори.

Като имаме предвид колко широко разпространена е тази заблуда и колко убедително звучи за много хора, решаващо е да се държим здраво за ученията на Божието Слово, независимо какви преживявания може да имаме ние или други хора, противни на библейските учения.

`Колко интересно, че сега често тези „преживявания, близки до смъртта“ получават одобрението на „науката“. Какво ни говори това за особеното внимание, с което трябва да приемаме дори нещата, които науката уж „доказва“?`