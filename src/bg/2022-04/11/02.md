---
title: Мистицизъм
date: 04/12/2022
---

Светът е залят от приливи на мистицизъм. Думата „мистицизъм“ е сложен термин, включващ огромно разнообразие от възгледи. От религиозна гледна точка, думата внушава единство между отделния човек и Божественото или Абсолютното в някакъв вид духовно преживяване или транс. Това характеризира дори поклонението на някои църкви. Феноменът може да се различава по форма и интензитет, но тенденцията винаги е да се заместват авторитетът на писаното Божие Слово с личните субективни опитности. Какъвто и да е случаят, Библията губи много от доктриналната си функция и християнинът остава уязвим за собствените си преживявания. Този вид субективна религия не може да предпази от измама, особено в края на времето.

`Прочетете Матей 7:21-27 . Като имате предвид думите на Исус, какво означава да изграждаме духовния си дом върху „канара“ и да го строим върху „пясък“?`

В постмодерния християнски свят има силна тенденция да се подценява значението на библейските доктрини и да се смятат за досадни отзвуци от някаква остаряла форма на религия. В този процес ученията на Христос изкуствено се заместват от личността на Христос – като се твърди например, че една или друга библейска история не може да е вярна, защото Исус, както Го възприемат хората, никога не би допуснал да се случи така, както е записано. Личните чувства и вкусове се оказват критерий за тълкуване на Писанието или дори за явно отхвърляне на ясни библейски учения, често свързани с покоряването на Бога, което според думите на Исус е изключително важно, за да строи човек къщата си на канара.

Хората, които смятат, че няма значение какви доктрини следват, докато вярват в Исус Христос, се намират на опасна почва. Римските инквизитори, които са осъдили на смърт неизброимо количество протестанти, са вярвали в Исус Христос. Хората, които „изгонват демони“ в името на Христос ( Матей 7:22 ), вярват в Него. „Идеята, че няма никакво значение в какво вярват хората, е една от най-успешните измами на Сатана. Той знае, че приемането на истината с любов освещава душата на приемащия, затова постоянно се стреми да я замести с фалшиви теории, измислици, друго евангелие“ (Уайт, Е. Великата борба. С., Нов живот, 2018, с. 352).

`Как бихме могли да се противопоставим на човешката си склонност да допускаме емоциите и желанията да ни подтикват към вършенето на неща, противоположни на Божието Слово?`