---
title: Прераждане
date: 06/12/2022
---

Езическата представа за безсмъртието на душата осигурява основата за небиблейската теория за прераждането или преселването на душата. Тази теория е възприета от няколко основни световни религии. Докато повечето християни вярват в съществуването на безсмъртна душа, която обитава за постоянно в рая или в ада след смъртта, вярващите в прераждането приемат, че такава безсмъртна душа преминава през множество цикли на смърт и прераждане тук на земята.

За някои прераждането е процес на духовна еволюция, който позволява на духа да придобие още по-високи нива на познание и морал в пътуването си към съвършенството. Хиндуистите вярват, че вечната душа преминава през поредица от съзнателни състояния, или „самсара“, в шест степени на живот: водни организми, растения, влечуги и насекоми, птици, животни и хора, включително обитатели на небето.

`Прочетете Евреи 9:25-28 и 1 Петър 3:18 . Ако Исус е умрял само „веднъж“ и всички хора умират само „веднъж“, защо дори някои така наречени „християни“ вярват в някакъв вид прераждане?`

Много хора вярват не в това, в което трябва да вярват, а в онова, което искат да вярват. Ако някоя теория им носи мир и утеха в живота, това е достатъчно за тях. Но тези, които приемат Библията сериозно, не биха допуснали да приемат теорията за прераждането.

Първо, тази теория противоречи на библейското учение за смъртната „душа“ и възкресението на тялото ( 1 Солунци 4:13-18 ).

Второ, тя опровергава доктрината за спасението по благодат чрез изкупителното дело на Исус Христос ( Ефесяни 2:8-10 ) и я замества с човешки дела.

Трето, теорията противоречи на библейското учение, че вечната съдба се запечатва завинаги от нашите решения в този живот ( Матей 22:1-14; 25:31-46 ).

Четвърто, тази теория омаловажава смисъла и приложението на второто идване на Христос ( Йоан 14:1-3).

И пето, теорията предполага възможност след смъртта някой човек да може да преодолее слабостите си, което е небиблейско ( Евреи 9:27 ).

С две думи, в християнската вяра няма място за идеята за прераждането.