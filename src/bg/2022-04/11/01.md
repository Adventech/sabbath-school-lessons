---
title: Измами в края на времето
date: 03/12/2022
---

### За изучаване през седмицата
Матей 7:21-27; Йоан 11:40-44; 1 Петър 3:18; 3 Царе 28:3-25; Ефесяни 6:10-18.

> <p>Стих за запаметяване</p>
> „И не е чудно, защото сам Сатана се преправя на светъл ангел; така че не е голямо нещо, ако и неговите служители се преправят на служители на правдата. Но тяхната сетнина ще бъде според делата им“ (2 Коринтяни 11:14,15).

Съвременният свят е станал смесица от свръхестествено и мистично с помощта на Холивуд, който няма проблем да създава филми на религиозни и мистични теми в някакъв тюрлюгювеч от заблуди и измами. Старата лъжа „Никак няма да умрете!“ ( Битие 3:4 ) е вдъхновила също и най-четените книги, най-гледаните филми от последните десетилетия, както и много популярни видео програми. Не може да се отрече, че сме постоянно изкушавани да пристъпим на омагьосаната сатанинска почва, която би могла да се появи в безброй форми и дори в някои случаи прикрита под лустрото на науката.

Едно от най-заблуждаващите явления е това, което наричаме „преживявания, близки до смъртта“, при които „починалите“ се връщат към живот с истории за задгробния живот. Много хора смятат тези събития за доказателство за безсмъртието на душата!

През тази седмица ще обсъдим някои от измамите в края на времето, включително мистицизма, преживяванията, близки до смъртта, прераждането, черната магия и поклонението на предците, и други. Това са опасни теми, които трябва да познаваме, но без да се излагаме на тяхното влияние.