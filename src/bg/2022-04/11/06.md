---
title: Въплъщения и други явявания
date: 08/12/2022
---

Сходни с магьосничеството са демоничните въплъщения на мъртви и други демонични явявания. Въплъщенията могат да бъдат в образ на починал роднина, приятел или някой друг човек. И външният вид, и гласът много приличат на тези на починалия. Всички тези сатанински измами ще бъдат използвани за заблуждаване на онези, които не са твърдо основани в Божието Слово. Елън Уайт предупреждава: „Когато тези лъжливи духове се представят за апостолите, те противоречат на това, което апостолите са написали под ръководството на Светия Дух, докато са били на земята.“ (Великата борба. С., Нов живот, 2018, с. 377). И още: „Като кулминация на великата драма на измамата, самият Сатана ще се представи за Христос“ (пак там, с. 423).

`Прочетете 2 Коринтяни 11:14,15 и Ефесяни 6:10-18 . Каква трябва да бъде нашата защита срещу такива демонични фалшификации?`

Апостол Павел ни предупреждава, че „нашата борба не е срещу кръв и плът, а срещу началствата, срещу властите, срещу световните управители на тази тъмнота, срещу злите духове под небето“ ( Ефесяни 6:12 ). Можем да бъдем запазени от тези измами само ако бъдем облечени в цялото „Божие всеоръжие“ ( Ефесяни 6:13 ), описано в Ефесяни 6:13-18 .

Сатанинските въплъщения и явявания могат да бъдат особено страховити и заблуждаващи, но те не могат да заблудят хората, защитени от Бога и Неговото Слово. От доктринална гледна точка, онези, които вярват в библейската доктрина за условното безсмъртие на човеците, знаят, че всяко явяване или общуване с мъртвите е със сатанински произход и трябва да бъде отхвърлено с Божията могъща благодат. И независимо колко силна, убедителна и видимо реална може да е изявата, ние винаги трябва да стоим твърди в учението, че мъртвите спят в гроба.

Представете си обаче, че загубите любим човек, а след това приемете, че той ви се явява? И изразява любовта си към вас? И ви казва колко много му липсвате? И казва неща, които само той/тя може да знае? И твърди, че сега е на едно по-хубаво място? Ако човек не е абсолютно основан върху това, което учи Библията за състоянието на мъртвите, помислете колко лесно би било да се подаде на заблудата. Особено когато иска да повярва.

`Какво означава да се облечем в цялото „Божие всеоръжие“? В съвсем практичен и ежедневен смисъл, как можем да направим това във всяка сфера на живота си, а не само по отношение на измамите в края?`