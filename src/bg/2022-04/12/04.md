---
title: Умът на Христос
date: 13/12/2022
---

Някои хора вярват, че с промяна на заобикалящата го среда, индивидът ще бъде преобразен. Определено трябва да избягваме местата и обстоятелствата, които могат да ни направят по-уязвими за изкушенията ( Псалми 1:1; Притчи 5:1-8 ). Но нашият проблем с изкушението и греха може да бъде решен единствено чрез преобразяване на сърцата ни (или мисленето). Христос докосва същността на проблема, когато казва: „Защото отвътре, от сърцето на човеците, излизат зли помисли, блудства, кражби, убийства, прелюбодейства, користолюбие, нечестие, коварство, сладострастие, лукаво око, хулене, гордост, безумство“ ( Марк 7:21,22 ). Това означава, че умът ни трябва да бъде преобразен, за да може да се промени и нашето поведение.

`Прочетете следните стихове: 1 Коринтяни 2:16 ; Псалми 24:3,4 ; Римляни 12:2; Филипяни 4:8; Колосяни 3:2 . Какво означава да имаме „ум Христов“?`

Господ е обещал в „новия завет“ да положи закона в умовете на народа Си и да го запише на сърцата им ( Йеремия 31:31-33; Евреи 8:8-10; 10:16 ). Затова не е изненада, че в Планинската проповед Христос разширява и задълбочава значението на Божиите заповеди до нивото на мислите и намеренията ( Матей 5:17-48 ). Значи можем да победим изкушенията единствено чрез Божията преобразяваща благодат и на нивото на мислите и намеренията трябва да изискаме това обещание, за да спрем греховните мисли.

В този живот обаче, независимо колко сме верни, никога няма да постигнем пълна безгрешност. Но ако сме в Христос, ставаме напълно покрити от Неговата правда. Въпреки че още не сме съвършени, сме счетени за вече съвършени в Него ( Филипяни 3:12-15 ). „Когато се слеем с Христос, имаме ума на Христос. Чистота и любов сияят в характера, кротост и истина ръководят живота. Самият израз на лицето се променя. Христос, Който живее в душата, упражнява преобразяваща сила и външността свидетелства за мира и радостта, които царуват отвътре“ (Уайт, Е. Избрани вести. Кн. 1, с. 337 – англ. изд.).

Само чрез ежедневно предаване, с ежедневно умиране за егото, с ежедневни решителни усилия чрез вяра да бъдем покорни на Исус, можем да изпитаме това преобразяване в живота си.

`Представете си какъв би бил животът ви, ако можехте да прекратите всичките си греховни мисли. Колко различен щеше да бъде той? Кой е единственият потенциален начин да преживеете тази опитност?`