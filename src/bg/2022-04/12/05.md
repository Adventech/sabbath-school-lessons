---
title: Ръководството на Духа
date: 14/12/2022
---

Светият Дух е мощният Божи Проводник, Който излива любовта на Бога в сърцата ( Римляни 5:5 ), води ни към спасителна опитност ( Йоан 16:7-11 ), насочва ни към цялата истина ( Йоан 16:13 ) и ни прави способни да изпълним евангелската мисия ( Деяния 1:8 ). Тъй като Светият Дух противодейства на израждащото действие на Сатана, не е изненада, че дяволът всячески се стреми да изопачи нашето разбиране за естеството и работата на Светия Дух. Едни отричат Неговата индивидуална същност, други подчертават дарбите на Духа повече от преобразяващата Му сила.

`Прочетете Деяния 8:4-24 . Симон Магьосникът от Самария иска да получи дарбите на Светия Дух, без да бъде обновен от Духа. Как това същото отношение се проявява и в наши дни?`

Божиите деца са тези, които са насочвани от Светия Дух ( Римляни 8:14 ) към цялата истина от Божието Слово ( Йоан 16:13; 17:17 ). Исус недвусмислено предупреждава: „Не всеки, който Ми казва: Господи! Господи!, ще влезе в небесното царство, но който върши волята на Моя Отец, Който е на небесата. В онзи ден мнозина ще Ми кажат: Господи! Господи! Не пророкувахме ли в Твое име? И не правехме ли много чудеса в Твое име? Но тогава ще им заявя: Аз никога не съм ви познавал; махнете се от Мене, вие, които вършите беззаконие“ ( Матей 7:21-23 ). Това означава, че Светият Дух никога не отклонява който и да било от Божието Слово – което самият Той е вдъхновил – а по-скоро ни води към покоряване на това Слово.

Същият Свят Дух, Който ни насочва към цялата истина, освен това ни прави способни да водим и други към тази чудесна истина ( Матей 28:18-20; Деяния 1:8 ). Когато изпълняваме свещената си мисия, получаваме Неговата специална помощ. Затова сутрин след сутрин трябва да коленичим пред Господа и да подновяваме обета си, че сме Му посветени. Ако вършим това, Той ще ни дарява с присъствието на Духа с Неговата оживотворяваща, освещаваща сила.

Обаче трябва да бъде възприемчиви за Негово ръководство, като вземаме съзнателни решения ежедневно да правим това, което е право, и да избягваме това, което знаем, че е неправилно. Всъщност само когато се стремим с дадената от Бога сила да живеем както трябва, ще бъдем способни да приемем в живота си тази сила от Светия Дух, която ни е обещал Бог.

`Защо е толкова важно сутрин след сутрин да се молим да бъдем възприемчиви за ръководството на Светия Дух в живота си?`