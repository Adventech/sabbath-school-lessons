---
title: Тялото като храм
date: 12/12/2022
---

Дуалистичната теория за смъртното тяло и безсмъртната душа е породила различни теории за човешкото тяло. Например за древногръцките философи то е затвор за душата, която се освобождава чрез смъртта. Като отзвук от тази езическа представа много християни днес вярват, че тялото е временен дом на безсмъртната душа, която ще бъде отново свързана с тялото при възкресението. За разлика от това пантеистите обожествяват човешкото тяло: те вярват, че Бог и вселената са едно и също нещо. За тях всички неща са Бог, а човешкото тяло е част от една цялостна и универсална божествена субстанция. Обкръжени от противоположни теории по темата, трябва да стоим твърди за това, което учи Библията за естеството на човека.

`Прочетете 1 Коринтяни 6 :19,20; 10:31 . Как разбирането, че телата ни са „храм на Бога“ и „храм на Светия Дух“, влияе положително върху начина ни на живот?`

И Адам, и Ева са създадени по Божия образ и подобие ( Битие 1:26,27 ), което е отразено не само в техния характер, но също и във физиката им. Тъй като този образ е обезобразен и дори скрит от присъствието на греха, делото на изкуплението е да възстанови хората в първоначалното им състояние, включително физическото здраве, доколкото е възможно за едни същества, които не могат да ядат от дървото на живота.

Това възстановяване трае цял живот и ще завърши при Второто пришествие, когато тленното се облече в нетление и смъртното бъде обезсмъртено ( 1 Коринтяни 15:53,54 ).

Апостол Йоан пише на приятеля си Гай: „Възлюбени, моля се да благоуспяваш във всичко и да си здрав, както благоуспява душата ти“ ( 3 Йоан 1:2 ).

Щом приемем, че човекът е неделимо цяло и че религията включва всички аспекти на човешкия живот, тогава трябва да смятаме физическото си здраве също за религиозен дълг. Трябва да се ръководим от боговдъхновения принцип: „И така, ядете ли, пиете ли, вършите ли нещо, всичко вършете за Божията слава“ ( 1 Коринтяни 10:31 ). Но помнете, че все още живеем в свят, където добри хора правят всичко възможно и все пак страдат от последиците на грешната човешка природа в грешна обстановка. Затова трябва да се доверяваме на Бога и да вършим най-доброто, а на Него да оставим резултатите.