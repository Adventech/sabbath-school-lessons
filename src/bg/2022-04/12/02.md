---
title: Моделът на Исус
date: 11/12/2022
---

`Прочетете Лука 2:52 . Кои четири измерения на растежа на Исус са споменати в този пасаж?`

Исус е съвършено Същество и Неговото израстване обхваща всички основни измерения на човешкото съществуване. Според Лука 2:52 „Исус напредваше в мъдрост [умствено], в ръст [физически] и в благоволение пред Бога [духовно] и човеците [социално]“. „Умът Му беше активен и проницателен, със задълбоченост и мъдрост, надминаващи годините Му. Но характерът Му беше красиво хармоничен. Силите на ума и тялото се развиваха постепенно съобразно със законите на детството. Като дете Исус имаше очарователен нрав. Ръцете Му бяха винаги готови да служат на другите. Той проявяваше търпение, което нищо не можеше да разруши, и правдивост, която никога не жертваше почтеността. Макар и твърд като скала в принципите, животът Му разкриваше благодатта на безкористната доброта“ (Уайт, Е. Копнежът на вековете. С., Нов живот, 2005, с. 32).

`Прочетете Матей 4:23 . Как може тройното служене на Исус – да поучава, да проповядва и да лекува – да бъде осъществявано успешно и от нас?`

Щом признаем, че човекът е цялостна и неделима личност, тогава не можем да ограничаваме своята религия само до духовните въпроси. Истината всъщност включва цялото ни същество, покрива целия ни живот и обхваща всички измерения на нашето битие. Собствените ни физически и духовни елементи са толкова силно преплетени, че всъщност не могат да бъдат разделени. И въпреки че като грешни същества никога няма да бъдем равностойни на описанието на Исус, представено по-горе, с Божията благодат трябва да Му подражаваме, защото възвръщането на човека към образа на неговия Творец, възстановяването му в съвършенството, за което е бил сътворен, развитието на тялото, ума и душата – това е делото на изкуплението. Това се стреми да постигне Бог в Своя народ като част от подготовката за Неговото завръщане.

`Когато се сравняваме с Исус, лесно бихме могли да се обезсърчим от различията. Как тогава фокусирането върху Кръста и неговото значение ни предпазва от обезкуражаване, когато се сравняваме с Исус?`