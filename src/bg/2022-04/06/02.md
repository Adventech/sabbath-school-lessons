---
title: От началото на света
date: 30/10/2022
---

`Прочетете Откровение 13:8, Деяния 2:23 и 1 Петър 1:19,20 . Как може да смятаме, че Христос е „заклан от началото на света“ (NKJV)?`

„Пред него се поклониха всички жители на земята, чиито имена не са написани от началото на света в Книгата на живота, принадлежаща на Агнеца, Който бе заклан“ ( Откровение 13:8 ). Най-важното за нас тук е идеята, че Христос е „заклан от началото на света“. Очевидно трябва да разбираме това в символичен смисъл (книгата „Откровение“ е изпълнена със символи), защото Христос не е разпнат на кръст, докато не изминават хиляди години след Сътворението на земята. Този стих казва, че планът на спасението е изготвен преди сътворяването на света. Централното място в него заема смъртта на Исус, Божия Агнец, на кръста.

`Прочетете Тит 1:2 . Какво ни учи този стих за времето, откогато е изготвен планът на спасението, в центъра на който е смъртта на Христос?`

„Планът за нашето изкупление не беше хрумване след грехопадението на Адам. (…) Той разкриваше принципите, които от вечни векове бяха основата на Божия престол“ (Уайт, Е. Копнежът на вековете. С., Нов живот, 2005, с. 8,9).

Планът е разкрит първо на Адам и Ева в Едемската градина ( Битие 3:15,21 ) и е изобразяван чрез всяка кръвна жертва през целия Стар Завет. Например когато изпитва вярата на Авраам, Бог осигурява овен, който да бъде пожертван вместо Исак ( Битие 22:11-13 ). Това заместване още по-ясно символизира заместническото естество на Христовата изкупителна жертва на кръста.

Следователно централно място в целия спасителен план заема заместническата жертва на Исус, която векове наред е символизирана чрез животински жертви, всяка от които е символ на смъртта на Исус на кръста като „Божия Агнец, Който поема греха на света“ ( Йоан 1:29 ).

`Принасянето на животни в жертва е страшно и кърваво действие – безспорно е така. Но защо именно това страшно и кърваво действие е най-подходящият учебник за Христовата смърт вместо нас и за ужасната цена на греха?`