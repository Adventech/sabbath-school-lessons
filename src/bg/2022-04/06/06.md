---
title: Смисълът на Кръста
date: 03/11/2022
---

`Прочетете 1 Коринтяни 1:18-24 . Какво казва Павел за Кръста и как го съпоставя със „светската мъдрост“? Защо дори и днес, когато „материализмът“ (идеята, че всичко е само материално, тоест няма Бог или свръхестествено съществуване) преобладава в „светската мъдрост“, вестта от Кръста е толкова важна?`

Кръстът на Христос е в самия център на историята на спасението. „И през вечността няма да може да бъде разбрана дълбочината на любовта, разкрита на Голготския кръст. Именно там се изправиха един срещу друг безкрайната любов на Христос и безграничния егоизъм на Сатана“ (Stephen N. Haskell, The Cross and Its Shadow [South Lancaster, MA: Bible Training School, 1914], p. v).

Докато Христос смирено предава Себе Си като откуп за човешката раса, Сатана егоистично Го потопява в страдания и мъка. Исус не умира просто от естествената смърт, с която ще се срещне всеки човек. Умира с втората смърт, за да може всички, които Го приемат, никога да не се налага да я преживяват.

По отношение на смисъла на Кръста има няколко важни аспекта, които трябва да помним. Първо, Кръстът е върховното откровение на Божията справедливост срещу греха ( Римляни 3:21-26 ). Второ, Кръстът е върховното откровение на Божията любов към грешниците ( Римляни 5:8 ). Трето, Кръстът е великият източник на сила за разкъсване оковите на греха ( Римляни 6:22,23 ; 1 Коринтяни 1:17-24 ). Четвърто, Кръстът е единствената ни надежда за вечен живот ( Филипяни 3:9-11; Йоан 3:14-16; 1 Йоан 5:11,12 ). И пето, Кръстът е единствената противоотрова срещу бъдещ бунт във вселената ( Откровение 7:13-17; 22:3 ).

Никоя от тези съдбоносни истини за Кръста не може да се открие със „светска мъдрост“. Точно обратното, и тогава, и сега проповедта за Кръста е „глупост“ за светската мъдрост, която често дори не признава най-очевидната истина: че съществува Създател ( Римляни 1:18-20 ).

Гръцката дума „глупост“ е свързана с английската дума за „слабоумен“, т.е. проповядването на Кръста е „слабоумно“ според „светската мъдрост“. Тя не може да познае Исус или спасението, което Той ни предлага чрез заместническата Си смърт на кръста.

`Каквото и ценно да може да предложи някаква „светска мъдрост“, защо никога не бива да допускаме да влияе върху вярата ни в Исус и надеждата, която ни се предлага чрез „глупостта на това, което се проповядва“ (1 Коринтяни 1:21)?`