---
title: „Извърши се!“
date: 01/11/2022
---

`Прочетете Йоан 19:1-30 . Каква важна вест за нас се крие в думите на Исус „Извърши се“?`

Най-накрая идват решаващите моменти за Христос, за човечеството и за цялата вселена. Той се бори със силите на мрака и силно страда. Бавно преминава през Гетсиманската градина, през несправедливите съдебни процеси и към Голготския хълм. Зли ангели се опитват да Го победят. Докато виси на кръста, главните свещеници, книжниците и началниците Му се подиграват: „Други е избавил, а пък Себе Си не може да избави! Ако е Израилевият Цар! Нека слезе сега от кръста и ще повярваме в Него“ ( Матей 27:42 ).

Можеше ли Христос да слезе от кръста и да се спаси? Да, можеше, но не желаеше да го направи. Неговата безусловна любов към цялото човечество, включително и към подигравателите, не Му позволи да се откаже. Всъщност „подигравателите бяха сред онези, които можеха да се спасят чрез Неговата смърт. И Той не можеше да слезе от кръста и да спаси Себе Си, защото Го държаха не гвоздеите, а волята Му да ги спаси“ (Alfred Plummer, An Exegetical Commentary on the Gospel According to S. Matthew [London: Elliot Stock, 1910], p. 397).

Чрез страданията Си Исус побеждава сатанинското царство, въпреки че именно Сатана е предизвикал събитията, водещи до кръста, включително предателството на Юда ( Йоан 6:70; 13:2,27 ). „В някакъв смисъл, който не е изрично посочен от евангелиста, смъртта на Исус е едновременно действие на Сатана и действие, чрез което Исус побеждава Сатана“ (George E. Ladd, A Theology of the New Testament, rev. ed. [Cambridge, UK; Lutterworth Press, 1994], p. 192).

Викът на кръста „Извърши се“ (Йоан 19:30) внушава не само, че е дошъл край на агонията Му, но по-конкретно, че е спечелил великата космическо-историческа борба срещу Сатана и злите му сили. „Цялото небе ликуваше заради победата на Спасителя. Сатана беше победен и разбра, че царството му е изгубено“ (Уайт, Е. Копнежът на вековете. С., Нов живот, 2005, с. 469).

Трудно е да се схване невероятният контраст тук: в пълното си унижение Божият Син е спечелил за нас и за вселената най-великата и славна победа.

`Помислете колко лош трябва да е грехът, щом се налага да бъде изкупен със смъртта на Христос. Какво трябва да ни говори тази истина за невъзможността чрез собствените си дела да придобием заслуги пред Бога? Какво ли пък бихме могли да добавим към вече стореното от Христос за нас? Споделете отговора си в събота.`