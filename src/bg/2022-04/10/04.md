---
title: Светиите в чистилището
date: 29/11/2022
---

Римокатолическата църква твърди, че мъртвите, които не заслужават ада, но още не са готови още за рая, могат да бъдат очистени от греховете си в чистилището, а след това да се възнесат оттам към рая. Техните страдания могат да бъдат намалени чрез молитви и дела на покаяние от близките им.

Катехизисът на Католическата църква ясно обявява: „Всички, които умират в Божията благодат и приятелство, но все още не са съвършено пречистени, получават уверение за вечното си спасение, но след смъртта си са подложени на пречистване, за да постигнат светостта, необходима, за да влязат в небесната радост“ ( Catechism of the Catholic Church, [New York: Doubleday, 1995] p. 291). Там се заявява също, че техните страдания могат да бъдат облекчени от молитвите на близките, както и от други действия в полза на мъртвите. „Църквата също препоръчва благотворителност, индулгенции и дела на покаяние, предприети в полза на мъртвите“ (пак там, с. 291).

`Прочетете Еклесиаст 9:10, Йезекиил 18:20-22 и Евреи 9:27 . Как тези пасажи опровергават теорията за чистилището?`

Догмата за чистилището съчетава езическото разбиране за горящия ад с езическия обичай да изричат молитви за мъртвите. Тази догма е неприемлива за хората, които вярват в библейските учения, че (1) мъртвите са в несъзнателно състояние в гробовете си ( Еклесиаст 9:10); (2) праведността на един грешен човек не може да бъде пренесена върху друг грешен човек ( Йезекиил 18:20-22); (3) нашият единствен Ходатай е Исус Христос ( 1 Тимотей 2:5 ); и (4) смъртта е последвана от последния съд, без да има втора възможност за покаяние от клопките на този живот ( Евреи 9:27 ).

А една още по-сериозна последица е, че небиблейската теория за чистилището изопачава самия характер на Бога. Всъщност „Работата на Сатана след грехопадението му е да представя фалшиво нашия Небесен Отец. Той внушава догмата за безсмъртието на душата. (…) Идеята за вечно горящ ад е творение на Сатана. Чистилището е неговото изобретение. Тези учения представят фалшиво Божия характер, за да може Той да бъде възприеман като суров, отмъстителен, деспотичен, а не опрощаващ“ (Уайт, Е. Ръкопис 51, 10 декември, 1890 – англ. изд.). Вместо мъртвите да спят и да очакват Христовото завръщане, те според този възглед са в чистилището и страдат, докато някой не ги измъкне оттам.

`Какво ни учат заблуди като чистилището или вечните мъки за значението на доктрините? Защо е важно не само в кого вярваме, но и в какво ?`