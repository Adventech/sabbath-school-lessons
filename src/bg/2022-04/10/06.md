---
title: Библейският възглед
date: 01/12/2022
---

`Прочетете 1 Йоан 5:3-12 . Защо апостол Йоан ограничава „вечния живот“ само до онези, които са в Христос?`

Библейската доктрина за условното безсмъртие на човека – за разлика от небиблейската теория за естественото безсмъртие на душата – е категорично изяснена в 1 Йоан 5:11,12 . За да схванем смисъла на този важен пасаж, трябва да помним, че само Божеството „притежава безсмъртие“ ( 1 Тимотей 6:15,16 ) и е единственият Източник на живота ( Псалми 36:9 ; Колосяни 1:15-17 ; Евреи 1:2 ).

Когато грехът навлиза в света чрез грехопадението на Адам и Ева (Битие, 3 глава), те и всички техни потомци (включително и ние) сме попаднали под проклятието на физическата смърт и сме изгубили дара на вечния живот. Но нашият любящ Бог прилага плана на спасението за хората, за да могат да си възвърнат вечния живот, който е трябвало да бъде техен още от самото начало. Както пише Павел, „както ни е избрал в Него преди създаването на света, за да бъдем святи и без недостатък пред Него в любов“ ( Ефесяни 1:4 ).

Апостол Павел обяснява, че „както чрез един човек [Адам] грехът влезе в света и чрез греха смъртта“, така и чрез „благодатта на един Човек, Исус Христос“ благодатният дар на вечния живот е станал достъпен за всички хора  ( Римляни 5:12-21 ). Тук апостолът недвусмислено насочва към буквалния Адам, който е донесъл греха и смъртта в този свят. Човек не може да си обясни нищо в Библията без буквален Адам, който чрез греха е внесъл смъртта в нашия свят.

Затова и апостол Йоан добавя: „Бог ни е дал вечен живот и че този живот е в Неговия Син. Който има Сина, има този живот; който няма Божия Син, няма този живот“ ( 1 Йоан 5:11,12 ).

Цялата картина става още по-ясна чрез думите на Исус: „Всеки, който види Сина и повярва в Него, да има вечен живот и Аз да го възкреся в последния ден“ ( Йоан 6:40 ) и „Аз съм възкресението и животът. Който вярва в Мене, макар и да умре, ще живее“ ( Йоан 11:25 ).

Това означава, че вечният живот е дар от Бога чрез Христос, който е сигурен и сега, но напълно ще му се наслаждаваме едва след възкресението на праведните в края. Заключението е много просто: щом вечният живот се дава само на онези, които са в Христос, тогава тези, които не са в Него, няма да имат вечен живот ( 1 Йоан 5:11,12 ). За разлика от това, теорията за естественото безсмъртие на душата дава вечен живот – в рая или в ада – на всички хора, дори на онези, които не са в Христос. Обаче колкото и да е разпространено това учение, то не е библейско.