---
title: Безсмъртни червеи?
date: 27/11/2022
---

`Сравнете Марк 9:42-48 с Исая 66:24 . Как разбирате израза „червеят им не умира“ ( Марк 9:48 )?`

Някои тълкуват съществителното в единствено число „червей“ като алюзия за предполагаемата безтелесна душа, или дух на нечестивите, която след смъртта отлита в ада, а там никога не умира и е подложена на вечни мъки.

Но подобно тълкувание не отразява библейското разбиране за безсъзнателното състояние след смъртта. То също пренебрегва старозаветния контекст на пасажа. Всъщност „единственото число на „червей“ се използва като родово название за „червеи“ – а не означава един червей. Отнася се за червеи, които се хранят от разлагащи се тела“ (Robert G. Bratcher and Eugene A. Nida, A Translator’s Handbook on the Gospel of Mark [London: United Bibles Societies, 1961], p. 304).

В Марк 9:48 Исус цитира Исая 66:24 , който гласи: „След като излязат, те ще видят труповете на хората, които са престъпили против Мене; защото техният червей няма да умре, нито ще угасне огънят им; и те ще бъдат отвратителни за всяка твар“.

Тази страховита метафорична сцена описва едно бойно поле, на което Божиите врагове лежат на земята и се разлагат. Телата, които не са унищожени от огъня, се разграждат от червеите, или пък първо са червеите, а после огънят. Независимо от поредността, няма никаква връзка с някаква душа, която избягва разложението на тялото и се носи към ада.

Но какво да кажем за „червеите“, които никога не умират? Метафоричният език на Исая 66:24 (цитиран в Марк 9:48 ) не внушава, че тези червеи са безсмъртни ( безсмъртни червеи? ). Подчертава се, че те няма да оставят недовършена разрушителната си работа. С други думи, ще продължат да поглъщат телата на нечестивите, докато тези тела не бъдат напълно унищожени. За разлика от тях, верните Божии деца радостно ще живеят в „новото небе и новата земя“ и ще се покланят на Бога в самото Му присъствие ( Исая 66:22,23 ). Имайки предвид тази огромна разлика в съдбите, нищо чудно, че според Исус би било по-добре някой да влезе в Божието царство без някоя важна част от тялото си – без ръка, крак, дори око – отколкото да има съвършено тяло, което ще бъде унищожено от червеи и огън ( Марк 9:42-48).

`В края на краищата, ние сме или напълно спасени, или напълно изгубени. Няма средно положение. Или ще имаме вечен живот, или ще бъдем завинаги погубени. Какви решения трябва да вземеш днес? Как тази реалност – вечен живот или вечно унищожение – следва да повлияе върху тези решения?`