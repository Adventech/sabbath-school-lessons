---
title: Пламъците на ада
date: 26/11/2022
---

### За изучаване през седмицата
Марк 9:42-48; Малахия 4:1; Юда 1:7; 1 Тимотей 2:5; Деяния 2:29,34,35; 1 Йоан 5:3-12.

> <p>Стих за запаметяване</p>
> „Всичко изпитвайте, дръжте доброто“ (1 Солунци 5:21).

Италианският поет Данте Алигиери (1265 – 1321 г.) написал своята известна творба „Божествена комедия“ за въображаемото пътуване на душата след смъртта. Тя отивала или в inferno (ад) някъде в земята, или в чистилище, където човешкият дух можел да се пречисти и да стане достоен за възнасяне в небето, или в рая, в самото присъствие на Бога.

Макар и само поема, измислица, тя оказала огромно влияние върху християнската теология, особено римокатолическата теология. Основният възглед за безсмъртна душа, която отива или в ада, или в чистилището, или в рая, е основополагаща за тази църква. Много консервативни протестантски деноминации също вярват в безсмъртието на душата, която след смъртта или се възнася в рая, или слиза в ада. Накратко казано, неправилното разбиране на човешката природа води до дълбоки теологични заблуди.

Тази седмица ще разгледаме някои от тези небиблейски теории, както и библейския възглед за това какво се случва след смъртта.