---
title: Разширено изучаване
date: 02/12/2022
---

Прочетете от Елън Уайт: гл. „Тайната на безсмъртието“ и „Могат ли мъртвите да ни говорят“ от кн. „Великата борба“.

„Върху фундаменталната заблуда за естественото безсмъртие се основава доктрината за съзнателното съществуване след смъртта – доктрина, която, както и вечните мъки, противоречи на ученията на Писанията, на диктата на разума и на чисто човешките ни чувства. Според популярното вярване изкупените в небето знаят всичко, което се случва на земята, и особено живота на близките си, които са останали там. Но как биха могли да бъдат щастливи мъртвите, когато знаят за проблемите на живите? Да наблюдават как близките им извършват грехове и да гледат как понасят всички житейски скърби, разочарования и болки? На колко от небесното блаженство биха се наслаждавали тези, които се носят над приятелите си по земята? И колко крайно отвратително е вярването, че веднага щом дъхът напусне тялото, душата на непокаяните се предава на адските пламъци! Каква дълбока болка би съкрушила хората, които виждат приятелите си да лягат в гроба неподготвени, за да преминат в една вечност на скръб и грях!“ (Уайт, Е. Великата борба. С., Нов живот, 2018, с. 369).

**Въпроси за разискване**

`Тези, които са разговаряли с други християни за състоянието на мъртвите и естеството на ада, най-вероятно са открили колко непреклонно и твърдо вярват хората в това: не само във възгледа, че спасените незабавно отиват в рая, но и дори, че изгубените са във вечните мъки на ада. Защо според вас е така? Едно е (и донякъде разбираемо) да искат да вярват, че починалите им близки са „с Господа“ (въпреки че както видяхме, все още стои въпросът колко неприятно ще бъде за тях да гледат извращенията тук долу). Но съвсем друго е да са толкова привързани към ужасяващата идея, че изгубените се мъчат цяла вечност в ада. Какво ни говори този факт за мощното влияние на традицията? Обсъдете в групата.`

`Повечето християнски деноминации проповядват небиблейската теория за естественото безсмъртие на душата с всички произтичащи от нея теории. Какво друго трябва да правим като църква (освен това, което вече правим), за да разпространяваме в света библейския възглед за смъртта и за живота след смъртта?`

`Въпреки че поемата на Данте „Божествена комедия“ е просто измислица, тя оказва особено силно влияние за втълпяването в човешкото съзнание на фалшивото учение за случващото се с „душата“ след смъртта. Какви уроци можем да усвоим от това колко лесно християнската теология може да се повлияе от външни учения? Какви други нехристиянски възгледи влияят върху християнското мислене дори и днес и как можем да се предпазим от тях?`

Тази събота, 03.12.2022 г., ще се молим за църкви „Радомир” и „Разград”.