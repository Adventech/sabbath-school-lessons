---
title:  Обединени действия
date:   21/10/2025
---

### inTerpret

- Какви специални послания носи основния текст?
- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Обединени действия**

Преди Израил да прекоси Йордан, Исус Навин им напомня, че те всички са заедно в своята мисия. Мойсей вече е водил народа при унищожението на Ог и Сион, двама аморейски царе, които ги заплашват (Второзаконие 3:3-6). Завладяната земя в източната част на Йордан е дадена на племената Рувим, Гад и половината от племето Манасия. Това е първата стъпка в тяхното завоевание и първото дълготрайно заселване. Семействата на току-що получилите земя племена сигурно са чувствали, че почти са преминали финалната линия – след четиридесет години на бродене и безброй катаклизми, те са у дома. Могат да пуснат корени, да обърнат почвата, да посадят реколта и да си починат.

Изкушението да позволят на всички останали да продължат да завладяват Ханаан без тях сигурно е било силно, но Мойсей се намесва, за да се подсигури, че никой няма да забрави своя дълг: „Господ вашият Бог ви даде тая земя да я притежавате; за това всички вие храбри мъже минете въоръжени пред братята си израилтяните“ (ст. 18). Те трябва да останат заедно с всички останали племена, докато всеки получи своята земя. Чак тогава те могат да се приберат вкъщи.

Исус Навин повтаря това предписание на израилтяните, докато се подготвят да прекосят Йордан (Исус Навин 1:12-18). Онези, които вече са получили своята награда, трябва да я оставят, за да помогнат на своите братя да придобият собствена земя. макар че някои от племената се наслаждават на първите плодове от земята, цялата нация трябва да продължи напред като едно тяло. Дори само едно племе да стане лениво, докато останалите се нагърбват с бремето на делото, това би покварило всички. Всеки трябва да подкрепя другите чрез единни действия. Като човешкия водач на нацията, Исус Навин трябва да е сигурен, че тези племена ще изпълнят своите задължения.

Историята за племената Рувим, Гад и Манасия ни напомня колко е важно да си помагаме в най-различните предизвикателства и възможности, пред които се изправяме. Мъжете от тези племена не могат просто да изпращат финансова подкрепа, те трябва временно да изоставят своите семейства и да пътуват до друго място, за да помогнат на своите братя. Тази идея може да бъде много предизвикателна днес в един свят, който е разделен от култури, езици и разстояние. Ценността на този морален принцип на споделянето откриваме и в Новия завет, където Павел пише към църквата в Галатия: „Един другиму теготите си носете, и така изпълнявайте Христовия закон“ (Галатяни 6:2). Църквата днес има нужда от млади хора, които са готови да служат извън домовете си, извън стените на църквата и дори в други страни, за да помагат за напредъка на делото, където има нужда от тях.

`По какви начини можем да работим заедно с другите вярващи, така че мисията на църквата да върви напред?`