---
title:  Да разкажем отново историите
date:   23/10/2025
---

### inVitе

- Разгледай Исус Навин, 3 и 4 глава отново и открий Исус в него.
- Как преоткриваш Исус тук?
- Какво ти казва Исус чрез този текст?
- Какъв е твоят отговор на този призив на Исус? Помоли се.

**Да разкажем отново историите**

След като всички прекосяват безопасно реката, Господ заповядва на Исус Навин да избере дванадесет мъже, по един от всяко племе, за една специална задача. Те трябва да съберат дванадесет камъка от коритото на реката, където са стояли свещениците. С тези камъни те построяват паметник, чрез който да си спомнят и да почетат Божията вярност (Исус Навин 4:1-7).

Когато помним миналото, това благоприятства за успеха ни в бъдеще. Докато Израил марширува към Ханаан, техните най-големи надежди ще се сблъскат с най-дълбоките им страхове. Когато битките са жестоки, споменът за Божията грижа в миналото ще ги движи напред. Когато децата им се изкушават да се обърнат към други богове, историите от миналото ще ги пазят от отстъпничество.

Историите имат значение, особено онези, които разказват за Божията вярност към Неговия народ. Както пише апостол Йоан: „Това, което сме видели и чули, него възвестяваме и на вас, за да имате и вие общение с нас, а пък нашето общение е с Отца и с Неговия Син Иисус Христос. И това ви пишем, за да бъде пълна вашата радост“ (1 Йоан 1:3,4). Йоан споделя своите истории с останалите, за да задълбочи своите отношения с Исус и предлага на своите читатели същите благословения.

На апостол Йоан също са дадени видения в книгата „Откровение“, които да помогнат на народа в края на времето да си спомни своето минало. Чрез загадъчни символи Откровение, 12 глава проследява историята на Божията преследвана църква от времето на апостолите, до последната атака на Сатана върху Божия остатък. В сърцето на този пророчески разказ Йоан пише: „А те го победиха заради кръвта на Агнето и заради словото на тяхното свидетелство“ (Откровение 12:11). Повторното разказване на свидетелството, или на историята, на Божия народ ни дава сила да победим врага в следващата битка. В своя последен конфликт със Сатана Божия народ в края на времето ще намери смелост и утеха в свидетелствата на предишните поколения. Знанието, че Исус е победил в миналото, ни дава увереност, че Той ще победи и в бъдеще. Историите за нашето духовно потекло са изключително важни за разбирането на нашата идентичност и мисия.

Знаете ли историите за това какво е направил Бог за вашето семейство и как те са били привлечени към вярата? Познавате ли историята на това как християнството и адвентната вяра идват във вашата страна? Знаете ли биографиите на пионерите и мисионерите, които идват във вашата страна, както и ваши сънародници, които са изпратени на чуждестранна мисия? Наясно ли сте с текущото развитие и допринасяте ли за следващата история на вярата?

`Какви ресурси (напр. книги, подкастове, видеа, проповеди, доклади) можете да използвате, за да научите нови изграждащи вярата истории?`