---
title:  Даване на уверение
date:   24/10/2025
---

### inSight

`Как можеш да приложиш ключовия текст в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Даване на уверение**

„Придвижването напред започна в уреченото време. Ковчегът, носен на рамене от свещениците, водеше кервана (…) Всички наблюдаваха с дълбок интерес как свещениците напредваха надолу към брега на Йордан. Видяха ги да пристъпват уверено със светия ковчег напред към бушуващите, разярени вълни, докато нозете им нагазиха по-дълбоко във водите. Тогава вълните отгоре внезапно се изправиха, потокът долу се оттече и речното легло се оголи.

По Божествена заповед свещениците напредваха към средата на реката и застанаха там, докато цялото множество слезе и премина на отсрещния бряг. Така в умовете на целия Израил бе отпечатан фактът, че силата, която възпря водите на Йордан, бе същата, разтворила Червеното море за бащите им преди четиридесет години. Когато целият народ премина, самият ковчег бе пренесен на западния бряг. Скоро след като го установиха на безопасно място и “свещениците, които носеха ковчега на Господния завет, стояха твърди на сухо”, обуздаваните досега води се втурнаха неудържимо надолу по естествения ход на реката.

Следващите поколения не трябваше да останат без свидетелство за това велико чудо. Докато свещениците, носещи ковчега, бяха още посред Йордан, дванадесет мъже, предварително избрани по един от всяко племе, взеха по камък от речното дъно, където стояха останалите свещеници, и го изнесоха на западния бряг. Тези камъни трябваше да бъдат изправени като паметник в първия стан отвъд реката. На народа бе заповядано да повтаря на децата си и на техните деца историята на спасението, което Бог извърши за тях (…)

Влиянието на това чудо бе от голяма важност за евреите и за техните врагове. То уверяваше Израил в продължаващото Божие присъствие и закрила – доказателство, че Той щеше да действа за него чрез Исус Навин, както бе действал чрез Мойсей. Такова уверение бе нужно, за да укрепи сърцата на людете, когато предприемат поход към земята – удивителна задача, разколебала вярата на бащите им преди четиридесет години“ (Уайт, Е. Патриарси и пророци, с. 484,485 – англ. изд.).

`Какви истории е дал Бог на теб, на твоето семейство или на църквата ти, които ти носят увереност?`