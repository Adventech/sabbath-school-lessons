---
title:  Способен водач
date:   06/10/2025
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Способен водач**

Когато израилтяните са атакувани от амаличаните, Мойсей действа бързо. Той извиква Исус Навин, за да събере група войници и да поведе нападението срещу техните врагове. Битката е трудна и се проточва през най-горещата част от деня. Има моменти, когато Израил е изключително близо до победата, и други, когато изглеждат на ръба да загубят. Това е дълъг ден, изпълнен с кръв, пот и най-вече търпеливо постоянство.

В тази битка срещу Амалик Исус Навин за пръв път се доказва като талантлив войн. Той демонстрира характеристиките, от които се нуждаят успешните духовни водачи. Той слуша Божия глас с желание и без възражения. Въпреки опасностите, той неустрашимо се изправя срещу врага. Неговата готовност и кураж показват вярата му в Бога.

Исус Навин, наскоро освободен роб, никога не е водил мъже в битка. През целия си живот той е бил подчинен на тиранични господари, но въпреки това, се подчинява на Божията заповед и повежда атаката срещу Амалик, защото вярва, че Бог ще им даде победа. Толкова е просто. Исус Навин побеждава, защото е достатъчно смел, за да излезе с вяра – вяра, която е укрепена от предишните му опитности с Бога. Той е уверен, че Богът, Който е запазил нацията Израил през знаменията в Египет, все още има план за тях и ще продължава да ги пази. Той вярва, че Богът, Който е разделил Червеното море и удавил египтяните, ще победи и амаличаните. Той смята, че Богът, Който ги е призовал в пустинята, ще ги прекара безопасно през нея.

Днес Бог има нужда от млади хора като Исус Навин, които ще действат бързо, когато опасността е близо и няма да се откажат в лицето на сериозна опозиция. Често, когато се срещаме с великани в своя живот, нашата недостатъчност ни смазва. Ние знаем, че нямаме достатъчно ресурси, за да победим. Бог ни кани да погледнем отвъд себе си и да разчитаме на Неговата сила. Той ни кани да занесем своите битки, проблеми и товари при Него. Ако ги оставим при Исусовите нозе, Той ще ги вземе и ще ни подари победа над тях.

`Какви битки водите, които Бог използва, за да ви изпитва и да ви направи по-силни?`

`Какво сте научили от битките, които сте водили в миналото?`