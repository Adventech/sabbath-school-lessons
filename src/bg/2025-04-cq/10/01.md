---
title:  Справедлив процес
date:   30/11/2025
---

### inTro

Прочети Исус Навин, 20 глава. Вникни в библейския текст.

**Справедлив процес**

Убежището осигурява място, където хората могат да се подслонят, когато животът им е в опасност. Онези, които живеят във военни зони, знаят колко е важно бързо да намериш подслон, когато сирените за въздушно нападение започнат да бучат. Бомбоубежищата обикновено се строят под земята със стабилни и укрепени стени, така че да не се срутят лесно. През военно време, когато няколко секунди могат да означават живот или смърт, е важно да знаем къде са те и кой е най-бързият начин да стигнем до тях. В някои общности, където бомбените нападения са нещо срещано, класните стаи се правят в такива убежища, така че учителите да могат да преподават при по-малка опасност. Убежищата могат да спасяват животи при катастрофални събития. Някои общности строят определени подслони в случаи на буря, където хората да избягат при стихийно време, като торнада или урагани. Един здрав подслон е място, където хората могат да си починат и да се чувстват в безопасност.

В съответствие с инструкциите, които Бог дава на Мойсей (Числа 35:6), Исус Навин определя шест прибежищни града, където всеки, обвинен в убийство, може да намери защита от преследвачи, които търсят отмъщение. Прибежищните градове са места, където причината за смъртта може да бъде разследвана и справедливостта потърсена. Тази наредба гарантира съдебен процес, осигуряващ защита от членове на семейството, които може да злоупотребят със своето право да потърсят лично отмъщение срещу убиеца. Когато виновника влезе в града, той е в безопасност от отмъщение, докато случаят му не бъде подробно разгледан пред съдебни заседатели. Макар че предумишленото убийство трябва да бъде наказано със смърт, по-милостива присъда се дава на онези, които са отговорни за инцидентни смъртни случаи.

Прибежищните градове символизират безкрайната ценност, която Бог намира в човешкия живот. В случаите на предумишлено убийство, страшното престъпление, което отнема човешки живот, трябва да бъде разпознато. Несправедливата смърт трябва да бъде наказана със смърт. Тъй като Бог е създал хората по Своя образ, Той приема убийството много сериозно. Както Бог казва на Ной много векове по-рано: „Който пролее човешка кръв, и неговата кръв от човек ще се пролее; защото по Божия образ направи Бог човека“ (Битие 9:6). Обаче, за да не бъдат погрешно наказани невинни хора, прибежищните градове осигуряват процес, в който обвиненият може да получи подробно и справедливо дело. Тези градове са установени, за да спасят живота на онези, които са отнели чужд живот поради злополука.

Градовете са разпръснати в цялата Израилева територия, така че всеки да може да ги достигне в рамките на еднодневно пътуване. Три от тях се намират в западната част на Йордан, и три се намират в източната. Пътищата, водещи до тях, са добре поддържани, за да осигурят невъзпрепятстван достъп. Огромни знаци са поставени около пътя, правейки посоката към безопасността ясно видима. Градовете са отворени към всички – еврейски граждани, чужденци или пътници, преминаващи през страната. Когато някой бива заподозрян в убийство, той трябва да побърза и незабавно да отиде в прибежищния град. Няма време за ядене или за почивка, докато не намери безопасност в стените на града.

Ако обвиняемият е намерен невинен за предумишлено убийство, неговият живот бива пощаден. Обаче закрилата може да бъде гарантирана само в предела на градските стени. Онези, които напуснат града, го правят с риск за живота си. Извън града, те са сами. До смъртта на първосвещеника, отмъстителя за кръвта – роднината на починалия – е свободен да убие обвиняемия извън прибежищния град. След смъртта на първосвещеника, оправдания човек може най-накрая да се завърне вкъщи (Числа 35:25-28).

Прибежищните градове са нещо повече от места, в които да избегнеш отмъщението. Всеки от тях е миниатюра на спасителния план, предлагайки бърз поглед върху Божията любов и аналогия на това как Той простира Своята благодат към грешниците чрез Христос.

### inScribe

Прочетете Исус Навин 20:2-6 от превод по ваш избор. Препишете любимите си стихове. Можете също така да преразкажете пасажа със свои думи, да скицирате или да направите мисловна карта на главата.