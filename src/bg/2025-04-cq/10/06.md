---
title:  Милостив дар
date:   05/12/2025
---

### inSight

`Как можеш да приложиш Исус Навин 20:2-6 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Милостив дар**

„Шест от градовете, определени за левитите – по три от всяка страна на Йордан, бяха посочени като градове за прибежище, (…) „за да може да прибягва там убиецът, който убие човек по погрешка (…), за да се не убие убиецът, преди да се представи на съд пред обществото” (Числа 35:11, 12). Този милостив промисъл бе необходим поради древния обичай за личното отмъщение, според който най-близкият сродник или наследник на убития трябваше да накаже убиеца. В случаи, когато вината бе ясно видима, не бе необходимо да се чака за разследване от магистратите. Отмъстителят можеше да преследва престъпника навсякъде и да го убие, където го намери. На Господа не се видя угодно да отмени този обичай в това време, но Той предвиди начин да бъдат защитени хора, предизвикали неволно нечия смърт.

Прибежищните градове трябваше да бъдат разположени на половин ден път от всяка част на страната. Изискваше се водещите към тях пътища винаги да се държат в добро състояние, а навсякъде в тази посока да се поставят табели с думата „прибежище“, написана ясно и четливо, за да може беглецът да не губи нито минута. Всеки евреин, чужденец или временно пребиваващ можеше да се възползва от този промисъл. Но докато невинният не трябваше да се убива прибързано, виновният не биваше да избегне наказанието си. Случаят на беглеца трябваше да се разследва внимателно от съответните власти и само когато те го намереха невинен и убийството – неумишлено, той попадаше под закрилата на прибежищния град. Виновният се предаваше на отмъстителя. Имащите право на защита можеха да я получат само при условие да останат в посоченото място за защита. Ако някой излязъл извън определените граници биваше намерен от отмъстителя за кръвта, плащаше с живота си за своята небрежност към Господния промисъл. При смъртта на първосвещеника обаче всички, получили подслон в прибежищните градове, се освобождаваха да се върнат в своите владения (…)

Прибежищните градове, определени за древния Божи народ, бяха символ на закрилата в Христос. Същият милостив Спасител, Който посочи тези временни градове за прикритие, чрез проливането на кръвта Си осигури за престъпниците на Божия закон надежден заслон, в който те могат да се скрият в безопасност от втората смърт. Никоя сила не може да измъкне от ръцете Му човешките души, които отиват при Него за прошка“ (Уайт, Е. патриарси и пророци, с. 515,516 – англ. изд.).

`Как прибежищните градове осигуряват по-добра съдебна система, от тази при други древни народи?`