---
title:  Хирургически операции
date:   28/10/2025
---

### inTerpret

- Какви специални послания носи Исус Навин 6:15-19?
- Кои части от него са трудни?
- Какви въпроси възникват в теб?
- Кои са библейските принципи, които откриваш в текста?
- В коя област от живота си можеш да приложиш библейския текст?

**Хирургически операции**

Понякога хората си мислят, че завладяването на Ханаан изисква безразборно избиване на хора. Обаче Божията присъда над Ханнанските народи е хирургически процес, при който внимателно се премахва злото, като същевременно се запазва всеки живот, който може да бъде спасен. Още от първата битка, виждаме Божието желание да пожали всеки, когото може. Макар че Йерихон е един от градовете, който Бог е решен да унищожи, Той полага грижи, за да спаси Рахав и нейното семейство.

От всички хора в Йерихон, които Бог би могъл да пощади, Рахав изглежда като малко вероятен кандидат. Първото нещо, което Библията казва за нея, е че тя е блудница (Исус Навин 2:1).Обаче тя спасява живота на еврейските шпиони по време на тяхната разузнавателна мисия в града. С риск за собствения си живот, тя скрива съгледвачите в своята къща, която е част от градската стена. Когато шпионите идват за пръв път, тя им казва, че вярва в успеха на тяхната мисия и във върховенството на техния Бог: „Защото ГОСПОД, вашият Бог, Той е Бог на небето горе и на земята долу.“ (Исус Навин 2:11). Тя ги моли да пощадят живота ѝ и живота на нейното семейство, когато Йерихон падне. Заради нейната вяра, съгледвачите обещават да ги запазят живи, ако тя им помогне да избягат. Чрез едно червено въже, спуснато от прозореца ѝ, тя осигурява на шпионите начин да се спуснат безопасно по градската стена и да се скрият в близките хълмове. Обаче, те не си тръгват, преди първо да ѝ оставят строго указание: да остави това червено въже да виси от прозореца, така че хората в дома ѝ да бъдат спасени от унищожението. Това червено въже е знак за нейния таен съюз с Израил и техния Бог.

Историята на Раав е мощно напомняне, че Бог приема хората от всички нации (Деяния 10:34,35). Макар че Той заповядва завладяването на Ханаан като действие на съд срещу покварените народи, Бог винаги осигурява възможност за спасение на всеки, който е готов да се обърне към него. Думите и действията на тази ханаанка са мощно свидетелство за вярата, която подхранва в своето сърце. Въпреки нейния живот на сексуална аморалност, тази жена намира нов дом сред Божия заветен народ. Освен това, тя става прародител на Исус, което я прави важна част от историята на евангелието (Матей 1:5). Раав е онзи тип човек, заради който Исус идва в нашия сят да спаси, и е от типа хора, които Бог използва, за да благославя останалите.

`В какви моменти сте се чувствали като аутсайдери? Как историята на Раав ви дава надежда?`