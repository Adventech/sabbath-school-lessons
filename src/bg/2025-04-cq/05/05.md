---
title:  Обрязването и Пасхата
date:   30/10/2025
---

### inVitе

- Разгледай ключовия текст отново и открий Исус в него.
- Как преоткриваш Исус тук?
- Какво ти казва Исус чрез този текст?
- Какъв е твоят отговор на този призив на Исус? Помоли се.

**Обрязването и Пасхата**

Битката при Йерихон разкрива, че невидими сили водят тези борби. Стените на града падат, без израилтяните да извадят оръжие. Исус Навин не позволява на народа да си помисли, че са постигнали победата със собствени сили. Той подчертава: „ГОСПОД ви предаде града!“ (Исус Навин 6:16). Тъй като това е духовна битка, израилтяните трябва първо да бъдат посветени на Бога и в пълно съгласие с Неговите изисквания. Преди да започне стълкновението, Исус Навин подготвя лагера духовно за онова, което ще се случи. Той прави това чрез два церемониални ритуала: обрязването и Пасхата.

Обрязването е дадено на Авраам като знак за завета, който е установен между него и Бога (Битие 17:10,11). То показва ангажимент към съществуващата заветна връзка с Господа, в която и двете страни избират да бъдат верни едни на други. Макар че поколението от израилтяни, които напускат Египет са обрязани, техните деца, които са родени в пустинята, не са (Исус Навин 5:5). Исус Навин побързва да поправи този пропуск и това обрязване символизира подновеното посвещение на Израил към Бога, което е необходим елемент за тяхната победа. „Тогава ГОСПОД каза на Исус: Днес отнех от вас срама на Египет“ (ст. 9). Пребиваването на Израил в Египет е библейски символ на робството на греха и Сатана. Урокът на този кръстопът е важен за тях. Преди да могат да се изправят пред исполините и да ги победят, те трябва да бъдат очистени от греховете си, което е възможно само чрез вяра в Бога и Неговата сила да спасява. Обрязването е действие на вяра, символизиращо пълно посвещение и ангажираност.

Празнуването на Пасхата още повече припомня на израилтяните, че ще претърпят сблъсък с ангела на унищожението, ако не са покрити с кръвта на агнето (Изход 12:13,23). С вяра Израил полага кръвта на жертвените агнета на касите на вратите си. С вяра, те са спасени от унищожението. Само кръвта на агнето, символизираща кръвта на Исус, може да ги спаси от враговете, които срещат в Ханаан, и да им даде победа.

Освещението е също толкова необходимо в нашия живот днес. Победата над Сатана в която и да е област от нашия живот е възможна само чрез вяра в Исус. Както Самият Христос казва: „Аз съм лозата, вие сте пръчките; който стои в Мен и Аз - в него, той дава много плод; защото, отделени от Мен, не можете да направите нищо“ (Йоан 15:5). Само, когато живеем в Христос, можем да побеждаваме великаните на страха, безпокойството, зависимостите и греха в своя живот. Само Христос, нашето Пасхално Агне (1 Коринтяни 5:7), може да ни спаси от греха и да ни отведе безопасно до небето. Нека да полагаме своята надежда за спасение изцяло в Него.