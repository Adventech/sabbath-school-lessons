---
title:  Отправяне на апела
date:   08/12/2025
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Отправяне на апела**

Докато Исус Навин мисли за бъдещето на Израил, той размишлява върху техните преживявания в миналото. Те многократно са показвали тенденция към неверие нелоялност. Когато са заклещени между египтяните и червеното море, те лесно се отдават на тежки обвинения срещу Мойсей и, по подразбиране, срещу Бога, защото Той ги е освободил от робството. Когато Мойсей се забавя на планината Синай, комуникирайки с Бога, те си изработват златно теле, макар че Бог изрично е забранил идолопоклонството. Докато се лутат в пустинята, те се борят със съмнения, въпреки ясните прояви на Божията сила и Неговата готовност да ги спаси и при най-невъзможните обстоятелства. Тук, едно поколение по-късно, те са станали нехайни и си взимат неопределено дълга почивка. Вместо да довършат делото, което Бог им е заповядал, те избират да се задоволят с недовършена задача.

Като един човек, който обича Израил и дълбоко се интересува от тяхното бъдеще, Исус Навин се обръща към народа от дъното на сърцето си. Той им припомня как Бог е водил Авраав, Исаак и Яков. Той повтаря историята за това как Бог изпраща Мойсей, за да освободи техните предшественици от Египет. Той се връща към моментите, когато Бог ги насочва в пустинята и ги довежда безопасно в Ханаан. Набляга на това как Бог е изгонил враговете им. Исус Навин признава Божията сила и вярност във всяка стъпка от тяхното пътешествие. Основавайки се на Божията доброта и на надеждността на Неговите обещания, водачът на Израил ги умолява да отхвърлят всички идоли и напълно и безкомпромисно да се предадат на служба само и единствено на Бога. В глава 24 той се обръща към народа четири пъти. Четири пъти народа отговаря, обещавайки своята вярност към Бога. Познавайки тяхната история на нарушени обещания, Исус Навин не приема първоначалния им отговор, нито втория. Той настоява, сякаш изпитва дълбочината на решителността им.

Водачът на Израил не изисква ниво на посвещение, което той или семейството му не са готови да направят. „Но аз и моят дом ще служим на Господа“ (ст. 15). Решението, за което той призовава, се отнася за всяко измерение на човешкото съществуване: действия, мисли, взаимоотношения и сърце. С умовете си, те трябва да изберат на кого да служат. Избирайки Бога, те напълно ще трябва да изоставят своите идоли и да се предадат изцяло на спазването на Божия закон. Никое от тези решения или промени няма да издържат дълго, освен ако те не обърнат сърцата си към Бога (ст. 23). Това е повторно сключване на завета, който Бог прави с Израил при планината Синай.

Днес Бог има нужда от лидери като Исус Навин, които ще призовават хората към решения – водачи, които ще отправят апел и ще искат истинско посвещение. Исус Навин не манипулира, нито принуждава народа насила. Той е любящ водач, който знае, че най-добрият път за неговия народ е да се предаде на Господа, и настоява те истински да обмислят какво означава да сключат подобен завет, вместо да им позволи да направят лекомислено обещание, което след това те твърде лесно ще изоставят.

`Има ли хора, които са те призовавали да вземеш духовно решение? Как отговори?`

`Как можем да се предпазваме от това да правим обещания, които не сме напълно готови да спазим?`