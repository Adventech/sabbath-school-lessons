---
title:  Да молиш от името на Христос
date:   11/12/2025
---

### inVitе

`Разгледай Исус Навин 24:1-15 отново и открий Исус в него.`

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Да молиш от името на Христос**

Исус Навин призовава народа да вземе публично решение, когато казва: „Изберете днес на кого искате да служите“ (Исус Навин 24:15). Той е толкова сериозен относно своето решение, че влиза в диалог с тях, за да потвърди тяхното предаване, поставяйки въпроса все по-сериозно, докато се почувства по-сигурен в техния отговор.

Исус Христос често апелира към хората, както индивидуално, така и пред голяма публика. Подобно на Исус Навин, Той понякога задава Своите въпроси по няколко пъти, за да изпита посвещението на човека. Христос пита Петър три последователни пъти: „Обичаш ли ме?“. Три пъти Петър отговаря: „Ти знаеш, че Те обичам“ (Йоан 21:15-17). Петър е огорчен да чуе как Исус го изпитва с този въпрос три пъти. Това му напомня как се е отрекъл от Христос три пъти. Повторението помага на Петър да се фокусира върху най-важното: неговата любов към Исус. С всеки въпрос Христос дава на апостола още една възможност да потвърди своята любов и да задълбочи посвещението си. Това е невероятна демонстрация на Христовата прошка и Неговата готовност да възстанови един ученик, който открито и силно се отрича от своя Господ.

Когато Исус се възнася на небето, Неговите ученици продължават делото Му, приканвайки хората да вземат решение. Самият Петър апелира към тълпата в Йерусалим: „Покайте се и всеки от вас нека се кръсти в името на Исус Христос за опрощение на греховете ви“ (Деяния 2:38). Павел иска всеки вярващ в църквата да позволи на Христос да призовава други чрез него: „И така от Христова страна сме посланици, като че Бог чрез нас умолява; молим ви от Христова страна, примирете се с Бога“ (2 Коринтяни 5:20). Когато каним хората да вземат духовни решения, ние не ги молим да направят нещо за нас, ние ги каним от името на Христос. Знанието, че Бог умолява чрез нас, ни дава кураж, какъвто има Петър, когато проповядва в Йерусалим.

Днес хората имат нужда от приятели, които ще им зададат проницателни въпроси и ще ги призоват към решение, когато са готови. Когато някой се замисля дали да направи избор, който променя живота, като кръщение или спазване на съботата, нищо не е по-полезно за него от приятел, с който той да може да поговори, за да му помогне да разбере и да му даде увереност, че Бог ще бъде с него, докато следва инструкциите на Писанието и водачеството на Светия Дух. Понякога хората плащат висока цена за тези решения. Те може да загубят работа, да бъдат отхвърлени от приятели или отлъчени от семейството си. Важно е, в тези решителни моменти, те да имат някой, който да укрепва вярата им и да им помогне да се доверят на Бога в лицето на тези трудни обстоятелства.

`Има ли някого, когото трябва да умоляваш, от името на Христос?`