---
title:  Растяща апатичност
date:   07/12/2025
---

### inTro

Прочети Исус Навин, глави 23 и 24. Вникни в библейския текст.

**Растяща апатичност**

В края на своите кариери, Лидерите обикновено търсят начини да затвърдят своето наследство. Докато се подготвят да предадат отговорностите си, те понякога наблягат на своите постижения и напомнят на всички за своя успех. Когато Исус Навин, в напреднала възраст,  се подготвя да остави своите отговорности, той не търси да остави свое собствено наследство. Неговият фокус е върху Божията вярност и изборите, които стоят пред Неговия народ.

Подобно на бегач, който дава щафета на следващия съотборник в състезание, Исус Навин предава делото, което трябва да бъде продължено. Той знае, че Бог ще продължи да работи с Израил и след като неговата глава свърши – че тя е само малка част от много по-голяма история. Водачите на която и да е организация, независимо дали е нация, бизнес, църква и т.н., разбират, че ако не предадат успешно своите ценности и мисия на наследниците си, тяхното съществуване е само на едно поколение разстояние от загиване.

Животът в Ханаан е много по-лесен, отколкото в пустинята. Далеч са дните, когато са се чудили дали манната ще пада всяка сутрин, когато са гледали как запасите от вода намаляват и пасищата тревожно изсъхват. Тежките моменти, пред които са били изправени в пустинята, които са ги карали да разчитат на Бога, сега до голяма степен са изчезнали в новия им дом. Тук, в тази земя, в която тече мед и мляко, те могат да оставят тревогите си и да разчитат на стабилния ритъм на природния свят, който да ги поддържа. Тук те могат да си възвърнат някакво подобие на контрол върху своя живот. Могат да орат земята си, да си произвеждат реколти и да пасат животните си, без да се безпокоят за нищо. Не трябва да се чудат къде ще лагеруват на следващия ден, защото имат постоянни домове. Животът е хубав, най-вече защото е лишен от неизвестното. По време на броденето в пустинята, те са имали много малко контрол върху собствения си живот, а тук сякаш могат да контролират почти всеки аспект от него. Това нарастващо благоденствие води със себе си сънливо, вкочаняващо доволство, което от своя страна води до постепенен духовен упадък. Бог е там, но Неговата важност намалява, когато те преуспяват. Тази ситуация безпокои Исус Навин. Той вижда как неговия народ се нагажда към удобния си живот, докато части от Ханаан остават незавладени. Те изглежда са съгласни да оставят делото недовършено.

От една страна, Бог предава Ханаан в ръцете на Израил и им дава почивка от враговете им (Исус Навин 21:43-45). От друга страна, има малки съпротивляващи се групи и еврейските племена все още имат да изгонят останалите ханаанци (15:63; 16:10; 17:12,13). Израил е спрял да си почине, когато голямата част от завоеванието е завършено, но останалата част от него започва да се разтяга в дълга ваканция. Те са покорили достатъчно от своите врагове, че останалите групи не представляват реална заплаха. Лесно е да оставят оръжията си и да загубят мотивацията да ги хванат отново. Израил е доволен да съжителства с ханаанските племена, въпреки, че Бог им казва да ги унищожат напълно. Те са съгласни да се наслаждават на блаженството на мирното съществуване след живот на лутане, мъки и борби.

Докато Исус Навин се обръща към народа в последните си слова, бъдещето на Божия народ е в опасност. Всичко зависи от това дали те ще бъдат верни на Бога. В последните години от своя живот Исус Навин отправя своите финални призиви към хората, които обича. Той им напомня за тяхната мисия и ги насърчава да бъдат верни.

### inScribe

Прочетете Исус Навин 24:1-15 от превод по ваш избор. Препишете любимите си стихове. Можете също така да преразкажете пасажа със свои думи, да скицирате или да направите мисловна карта на глави 23 и 24.