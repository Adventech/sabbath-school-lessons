---
title:  Отслабването на Израил
date:   19/12/2025
---

### inSight

`Как можеш да приложиш Съдии 2:11-23 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Отслабването на Израил**

„Бог бе поставил народа Си в Ханаан като могъщо укрепление срещу вълната на морално нечестие, застрашаващо да потопи света. Ако израилтяните Му бяха верни, Бог възнамеряваше да продължат завладяването и да победят. Той щеше да предаде в ръцете им по-големи и по-могъщи народи от ханаанците (…)

Но независимо от високото си предназначение, те избраха да тръгнат по лекия път и да се отдадат на себеугаждане; оставиха неизползвани възможностите да завършат покоряването на страната. В много поколения бяха притеснявани от идолопоклонническите народи, които според предсказанието на пророка им бяха „тръни в очите“ и „бодли в ребрата“(Числа 33:55).

Израилтяните се „смесиха с тия народи и се научиха на техните дела“ (Псалми 106:34-38,40). Те сключиха бракове с ханаанците и идолопоклонството се умножи като язва по цялата земя“. „Служиха на идолите им, които станаха примка за тях. Да! Синовете си и дъщерите си принесоха в жертва на бесовете (…) И земята се оскверни от кръвопролития (…) Затова гневът на Господа пламна против людете Му. И Той се погнуси от наследството Си“ (Псалми 106:34-38,40).

Докато съществуваше поколението, получило наставленията от Исус Навиев, идолопоклонството не се разви твърде бързо. Но родителите приготвиха пътя за отстъплението на децата си. С пренебрегване на Божиите ограничения онези, които завладяха Ханаан, посяха семе на нечестие, което продължи да дава горчив плод в продължение на много поколения. Простите навици на евреите им бяха осигурили физическо здраве, но обвързването им с езичници ги доведе до отдаване на апетита и на страстите, което постепенно снижи физическите им сили и отслаби умствените и моралните им способности. С греховете си израилтяните се отделиха от Бога. Силата им бе отнета и те не можеха вече да надделяват над враговете си. Така бяха покорени от същите народи, които чрез Бога можеха да подчинят.

„И оставиха Господа Бога на бащите си, Който ги беше извел из египетската земя“, „заведе ги като стадо в пустинята“. „Защото Го разгневяваха с високите си места и с ваяните си идоли Го подбуждаха към ревност“. Затова Господ „напусна скинията в Сило, шатъра, който бе поставил между човеците и предаде на пленение силата Си, славата Си в неприятелска ръка” (Съдии 2:12; Пс. 78:52, 58, 60, 61). Но Той не остави съвсем народа Си. Винаги имаше един верен на Йехова остатък; и от време на време Господ издигаше верни и смели мъже да събарят идолопоклонството и да избавят израилтяните от враговете им“ (Уайт, Е. Патриарси и пророци, с. 544, 545 – англ. изд.).