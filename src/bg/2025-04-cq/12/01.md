---
title:  Изпитване на следващото поколение
date:   14/12/2025
---

### inTro

Прочети Съдии, глави 1 и 2. Вникни в библейския текст.

**Изпитване на следващото поколение**

На 9-ти август 2011 г. Apple Inc. става най-голямата компания на света по пазарен капитал. Компанията достига кулминационната точка на успеха под силното ръководство на Стив Джобс, който направлява развитието на новаторските Apple продукти, като iPod, iPhone и iPad. Обаче в рамките на няколко седмици след постигането на този невероятен резултат за компанията, Стив Джобс се оттегля като главен изпълнителен директор, поради влошаване на рак на панкреаса. Когато той почива на 5 октомври същата година, бизнесмените по цял свят разискват как ще продължи да се развива наследството на Apple Inc. под водачеството на приемника на Стив Джобс, Тим Кук. Естествено, някои неща са се променили под неговото ръководство, но едно нещо остава същото: Apple Inc. остава една от най-успелите компании в света.

Когато хората загубят ценен водач, следващото поколение трябва да реши дали ще продължи мисията и ще приеме ценностите на предшественика си. Книгата „Исус Навин“ завършва, показвайки Израил, изпълнен със сила готов да довърши делото, което Бог им е заповядал. Онова, което се случва след това, е като да гледаш влакова катастрофа на бавен ход. Книгата „Съдии“ резюмира състоянието на Израил в края на живота на Исус Навин и разказва последващите събития. Тя показва какво се случва, когато Божият народ избере частично послушание, вместо пълно посвещение.

Изправени пред избор между това да продължат завоеванието или да се задоволят със спокойствието, Израил избира лесният път и си взима почивка там, където се заселва. За тях става нормално да съжителстват с ханаанските племена, които са в бунт срещу Бога. Обградени от идолопоклонство, не след дълго евреите се поддават на неговата съблазън. Бог изрично е заповядал: „Защото ангелът Ми ще върви пред теб и ще те въведе при аморейците, хетите, ферезейците, ханаанците, евейците и йевусейците; и ще ги изтребя. Да не се кланяш на техните богове, нито да им служиш, нито да вършиш според делата им, а да ги сринеш напълно и да изпотрошиш стълбовете им“ (Изход 23:23,24). Божият замисъл за Израил е грандиозен. Те са поставени в Ханаан да бъдат светлина на целия свят. Ако бяха положили усилия да победят непосредствените си съседи, Господ би им дал по-големи победи над още по-мощни врагове. Целта на Бога е траен растеж, но въпреки това Израил я осуетява, избирайки да се задоволи с това, което има.

Резултатът е порочен, унищожителен кръг, който се повтаря с болезнена честота в книгата „Съдии“. Първата стъпка на компромиса е да се женят за идолопоклонници. Както Псалми 106:35 го описва: „А се смесиха с тези народи и се научиха на техните дела“. Един лош избор води до още един и след това още един. Женитбите с ханаанци въвежда идолопоклонството и го прави удобно, което води до наистина ужасни практики: „Така че служиха на идолите им, които станаха примка за тях. Да! Синовете си и дъщерите си принесоха в жертва на бесовете и проляха невинна кръв – кръвта на синовете и дъщерите си, които пожертваха на ханаанските идоли; и земята се оскверни от кръвопролития.“ (Псалми 106:36-38). Смесените бракове и поклонението на образи отварят вратата за най-покварените и отвратителни практики.

От едно поколение към следващото Израил потъва все по-дълбоко в идолопоклонство и се отдалечава все по-надалеч и по-надалеч от Бога. Това се превръща в потомствен цикъл на отстъпничество: те биват покорени от враговете си, покайват се, след това биват освободени и живеят свободно, докато отново не бъдат погълнати от отстъпничество. Самите народи, които Бог щеше да им помогне да подчинят, стават техни господари, като ги потискат многократно, от едно поколение до следващото. Обаче, въпреки тяхната невярност, Бог не изоставя Израил. Макар че им позволява да пожънат последствията от своя избор, Той ги спасява. „Съдии“ е книга, изпълнена с болка, отчаяние и ужасните последици от греха. Обаче, тя също така разкрива любовта и милостта на Бога към един народ, който не Го обича. Всъщност, тя е книга за изборите и трайният ефект, който те имат над нашия живот.

`Прочетете Съдии 2:11-23 от превод по ваш избор. Препишете любимите си стихове. Можете също така да преразкажете пасажа със свои думи, да скицирате или да направите мисловна карта на глави 1 и 2.`