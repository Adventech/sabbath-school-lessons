---
title:  Дай ми тази планина
date:   25/11/2025
---

### inTerpret

- Какви специални послания носи Исус Навин 14:6-14?
- Кои части от него са трудни?
- Какви въпроси възникват в теб?
- Кои са библейските  принципи, които откриваш в текста?
- В коя област от живота си можеш да приложиш библейския текст?

**Дай ми тази планина**

Халев е един от дванадесетте съгледвача, които първоначално са изпратени да съберат информация за земята, когато Израил лагерува при Кадис-Варни. От тези дванадесет, само Исус Навин се присъединява към него, представяйки положителен доклад за тяхното проучване. Техният доклад е в толкова ярко несъответствие с този на останалите, че десетимата са готови да убият Халев и Исус Навин, защото не са съгласни с тях. Несъгласието на Халев се държи на вярата му, че Бог е способен да предаде най-страшните ханаански войни в ръцете на Израил. Неговата вяра е заглушена от шумни, гневни възражения, които довеждат до ненужно четиридесетгодишно пътуване в пустинята.

След като се присъединява към Израил при завладяването на земята, Халев отива да изиска своето право: „Затова сега, дай ми тази хълмиста земя, за която ГОСПОД говори в онзи ден“ (Исус Навин 14:12). Халев претендира за най-трудната планина в целия регион. Вместо да търси най-лесната задача, той доброволно взима най-трудната. Това не е за да си придава важност, или от гордост. Халев смирено се доверява на Бога и поставя успеха на мисията в Неговите ръце. Той иска светът да види Неговата вяра и увереност в Божиите обещания.

Когато става въпрос за мисионската дейност, за нас е естествено да изберем най-лесното място, някъде, където има възприемчиви сърца, които са отворени за евангелската вест. Рядко сме готови да рискуваме във вражеска територия – места със сериозна съпротива. Обаче, понякога Бог ни призовава да идем там, където рисковете са високи и предизвикателствата огромни. Бог не ни свиква да търсим удобство или спокойствие. Павел се втурва в някои от най-невъзприемчивите градове на света, проповядвайки добрата новина за Исус – в Атина, Коринт, Рим, Ефес, както и много други. Това са центровете на ревностно езическо поклонение и дълбоко посвещение на съответните богове и техните езически философии. Апостолът навлиза в тези територии, провъзгласявайки ясно: „Не се срамувам от благовестието (Христово), понеже то е Божията сила за спасение на всеки, който вярва“ (Римляни 1:16). Макар че Павел не вижда хиляди да се кръщават в един ден, както Петър на Петдесетница, и често бива изгонен от градовете в които проповядва, неговата вярна служба в тези трудни места основава твърд фундамент на вярата, който продължава да расте и до ден днешен. В тези последни дни, Бог ни възлага задачата да разнесем вечното евангелие на всеки народ, племе, език и люде (Откровение 14:6), независимо колко трудни са препятствията. Приемането на този призив изисква непреклонна смелост и истинска вяра.

`Коя планина иска Бог от теб да завладееш, независимо от твоята възраст или очакванията на обществото?`