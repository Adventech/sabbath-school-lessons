---
title:  Пример за смелост
date:   28/11/2025
---

### inSight

`Как можеш да приложиш Исус Навин 14:6-14 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Пример за смелост**

„Преди да се пристъпи към разпределянето на земята, Халев, придружен от родоначалниците на своето племе, излезе с едно особено искане. Наред с Исус Навиев, сега Халев бе най-старият мъж в Израил. Халев и Исус единствени измежду  съгледвачите бяха дали добро свидетелство за обещаната земя, окуражавайки народа да тръгне и да я завладее в името на Господа. Сега Халев напомни на Исус обещанието, което тогава му бе дадено като награда за неговата вярност: „Земята, на която са стъпили нозете ти, непременно ще бъде наследство на тебе и на потомците ти завинаги, защото ти напълно последва Господа, моя Бог“ (Исус Навиев 14:6-15). Затова той представи искане да му бъде даден за притежание Хеврон. Тук в продължение на много години бе домът на Авраам, Исаак и Яков и тук, в пещерата Махпела, бяха погребани те. Хеврон бе седалището на страшните енакими, чиято забележителна външност така бе изплашила съгледвачите, а чрез тях бе съкрушила и смелостта на целия Израил. Преди всичко това бе мястото, което Халев с доверие в Божията сила избра за свое наследство (…)

Искането му бе изпълнено веднага. На никого не бе по-безопасно да се повери завладяването на тази огромна крепост (…) „защото той последва напълно Господа, Израилевия Бог“.  Сега вярата на Халев бе точно такава, каквато беше и когато със свидетелството си се противопостави на нечестивия доклад на съгледвачите. Повярвал в обещанието на Бога, че ще въведе народа Си във владение на Ханаан, той напълно бе последвал Господа. Издържал бе с народа си дългото скитане из пустинята, като бе споделял разочарованията и бремето на виновните, но не се оплака, а възхвали Божията милост, която го бе опазила в пустинята, докато братята му бяха поразени. Господ го бе пазил сред всичките трудности, опасности и язви на пустинното скитане и през годините на война след влизането в Ханаан, и сега, когато бе на възраст над осемдесетте, силата му бе ненакърнена. Той не си поиска завладяна вече земя, а място, което повече от всяко друго съгледвачите бяха сметнали за невъзможно да се завземе. С Божията помощ желаеше да изтръгне тази крепост от същите онези гиганти, чиято сила бе зашеметила вярата на Израил. Молбата на Халев бе подтикната не от желание за почест или възвеличаване. Смелият стар воин желаеше да даде на народа пример в отдаване почит на Бога и да окуражи племената да покорят напълно земята, която бащите им бяха мислили за непревземаема“ (Уайт, Е. Патриарси и пророци, с. 511-513, англ. изд.).