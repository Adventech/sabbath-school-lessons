---
title:  Недовършена работа
date:   24/11/2025
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Недовършена работа**

Шест или седем години на тежки битки следват четиридесетте години на лутане в пустинята. Бог методично води Исус Навин през земята, докато той безвъзвратно разбива военната мощ на ханаанските царе. Всеки конфликт е по-предизвикателен от предния, но въпреки това, всяка битка и последваща победа засилва вярата на Израил.

Когато най-накрая земята е завладяна, Бог дава на Исус Навин позволение да си почине (Исус Навин 12:23). Той се е бил вярно, показвайки смелост пред лицето на изпитанията. Когато вижда своите грешки, той показва смирение. Той извършва делото, за което Бог го призовава. Но въпреки това, завоеванието на Ханаан не е приключило. Макар че Израил контролира по-голямата част от територията, има още работа за вършене. Когато земята бива разпределена между племената, Бог иска всяко едно да поеме отговорност и да продължи военните действия в съответната си територия. Бог иска те да покорят земята напълно. Исус Навин е дал добър пример за вярност и преданост и вече зависи от Израил да завършат делото, което той е започнал. Те имат още предизвикателства за преодоляване, но са изкушени да си починат и да се насладят на изминалите победи, вместо да продължат напред, за да постигнат нови триумфи.

Лесно е да преживеем същото духовно самодоволство в нашия собствен живот, когато сме готови да се задоволим с обикновеното християнско преживяване, вместо да се стремим към духовно съвършенство чрез по-дълбоко общуване с Христос. За нас често е достатъчно да стигнем само до там, където е било поколението преди нас, а Бог ни призовава да спечелим нови победи и да влезем в неизследвани територии за Него. Не трябва да измерваме себе си според хората около нас, а да разпознаваме Божия призив да продължим още по-напред.

Историите за военни действия в „Исус Навин“ служат като символ за нашите собствени духовни битки. Павел учи, че „нашата борба не е срещу кръв и плът, а срещу началствата, срещу властите, срещу световните владетели на мрака на този свят, срещу духовете на злото в небесните места“ (Ефесяни 6:12). Ние сме въвлечени в една велика борба с вечни последствия. Нашата цел е наследството на небесния Ханаан и ние не трябва да се задоволяваме с частични победи, когато Исус ни предлага нещо по-добро. „Затова вземете пълното Божие въоръжение, за да можете да противостоите в злия ден и като победите, да устоите“ (ст. 13). Бог иска да ни помогне да спечелим пълна победа в духовните битки, които водим.

`По какви начини си бил изкушаван да бъдеш доволен от незавършена работа?`