---
title:  Неочаквано поражение
date:   02/11/2025
---

### inTro

Прочети Исус Навин, 7 и 8 глава. Вникни в библейския текст.

**Неочаквано поражение**

Някога били ли сте толкова уверени след победа, че сте се втурнали стремително към следващото предизвикателство, само за да преживеете унизително поражение? Исус Навин може да ви разбере. Летейки на крилете на удивителния си успех при Йерихон, израилтяните се чувстват уверени за следващата си битка. Забравяйки своите собствени слабости, те се тръгват напред, очаквайки следващия велик триумф. Исус Навин не губи време и изпраща шпиони от тлеещите останки на Йерихон, за да разузнаят следващата мишена. Пътуването от Йерихон до града Гай е около 19 км стръмно изкачване. Гай е сгушен в планината на около 790 м надморска височина, докато Йерихон се намира долу в Йорданската равнина, на около 174 м под морското равнище. Когато разузнавачите преценяват града, те заключват, че жителите му са малко и той лесно може да бъде поразен. Връщайки се надолу по хълма, те насърчават Исус Навин да изпрати малка група войни от не повече от три хиляди мъже, за да извърши тази привидно лесна мисия. Той се съгласява и позволява на останалите хора да си починат в лагера.

Въпреки първоначалната увереност на израилтяните, жителите на Гай бързо отблъскват еврейските сили и ги изпращат на гибелно отстъпление надолу по хълма, посичайки тридесет и шест мъже по пътя. Макар че тридесет и шест жертви звучи малко в сравнение с други битки, ние трябва да си спомним, че Израил току що е превзел Йерихон без нито един пострадал. Те смятат, че Бог ще води тези битки за тях. Явно, че Бог не се бие за тях по същия начин, по който го прави в Йерихон.

Това неочаквано поражение обезкуражава целия лагер и предизвиква дълбоко безпокойство относно бъдещето. Израилтяните обитават неукрепен лагер, който дори няма стени. Дали ханаанците ще чуят за техния провал и ще се възползват от откритата им позиция? Без Божията закрила, те имат всяка причина да се тревожат за своята безопасност. В знак на пълен ужас заради тази опустошителна загуба, Исус Навин раздира дрехите си, посипва пепел на главата си и пада на земята пред ковчега на завета, извиквайки към Бога: „Защо (…) Какво да кажа? (…)? Какво ще сториш Ти?“ (Исус Навин 7:7-9). Това е искрена молитва, изпълнена със сълзи и трудни въпроси. В тайнството на молитвата, той дори изразява малко съмнение: „О, да бяхме се задоволили и да бяхме останали да живеем оттатък Йордан!“ (ст. 7). Това наистина е тежък момент за Исус Навин, но той търси убежище при Бога.

Понякога Господ трябва да ни позволи да изживеем съкрушителна загуба, преди да бъдем готови да забавим темпото, да се замислим, да зададем трудните въпроси и да Го чакаме. Тези тъмни моменти в нашия живот стават определящи, защото в тях намираме нови отговори и нова посока от небето. Историята за Гай ни предизвиква да внимаваме да не си приписваме твърде много заслуги за своите успехи, за да не позволи Бог някоя засрамваща загуба отново да ни привлече вниманието. Тази история ни кани да бъдем смирени и да разчитаме на Бога, независимо с колко успехи сме благословени. Понякога нашите победи при Йерихон ни карат да се чувстваме твърде сигурни и уверени за бъдещето. Не след дълго, ние тръгваме напред според собствената си мъдрост и сила и изгубваме зависимостта си от Бога.

Както краят на историята разкрива, разузнавачите са подценили силата на Гай и са надценили тази на Израил. Когато евреите се връщат в града за втори път, Исус Навин взима над десет пъти повече войни от първия път. Във втората битка дванадесет хиляди в Гай са повалени. Обаче, истинският проблем, криещ се под първоначалната загуба на Израил, няма нищо общо с числата, а с това, че те нарушават завета си с Бога, заради греха на един мъж. Исус Навин ще получи отговорите на своите въпроси – и те няма да бъдат приятни.

### inScribe

Прочетете Исус Навин 7:1-13 от превод по ваш избор. Препишете любимите си стихове. Можете също така да преразкажете пасажа със свои думи, да скицирате или да направите мисловна карта на глави 7 и 8.