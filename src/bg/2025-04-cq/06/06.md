---
title:  Грехът на пожеланието
date:   07/11/2025
---

### inSight

`Как можеш да приложиш ключовия текст в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Грехът на пожеланието**

„Ахан бе извършил грях, пренебрегвайки най-ясните и тържествени предупреждения и най-могъщите прояви на Божията сила. „Пазете се във всеки случай от всичко обречено, да не би, като го обречете, да вземете от обреченото“ – бе провъзгласено пред целия Израил. Тази заповед бе дадена веднага след чудното преминаване на Йордан и след потвърждаването на Божия завет с обрязването на народа след празнуването на Пасхата и появата на Ангела на завета, предводителя на Господното множество. Тя бе последвана от сриването на Йерихон, давайки доказателство за унищожението, което със сигурност ще постигне всички престъпници на Божия закон. Фактът, че единствено Божествената сила даде победата на Израил, че людете не завладяха Йерихон със собствената си сила, даде тържествена тежест на заповедта, забраняваща да се взема от плячката. Бог срина тази крепост чрез мощта на Своето собствено Слово. Победата бе Негова и единствено на Него трябваше да бъде предаден градът и всичко в него (…)

Смъртният грях, довел Ахан до падение, се корени в алчността, един от най-често срещаните грехове, на който се гледа най-леко. Докато други престъпления се откриват и наказват, колко рядко нарушаването на десетата заповед среща неодобрение (…)

Алчността е зло, което се разраства постепенно. Ахан бе развивал желанието за печалба, докато то му стана навик и го обвърза с белезници, които бе невъзможно да бъдат разкъсани. По времето, когато подхранваше този грях, той би се ужасил само при мисълта, че може да нанесе бедствие на Израил; но сетивата му бяха притъпени от греха и когато изкушението дойде, падна лесна плячка.

Не са ли подобни на този греховете, които и днес се поддържат въпреки тържествените и изрични предупреждения? На нас ни е забранено да се отдаваме на алчност, както и на Ахан бе забранено да присвои заграбеното от Йерихон. Бог е заявил, че това е идолопоклонство. Към нас е отправено предупреждението: „Не можете да слугувате на Бога и на Мамона“ (Матей 6:24) (…) Ние имаме пред себе си страхотното осъждане на Ахан, на Юда, на Ананий и Сапфира. А преди всички тях имаме осъждането на Луцифер, „сина на зората”, който пожела по-висок пост, загубвайки завинаги блясъка и блаженството на небето. И въпреки всички тези предупреждения алчността изобилства“ (Уайт, Е. Патриарси и пророци, с. 495-497).