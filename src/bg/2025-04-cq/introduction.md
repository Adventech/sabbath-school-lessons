### Книгата „Исус Навин“

Историята за Исус Навин и неговото поколение е както край, така и начало. След четиридесет години на тежко странстване в пустинята, Израил най-накрая е намерил своя дом. Има истинска причина за празнуване! Обаче, завоеванието на Ханаан е също така и началото на едно ново приключение, пътуване към непознатото, в което трябва да приемат ролята на избраните от Бога носители на светлината в света. Те най-накрая са готови да получат онова, което Бог им е обещал преди много години.

Първият въпрос, който изниква, докато четем как Израил се изправя пред това ново предизвикателство, е дали може да им се има доверие да завършат своята мисия. Завладяването на Ханаан е тежка задача, особено имайки предвид тяхното минало като роби в Египет. От човешка гледна точка те не могат да се справят с гигантите, укрепените градове и добре въоръжените армии на Ханаан. Те трябва да разчитат на Бога в тези битки.

„Исус Навин“ е книга, изпълнена с надежда. Бъдещето на Израил изглежда ярко. Няма някакво масово отстъпничество и народът не се обръща към идолите. Когато се провалят, те бързо се покайват, учат се от грешките си и поправят своето поведение. Четем я с облекчение, особено след последователните бунтове в книгите „Изход“, „Левит“, „Числа“ и „Второзаконие“. Обаче, в края на книгата, израилтяните загубват решителност и всякакво чувство на неотложност да довършат делото, което Бог им е възложил. Резултатът от тяхното безразличие не се проявява, докато не стигнем до книгата „Съдии“, когато по-късните поколения се отдалечават от Бога.

Израилтяните завладяват Ханаан под умелото ръководство на Исус Навин, който им помага да останат верни на Бога. Неговите най-важни квалификации са куражът, вярата и послушанието. Исус Навин приема уроците, на които Бог го учи. Той многократно се предава на Божията воля, независимо от онова, което вижда пред себе си. Исус Навин се покорява без възражения, когато Бог го кани да поведе армиите на Израил около почти непревземаемите стени на Йерихон в продължение на седем дни, като просто свирят на рогове на овни и носят ковчега на завета. Когато бива поразен при Гай, той пада на колене, викайки към Бога за отговори. Когато гаваонците го измамват, той е готов да признае своята грешка и да се научи от нея. Когато Бог му казва да спре завоеванието и да се оттегли, той е готов да позволи на Израил да продължи делото без него. Във всеки критичен момент, той е охотен ученик. Исус Навин далеч не е безгрешен, но е посветен, белязан от готовност да се доверява на Бога, да се учи от грешките си и да служи на Бога с цяло сърце.

В този урок нямаме достатъчно място да обгърнем всяка история или да отговорим на всеки въпрос от книгата „Исус Навин“, но ще изследваме повечето разкази и основни теми. Всеки урок е призив да бъдем верни на Бога и на делото, което ни възлага. Вечният апел на книгата днес ни приканва: „Изберете днес на кого искате да служите – на боговете ли, на които служеха бащите ви отвъд реката, или на боговете на аморейците, в чиято земя живеете; но аз и моят дом ще служим на ГОСПОДА“ (Исус Навин 24:15). В основата си, тази книга е покана. Тя ни насърчава да имаме смелостта и вярата да изберем Бога, дори когато шансовете за успех са минимални, защото това е единственият начин да победим гигантите и да завършим делото, към което ни е призовал.

Сукешиние (Суки) Гунатилеке е автор, говорител, писател и треньор. Тя живее заедно със своя съпруг и две деца в Мелбърн, Австралия.