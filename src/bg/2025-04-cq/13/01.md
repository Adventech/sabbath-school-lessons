---
title:  Върховния владетел на вселената
date:   21/12/2025
---

### inTro

Прочети Йезекиил, 33-та глава. Вникни в библейския текст.

**Върховния владетел на вселената**

Завоеванието на Ханаан в книгата „Исус Навин“ е едно от основните възражения, които скептиците повдигат срещу християнството. Някои атеисти използват истории, за да представят Бога като гневно, отмъстително, кръвожадно чудовище. Дори християните не винаги знаят какво да направят с тази история. Някои от тях са толкова засрамени или провокирани от нея, че предпочитат да се преструват, че не съществува, предпочитайки да разглеждат Новия завет и изцяло да отбягват „Исус Навин“ и други трънливи пасажи в Стария завет. Много хора заключават, че е невъзможно да се съгласуват Богът на съда и завоеванието в Стария завет и Богът на любовта в Новия завет.

Когато размишляваме върху това как книгата „Исус Навин“ се съгласува с останалата част от Писанието, ние може да разпознаем, че съдът и унищожението, които се случват на локално ниво в книгата са само една миниатюра на много по-голям съд и глобално унищожение, предсказано в Новия завет. Апостол Павел ни предупреждава, че идва ден, в който Господ Исус ще изпрати мощните си ангели в пламенен огън, за да „даде възмездие на онези, които не познават Бога, и на онези, които не се покоряват на благовестието на нашия Господ Исус“ (2 Солунци 1:8). Павел уверява вярващите в ранната църква, че Господ напълно ще унищожи грешниците, когато дойде в онзи ден (ст. 9,10). С оглед на Божия финален съд, Павел насърчава вярващите да не следват антихриста, „когото Господ Исус ще убие с дъха на устата Си и ще изтреби с явлението на пришествието Си“ (2:8). От първата книга на Библията до последната, Бог се представя като Съдията на цялата земя (Битие 18:25; Откровение 19:11). Той е върховния Владетел на вселената. Този свят и всичко в Него Му принадлежи. Само Той има силата и авторитета да ръководи и да го направлява така, както си поиска.

Както установихме в Урок 1 на това тримесечие, Исус Навин и неговите армии стават Божия инструмент, чрез който Той изпълнява небесните постановления, които е определил срещу ханаанците, заради невероятно злите им практики и деградирало състояние. Ние трябва да помним, че тези войни се случват по време на теокрация, където Бог комуникира директно със Своите водачи, Мойсей и Исус Навин.

Бог не е установявал земно управление под директното Си ръководство от времето на Израил. Нищо не е по-тиранично, отколкото човешките правителства, които предявяват привилегиите, принадлежащи единствено на Бога. За Мойсей и Исус Навин би било немислимо да си създават фалшива теокрация, която да подкрепя техния личен авторитет. Израил уважава този модел на управление, защото те виждат как Бог се появява пред Мойсей на Планината Синай и посочва Исус Навин като негов заместник. Изключително опасно е, когато амбициозни претенденти твърдят, че имат божествен авторитет, за да постигнат своите цели.

Онези, които приемат Божията роля като върховния Владетел на вселената и като съдията на цялата земя, трябва да решат дали Му се доверяват да бъде справедлив и да използва Своя авторитет и сила по подходящ начин. Дори когато изпълнява присъдите над ханаанците, Бог се оглежда за хора, които са отворени да приемат Неговата милост. Уроци 1, 7 и 8 от това тримесечие изследват Божията милост в спасението на Раав и нейното семейство, както и запазването на гаваонците. Много хора се притесняват от това, че Божиите присъди над ханаанците включват убийството на невинни хора. Обаче, те са хирургични и внимателно пазят всеки, който може да бъде спасен.

Историята за Божиите взаимодействия с израилтяните и ханаанците в Йезекиил, 33 глава демонстрира Неговия ангажимент да не показва пристрастие към никого. Неговото наказание за греха е също толкова сигурно за Неговия заветен народ, колкото е  и срещу езичниците ханаанци. Същите мерзости, които карат Бога да вдигне меч срещу ханаанците по времето на Исус Навин, Го водят към това да вдигне оръжие срещу израилтяните по времето на Йезекиил.

### inScribe

`Прочетете Йезекиил 33:11-19 от превод по ваш избор. Ако нямате много време, препишете стихове 10-15. Можете също така да преразкажете пасажа със свои думи, да го скицирате или да направите мисловна карта на глава 33.`