---
title:  Обещаният Син
date:   02/10/2025
---

### inVitе

- Разгледай Битие, 15 глава отново и открий Исус.
- Как преоткриваш Исус тук?
- Какво ти казва Исус чрез този текст?
- Какъв е твоят отговор на този призив на Исус? Помоли се.

**Обещаният Син**

Когато Авраам е на деветдесет и девет години, Бог му се явява, казвайки: „Аз съм Всемогъщият; ходи пред Мен и бъди непорочен. И ще сключа завета Си между Мен и теб и ще умножа потомството ти“ (Битие 17:1,2). По това време Авраам се е установил. След почти двадесет и пет години в Ханаан, той все още е чужденец, но поне има наследник: сина му Исмаил, неговата плът и кръв, отчаяния му опит да помогне на Бога да спази Своите обещания. След като повтаря условията на завета и установява ритуала на обрязването като знак за освещение, Бог казва на Авраам, че неговата съпруга Сара ще роди син, макар че е на деветдесет години (ст. 15, 16). Реакцията на патриарха е да падне на лицето си, смеейки се, и да напомни на Бога, че той вече има син, Исмаил (ст. 17,18). Търпеливо, милостиво, Бог информира Авраам, че Той не е сбъркал. Сара наистина ще има дете на тази възраст – едно дете-чудо. Раждането на Исаак показва Божията способност да спази обещанията Си, въпреки обстоятелствата.

Исаак става млад мъж и Бог отново изпитва вярата на Авраам. Появявайки му се във видение, Господ иска най-голямата жертва: „Вземи сега единствения си син, когото обичаш, сина си Исаак, и иди в местността Мория, и го принеси там във всеизгаряне на един от хълмовете, за който ще ти кажа“ (22:2). Всички надежди на Авраам се концентрират в обещания му син, Исаак. Самият Бог е казал, че Исаак е съществена част от завета, но след това изисква Авраам да предаде онова, което цени най-много. Той се подчинява, вярвайки, че ако е нужно, Бог ще възкреси Исаак от мъртвите, за да спази обещанията си (Евреи 11:17-19). Бог възнаграждава вярата на Авраам. Той не само пощадява сина му, но и осигурява овен, който да пожертват като заместител, който патриарха открива в близкия гъсталак.

Овенът, който Бог дава, символизира кулминацията на завета. Всички обещания, дадени на Авраам, включително неговия син, земята Ханаан и велика нация, се съсредоточават в едно единствено събитие: Месията, Божият единствен Син, пожертван за греховете на света. Целта на Божия завет с Авраам е да подготви народа и мястото за момента, в който Божият Агнец ще бъде разкрит на света (вижте Йоан 1:29). Представянето на Исус на света все още е целта на Божия завет и всеки един от нас е призован към това. Ако, подобно на Авраам, ние се доверяваме на Бога и приемаме Неговите обещания, Той може да извърши велики дела и за нас.

`По какви начини вярата ти е била изпитвана? Какви уроци научи?`