---
title:  Новият водач
date:   17/10/2025
---

### inSight

`Как можеш да приложиш ключовия текст в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Новият водач**

„Мойсей бе мъртъв, но влиянието му не умря заедно с него. То трябваше да продължи да живее в сърцата на людете му. Споменът за неговия свят, несебелюбив живот щеше да се пази дълго. С тиха и убеждаваща сила щеше да влияе върху живота дори на онези, които приживе бяха пренебрегвали думите му (…)

Сега Исус Навин бе признат водач на Израил. Той бе известен главно като воин и неговите дарби и добродетели бяха особено ценни в този етап от историята на народа му. Смел, решителен и упорит, прям, безкористен и неподатлив на себелюбиви интереси, загрижен за хората, поверени на неговата отговорност и преди всичко вдъхновен от жива вяра в Бога – такъв бе характерът на човека, избран от Бога да води Израилевите войски при влизането им в обещаната земя. По време на скитането из пустинята той бе първи помощник на Мойсей със своята тиха, непретенциозна вярност, със своята твърдост, когато другите не устояваха, с решителността си да следва истината сред опасности. Още преди да бъде призован на поста си от Божия глас, той бе доказал, че е подходящ да наследи Мойсей.

С голямо безпокойство и недоверие в себе си се отнесе Исус към предстоящото му дело. Но Бог отстрани страховете му с уверението: „Както бях с Мойсей, така ще бъда и с тебе. Няма да отстъпя от тебе, нито ще те оставя… Ще разделиш в наследство на тия люде земята, за която съм се клел на бащите им, че ще им я дам“. Всяко място, на което стъпи стъпалото на нозете ви, давам ви го, според както казах на Мойсей“ (виж Исус Навин, 1-4 гл.). От височините на Ливан в далечината, до бреговете на голямото море и до реката Ефрат на изток – всичко трябваше да бъде тяхно.

Към това обещание се прибави заповедта: „Само бъди силен и твърде дързостен, та да постъпваш внимателно според целия закон, за който слугата Ми Мойсей ти даде заповед!“. Господното наставление бе: „Тая книга на закона да се не отдалечава от устата ти, но да размишляваш върху нея денем и нощем, за да постъпваш внимателно според всичко, каквото е написано в нея…“ „Не се отклонявай… ни надясно, ни наляво…, защото тогава ще напредваш в пътя си и тогава ще имаш добър успех“. (Уайт, Е. Патриарси и пророци. с. 481,482- англ. изд.).

`Как можем да си създадем наследство или влияние, което да продължава и след смъртта ни?`