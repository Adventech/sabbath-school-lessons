---
title: 'Възкресението на Мойсей'
date: 18/12/2021
---

### За изучаване през седмицата
Числа 20:1-13; Второзаконие 31:2; 34:1-12; Юда 1:9; 1 Коринтяни 15:13-22.

> <p>Стих за запаметяване</p>
> „Но архангел Михаил, когато в борба с дявола се препираше за Мойсеевото тяло, не посмя да произнесе против него хулителна присъда, а каза: Господ да те смъмри!“ (Юда 1:9).

Както видяхме през това тримесечие, Мойсей е главният герой във „Второзаконие“. Книгата е пропита с неговия живот, характер и послания. Макар че „Второзаконие“ е книга за Бога и за Неговата любов към am yisra’el – „народът Израил“, Бог често използва Мойсей, за да разкрие тази любов и да говори на Своя народ.

Сега, когато сме в края на тримесечието, в края на изследването ни на „Второзаконие“, стигаме и до края на живота на Мойсей, поне на живота му тук, на земята.

Както се изразява Елън Уайт: „[Мойсей] знаеше, че трябва да умре сам. На никой земен приятел не му бе позволено да му послужи в неговите последни часове. Сърцето му се свиваше от тайнствеността и ужаса на онова, което го очакваше. Най-суровият изпит бе да се отдели от народа – неговата грижа и любов – от народа, с който толкова дълго време бе имал един интерес и един живот. Но той се бе научил да се доверява на Бога и с непреклонна вяра предаде себе си и народа си на Неговата любов и милост“ (Уайт, Е. Патриарси и пророци. С., Нов живот, 2019, с.325).

Както животът и служенето на Мойсей ни разкриват много неща за Божия характер, същото важи и за неговата смърт и възкресение.