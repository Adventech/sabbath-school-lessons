---
title: 'Грехът на Мойсей – част първа'
date: 19/12/2021
---

Отново и отново, въпреки тяхното отстъпничество и странстване из пустинята, Бог по чуден начин се грижи за децата на Израил. Това значи, че колкото и да не го заслужават (а често е така), Божията благодат се излива върху тях. Днес ние също получаваме Неговата благодат, независимо колко недостойни сме за нея. Все пак нямаше да бъде благодат, ако я заслужавахме, нали?

А освен изобилието от храна, което Бог по чуден начин осигурява за тях в пустинята, друга проява на Неговата благодат е водата, без която те биха загинали много бързо, особено в сухата, гореща и безлюдна пустиня. В коментара си върху това преживяване Павел пише: „(...)и всички да са пили от същото духовно питие (защото пиеха от една духовна канара, която ги придружаваше; и тази канара беше Христос)“ ( 1 Коринтяни 10:4 ). Елън Уайт също добавя, че „винаги, когато в своите пътувания се нуждаеха вода, тя бликваше от скалите край стана им“ (Уайт, Е. Патриарси и пророци, с. 281 – англ. изд.).

`Прочетете Числа 20:1-13 . Какво се случва тук и как разбираме Божието наказание за Мойсей поради неговите действия?`

От една страна, не е трудно да видим и да разберем раздразнението на Мойсей. След всичко, което Господ е направил за тях, знаменията и чудесата и свръхестественото избавление, ето ги, най-накрая, пред границите на Обетованата земя. И какво се случва? Изведнъж се оказва, че няма вода и те започват да заговорничат срещу него и Аарон. Да не би Бог да не може да им осигури вода в този момент, както преди е правил толкова често? Разбира се, че може; Той може да го направи и планира да го направи отново.

Обаче да чуем думите на Мойсей, докато удря скалата даже два пъти: „Чуйте сега, вие, бунтовници! Да ви извадим ли вода от тази канара?“ ( Числа 20:10 ). Не можем да не усетим гнева в гласа му, защото първо ги нарича „бунтовници“.

Проблемът не е толкова в неговия гняв – не е добро, но е нещо разбираемо – а в това, че казва: „Да ви извадим ли вода от тази канара?“, сякаш той или някое друго човешко същество би могло да извади вода от камък. В гнева си сякаш забравя, че единствено Божията сила, която действа сред тях, може да извърши подобно чудо. Той би трябвало най-добре да го знае.

`Колко често казваме или правим нещо в изблик на гняв, дори да смятаме, че е оправдан? Как бихме могли да се научим да се възпираме, да се помолим и да търсим Божията сила, за да кажем и да направим каквото е редно, преди да изречем или да направим нещо погрешно?`