---
title: 'Възкресението на Мойсей'
date: 22/12/2021
---

„И така, Господният слуга Мойсей умря там, в Моавската земя, според казаното от Господа. И Господ го погреба в долината на Моавската земя срещу Вет-фегор; а до днес никой не знае къде е гробът му“ ( Второзаконие 34:5,6 ). И така, с тези няколко стиха Мойсей – толкова централна фигура в живота на Израил, мъж, чиито писания все още се четат не само в Израил, но и в църквите и синагогите днес – умира.

Мойсей умира, погребан е, народът го оплаква и това е всичко. Определено принципът в думите от „Откровение“ е приложим за този случай: „Блажени отсега нататък мъртвите, които умират в Господа. Да! – казва Духът. – За да си починат от трудовете си; защото делата им следват след тях“ ( Откровение 14:13 ).

Обаче смъртта на Мойсей не е последната глава от историята на живота му.

`Прочетете Юда 1:9 . Какво се случва тук и как този текст ни помага да разберем появата на Мойсей по-късно в Новия Завет?`

Макар че ни се дава само един бегъл поглед, каква невероятна сцена е изобразена тук. Михаил, самият Христос, се бори с дявола за тялото на Мойсей. Как се бори за него? Няма съмнение, че Мойсей е грешник; наистина, последният му явен грях, когато си е присвоил славата, принадлежаща единствено на Бога, е същият грях, заради който Луцифер е бил прогонен от небето в началото – „ще изляза над висотата на облаците, ще бъда подобен на Всевишния“ ( Исая 14:14 ). Спорът за неговото тяло трябва да е бил заради това, че сега Христос иска да даде на Мойсей обещаното възкресение.

Но как би могъл Христос да направи това за един грешник – Мойсей, който е нарушил Неговия закон? Отговорът, разбира се, можем да открием единствено на кръста. Също както всички животински жертви сочат към Христовата смърт, така и Господ сега, гледайки напред към Кръста, изисква тялото на Мойсей да бъде възкресено. „Вследствие на греха си Мойсей бе паднал под властта на Сатана. Личните му заслуги го правеха законен пленник на смъртта; но бе възкресен за безсмъртен живот, дължейки това право в името на Изкупителя. Мойсей излезе от гроба прославен и се възнесе със своя Избавител в Божия град“ (Уайт, Е. Патриарси и пророци. С. 330 – англ. изд.).

`Как този доклад за Мойсей ни помага да разберем дълбочината на плана за спасението: т.е. че дори преди Кръста Мойсей е бил възкресен за безсмъртие?`