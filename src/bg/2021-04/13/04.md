---
title: 'Смъртта на Мойсей'
date: 21/12/2021
---

Горкият Мойсей! Стигнал е чак дотук, преминал е през толкова много неща само за да бъде изключен от изпълнението на обещанието, дадено на Авраам много векове по-рано: „На твоето потомство ще дам тази земя“ ( Битие 12:7 ).

`Прочетете Второзаконие 34:1-12 . Какво се случва с Мойсей и какво казва Господ за него, което показва колко специален човек е той?`

„В усамотение Мойсей си припомни своя живот на обрати и трудности, откакто бе отказал дворцовите почести на обещаващото египетско царство, за да поеме своя жребий с Божия избран народ. Припомни си дългите години в пустинята със стадата на Йотор, появата на ангела в горящия храст и призива да избави Израил. Отново видя могъщите чудеса, които Бог бе извършил в полза на избрания Си народ и Неговата дълготърпелива милост през годините на скитанията и бунта му. Въпреки всичко, което Бог бе извършил за израилтяните, въпреки личните му молитви и усилия, само двама от всички възрастни сред многобройната армия, напуснала Египет, се намериха така верни, че да влязат в земята на обещанието. Когато Мойсей си даде сметка за резултата от своя труд, изглеждаше като че ли животът му на тежки изпитания и жертви е преминал почти напразно“ (Уайт, Е. Патриарси и пророци. С. 326 – англ. изд.).

Второзаконие 34:4 казва нещо много интересно. „Тази е земята, за която съм се клел на Авраам, на Исаак и на Яков, като казах: На твоето потомство ще я дам“. Господ използва почти дословно думите, които е повтарял на патриарсите и на техните потомци за това, че ще им даде тази земя. Сега ги повтаря на Мойсей.

Господ също така казва: „Аз ти я показах, но в нея няма да влезеш“ ( Второзаконие 34:4 ). Не би било възможно от мястото, където седи, Мойсей да види с физическото си зрение всичко, което Бог Му посочва – от Моав до Дан, до Нафталим и така нататък. Елън Уайт свидетелства ясно – това е свръхестествено откровение не само за земята, но и как ще изглежда тя, след като я завладеят.

В известен смисъл, сякаш Господ дразни Мойсей, като му натяква: Ти можеше да бъдеш тук, ако просто Ми се беше подчинил, както трябваше да направиш , или нещо такова. Но всъщност Господ показва на Мойсей, че въпреки всичко, въпреки неговата грешка, Той ще остане верен на заветните обещания, които е дал на патриарсите и на Израил. И както ще видим, Бог е приготвил нещо още по-добро за своя верен, но несъвършен слуга.