---
title: 'Възкресението на всички нас'
date: 23/12/2021
---

Когато разполагаме с допълнителната светлина от Новия Завет, недопускането на Мойсей до Обетованата земя всъщност не изглежда чак толкова голямо наказание. Вместо земния Ханаан и по-късно земния Йерусалим (който през цялата си позната история е бил място на войни, завоевания и страдание), „небесният Йерусалим“ ( Евреи 12:22 ) сега е негов дом. Определено той е много по-добро жилище!

Мойсей е първият пример в Библията за възкресение от мъртвите. Енох е взет на небето, без да види смърт ( Битие 5:24 ), както и Илия ( 4 Царе 2:11 ), но според записания доклад Мойсей е първият човек, възкресен за вечен живот.

Не знаем колко време е спал в земята, но всъщност за нас това няма значение. Той е затворил очите си в смъртта и за него е било все едно дали са минали 3 часа, или 300 години. Това важи и за всички починали; те ще преживеят същата опитност като Мойсей. Ние затваряме очите си в смъртта и следващото, което ще видим, е Второто пришествие на Исус или, за съжаление, последния съд ( Откровение 20:7-15 ).

`Прочетете 1 Коринтяни 15:13-22 . Какво велико обещание намираме тук и защо думите на Павел придобиват смисъл само ако разбираме, че мъртвите спят в Христос до възкресението?`

Без надеждата за възкресението нямаме никаква надежда. Възкресението на Христос е гаранцията за нашето възкресение; след като очиства греховете ни ( Евреи 1:3 ) на кръста като наше жертвено Агне, Христос умира и възкръсва от мъртвите и поради Неговото възкресение имаме увереност в своето, като Мойсей е първият пример за грешно същество, възкресено от починалите. Той е възкресен заради това, което Христос е щял да направи, а ние ще бъдем възкресени заради това, което Спасителят вече е направил.

И така, в Мойсей откриваме пример за спасение чрез вяра – вяра, която се проявява в живот на вярност и доверие към Бога, макар че накрая и той се препъва. И в цялата книга „Второзаконие“ можем да проследим как Мойсей се опитва да призове Божия народ към подобна вярност, подобен отговор на благодатта, която им е дадена и която ни се дава и на нас, докато също се намираме на границите на Обещаната земя.

`Не е ли Бог същият, който призовава и нас към вярност? Как бихме могли да се подсигурим, за да не допуснем същите грешки, за които Мойсей предупреждава във „Второзаконие“?`