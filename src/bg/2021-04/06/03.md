---
title: Ваалфегор
date: 01/11/2021
---

Във Второзаконие 4:3,4 израилтяните получават още един урок по история, който да им напомня за миналото и за духовните и практични истини, които в най-добрия случай трябва да научат от него.

`Прочетете Числа 25:1-15 . Какво се случва и какви духовни и практични истини трябва да възприемат хората от този главоломен провал?`

Колкото и неловко да се чувстваме поради историите за Израил, който избива някои от езическите народи наоколо, този разказ определено ни помага да си обясним логиката в основата на заповедта. Израил е трябвало да бъде свидетел пред околните езически народи за истинския Бог – единствения Бог. Те е трябвало да бъдат пример за истинското поклонение пред Бога. Обаче, като се вкопчват в езическите „богове“ на околните народи,  често се оказват в положение на явен бунт точно срещу Бога, Когото е трябвало да представят пред света.

Въпреки че фразата „блудстват“ нерядко има духовно значение – че Израил отива след езически божества и обичаи ( Осия 4:12-14 ), в този случай езикът (и останалата част от историята) подсказва, че е имало и сексуални грехове, поне в началото. Тук отново Сатана се възползва от грешното човешко естество и употребява езичнички, които да съблазнят мъжете, оставили се да бъдат подмамени.

Разбира се, физическото блудство се изражда в духовно. Замесените накрая се омотават в езически ритуали, в които Израил се „привърза към Ваалфегор“ – те някак се подлъгват по този фалшив бог и дори му принасят жертви. Въпреки всичко, на което са били учени, са готови да го отхвърлят в разпалените си страсти и похоти.

Как е възможно да се случи това? Съвсем лесно. Закоравявайки съвестта си с първия грях, физическия, те са били подготвени да се подхлъзнат към втория грях, духовния, който сигурно е бил основната цел на Сатана. Толкова са се покварили, че според текста един мъж е довел мадиамка вътре в самия лагер, пред погледа на Мойсей и народа, ридаещи пред скинията.

`Умовете и телата ни са тясно свързани. Каквото влияе на едното, повлиява и на другото. Какво научаваме от тази история за опасността от себеугаждането в духовен план?`