---
title: 'Разширено изучаване'
date: 05/11/2021
---

„От самото начало на великата борба в небето целта на Сатана беше да събори Божия закон. Именно за да постигне това, той започна бунта си срещу Твореца и макар че беше прогонен от небето, продължи същата война и на земята. Целта, която неотклонно преследва, е да измами хората и да ги подведе да престъпят Божия закон. Дали това се постига чрез отхвърляне на закона изцяло или чрез пренебрегване на една от заповедите, резултатът в края на краищата ще бъде един и същ. Който нарушава „едно нещо “, показва презрение към целия закон. Неговото влияние и пример водят към престъпване на закона, затова той „бива виновен във всичко“ ( Яков 2:10 )“ (Уайт, Е. Великата борба. С. 582 – англ. изд.).

За Ваалфегор Елън Уайт пише: „Те дръзнаха да пристъпят на забранена почва и бяха оплетени/хванати в капана на Сатана. Подмамени от музиката и танците и заслепени от красотата на езическите весталки, те отхвърлиха верността си към Йехова. Когато се включиха във веселието и пиршествата, опиването с вино замъгли сетивата им и събори бариерите на самоконтрола. Страстта ги завладя и след като оскверниха съвестта си с похот, те се оставиха да бъдат склонени да се поклонят пред идолите. Принесоха жертви на езическите олтари и участваха в техните най-унизителни ритуали“ (Уайт, Е. Патриарси и пророци. София: Нов живот, 2018, с. 394).

**Въпроси за разискване**

`Помислете в каква степен ние като адвентисти от седмия ден се намираме в същото положение като древния Израил. Помислете за всичко, което ни е дадено, за разлика от света около нас, и да, дори за разлика от другите църкви. Тогава въпросът, който стои пред нас, е: Какво правим с всички тези дарове? Доколко добре представяме пред света своите „мъдрости и благоразумие“?`

`„А вие, които сте се привързали към Господа, вашия Бог, всички сте живи и днес“. Пак ще повторим, че подлогът на глагола „сте се привързали“ е народът. Господ няма да се привърже към нас в смисъл, че няма да ни принуди да отидем при Него. А ние, като използваме свещения дар на свободната воля, трябва да решим да се привържем към Него. Щом вземем това решение, как ще продължим до края да се държим за Него?`

`Поразсъждавайте още върху въпроса в края на урока за неделя. Какво означава да добавяме или отнемаме от Божиите заповеди? Извън очевидното, като опитът за промяна на съботата, как може нещо такова да стане толкова незабележимо, че дори да не осъзнаваме, че го вършим?`

Тази събота, 06.11.2021 г., ще се молим за църкви „Медово” и „Мездра”.