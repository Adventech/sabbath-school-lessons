---
title: 'Прилепете се към Господа, вашия Бог'
date: 02/11/2021
---

Хиляди умират заради греха с Ваалфегор. „Всички, които се привързаха към Ваалфегор“, са унищожени. Обаче много израилтяни не са участвали в отстъплението.

Кои са те?

`„А вие, които сте се привързали към Господа, вашия Бог, всички сте живи и днес“ ( Второзаконие 4:4 ). Как този стих обяснява разликата между хората, които изпадат в грях, и тези, които не съгрешават? Каква е важната вест за нас по отношение на греха, изкушението и Божията сила в живота ни?`

Забележете разликата между думата „всички“ в този и в предишния стих. „Всички“, които са се привързали към Ваалфегор, са унищожени, но „всички“, които са се прилепили към Господа, са живи. Нямало е средно положение тогава, няма средно положение и сега. Ние сме или на страната на Исус, или срещу Него ( Матей 12:30 ).

Староеврейската дума за „привързаха се“, dbq, често говори за силна отдаденост и посвещение на нещо извън самия човек. Същият корен е употребен в Битие 2:24 , когато мъжът ще остави семейството си и ще се „привърже“ към жена си (вижте също Рут 1:14 ). В този контекст думата се повява още четири пъти във „Второзаконие“ ( Второзаконие 10:20; 11:22; 13:4; 30:20 ) и във всеки един случай идеята е една и съща: те, хората, трябва да се привържат (хванат) за своя Бог. Трябва да Му се покорят и да черпят мощ и сила от Него.

Най-важното, което трябва да запомним, е, че самите хора са подлог на глагола – самите те трябва да бъдат активният елемент за привързването. Те трябва да вземат решението да „се привържат“ към Бога, а след това, с Неговата мощ и сила, да не изпадат повече в грях.

`Прочетете Юда 24 и 1 Коринтяни 10:13 . Какво се казва в Новия Завет, което откриваме също и във Второзаконие 13:4 ?`

Бог е верен, Той може да ни предпази от падение. Но ние трябва да вземем съзнателно решение, както верните при Ваалфегор, да се хванем за Него. Ако го направим, тогава можем да бъдем сигурни, че каквито и изкушенията да връхлетят, ще можем да останем верни.

`Как молитвата, изучаването на Библията, поклонението и общението ни помагат да се държим за Господа?`