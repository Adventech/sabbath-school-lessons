---
title: 'Твоята мъдрост и благоразумие'
date: 04/11/2021
---

Както видяхме, Второзаконие 4:1-9 е внушително свидетелство не само за специалното положение на народа, но и като мисионски призив. Втъкана във всички тези стихове откриваме идеята, че те трябва да се покоряват, да следват, да правят каквото е заповядал Господ.

`Прочетете отново Второзаконие 4:6 . Какво конкретно казва Господ, че е тяхната „мъдрост“ и „благоразумие“ пред тези народи?`

На пръв поглед може да изглежда, че наредбите и законите съдържат мъдростта и благоразумието. Но не това казва стихът. Господ ги е научил на тези наредби и закони, да, но тяхната мъдрост и благоразумие идват от спазването им, от изпълняването им. Тяхното послушание – това е тяхната мъдрост и благоразумие.

Израил може и да е имал най-прекрасната юридическа система, правила и наредби, които светът някога е познавал (и наистина ги е имал), но каква полза от всичко това, щом не го прилагат? Тяхната мъдрост, тяхното благоразумие произтичат от истинската изява на Божиите закони в живота им. Те е трябвало да живеят истините, които им е дал Господ, и са можели да го направят само като ги изпълняват. Цялата светлина и цялата истина е нямало да ползва тях или заобикалящите ги езически народи, ако Израил откаже да живее според тази истина. Затова те постоянно са призовавани да се покоряват, понеже, за да бъдат свидетели пред света, има значение покоряването на наредбите и законите, а не просто самите наредби и закони.

„Придържането им към Божия закон щеше да ги направи чудо на благополучие пред народите в света. Този, Който можеше да им даде мъдрост и умения за всяка работа, щеше да продължи да бъде техен учител и щеше да ги облагородява и издига чрез покоряването им на Неговите закони. Ако бяха послушни, те щяха да бъдат запазени от болестите, които поразяваха другите народи, и щяха да бъдат благословени със силен интелект. Божията слава, Неговото величие и сила щяха да бъдат разкрити в цялото им благоденствие. Те щяха да бъдат царство от свещеници и князе. Бог им осигури всяко средство, за да станат най-великият народ на земята“ (Уайт, Е. Притчи Христови, София: ЦАСД-РД, 1994, с. 174).

`Прочетете Матей 5:13-16 . Каква казва в тези стихове Исус на нас, което отразява същото, което е казал и на древния Израил? Какво специално приложение има това за нас като адвентисти от седмия ден?`