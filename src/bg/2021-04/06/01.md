---
title: 'Или кой народ е толкова велик?'
date: 30/10/2021
---

### За изучаване през седмицата
Второзаконие 4:1-9 ; Матей 15:1-9 ; Числа 25:1-15 ; 1 Коринтяни 10:13 ; Второзаконие 4:32-35 ; Матей 5:13-16.

> <p>Стих за запаметяване</p>
> „Или кой народ е толкова велик, че да има толкова справедливи наредби и закони, какъвто е целият този закон, който излагам днес пред вас?“ (Второзаконие 4:8).

Първите три глави от „Второзаконие“ са по същество урок по история, който напомня на хората какво са преживели до този момент. Когато стигнем до четвърта глава, урокът по история се превръща в проповед. Разказът за събитията не е само за любители на историята, но има за цел да им разкрие Божията сила и благодат, които действат сред народа дори когато те се провалят – Господ все пак продължава да държи на завета Си с тях.

Глава четвърта започва със староеврейската дума (съюз и наречие) we‘attah , която може да бъде преведена като „и сега“ или „и така, сега“. Току-що са си припомнили скорошната история за това как Бог ги е довел до това място – затова „и така, сега“ те трябва в отговор да сторят каквото Бог им каже да направят ( Второзаконие 10:12 ).

Затова първият глагол, който се употребява след „сега“, е shama’ : същият глагол (и в същата форма), използван в началото на молитвата Shema , който означава „чувам“, „слушам“ или „изпълнявам“ – глагол, който се повтаря в цялото „Второзаконие“.

Следователно главата започва така: И сега, Израилю, заради това, което направих за теб, ти трябва да изпълняваш следното…