---
title: 'Или кой народ е толкова велик?'
date: 03/11/2021
---

В стиховете след Второзаконие 4:4 следват някои от най-дълбоките и красиви текстове в цялото Писание (староеврейският език е великолепен!). Можем дори да кажем, че всъщност есенцията на „Второзаконие“ е точно тук, а всичко останало е коментар. Когато четете тези стихове, мислете за различните начини, по които може и за нас днес да се приложи същият принцип.

`Прочетете Второзаконие 4:5-9 . Защо Господ чрез Мойсей казва тези думи на Израил?`

Господ иска народът да осъзнае, че е бил призован, избран с определена цел. Те са „велик“ народ точно както Бог е казал на Аврам още при първия призив да излезе от земята на халдейците, че „ще те направя голям народ“ ( Битие 12:2; Битие 18:18 ).

Но целта да ги направи велики е, за да бъдат „благословение“ ( Битие 12:2 ) на „всички земни племена“ ( Битие 12:3 ). И въпреки че най-голямото благословение ще бъде Исус, Месия, Който ще дойде от тяхното родословие, дотогава те трябва да бъдат светлината на света. „Ще те дам още за светлина на народите, за да бъдеш Мое спасение до земния край“ ( Исая 49:6 ). Не че спасението е в тях, а че чрез тях ще се разкрива истинският Бог, Който единствен може да спасява.

Израил се покланя и служи на Бога, Който е сътворил Космоса, Господарят на небето и земята, а езичниците се покланят на скали, камъни, дърво и демони ( Второзаконие 32:17; Псалми 106:37 ).

Каква огромна разлика!

В тези стихове Мойсей посочва две неща, които правят Израил специален. Първо, Господ е близо до тях по един уникален начин чрез светилището и второ, заради тези „справедливи наредби и закони, какъвто е целият този закон“.

`Прочетете Второзаконие 4:32-35 . Какво още им казва Господ, което трябва да ги накара да осъзнаят колко специално призвание им е дадено?`

Израил несъмнено получава изключително много. И сега как ще отговори народът?