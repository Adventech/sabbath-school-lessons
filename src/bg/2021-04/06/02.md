---
title: 'Не добавяй, нито отнемай'
date: 31/10/2021
---

`Прочетете Второзаконие 4:1,2 . Какво конкретно предупреждение им отправя Господ за Своите „наредби и закони“ и защо се налага толкова скоро да ги предупреждава за това? Вижте също Второзаконие 12:32 .`

Господ им казва да изпълняват „наредбите и законите“ и нито да прибавят, нито да отнемат от тях. Защо го прави? Защо някой би искал да промени Божия закон ?

Разбира се, знаем отговора.

„Сатана е упорит и неуморим в усилията си да продължи това, което започна в небето – да променя Божия закон. Той успя да накара света да повярва в теорията, която представи в небето преди падението си: че Божият закон е сбъркан и има нужда от преработване. Голяма част от така наречените християнски църкви, с поведението си, ако не и с проповедите си, показват, че са приели същата заблуда“ (Уайт, Е. Избрани вести. Т. 2. София: Нов живот, с. 116).

Когато мислите за историята на древния Израил, виждате, че те са си навлекли много проблеми, понеже не само са пренебрегнали определени правила от закона – а това на практика представлява отнемане от закона – но и са добавили към него чрез внасяне на обичаи, които не са били упоменати в закона. Всичко това, в края на краищата, води до престъпването му.

`Прочетете Матей 15:1-9 . Какъв пример забелязваме тук за принципа, за който Мойсей е предупредил израилтяните, макар и в друг контекст?`

Когато юдеите най-накрая получават обещаната им земя, те често пренебрегват преките предупреждения, например за идолопоклонството. В резултат, приемат много езически обичаи, понякога дори привидно като поклонение пред Яхве. Към времето на Исус обаче те са добавили всякакви човешки традиции, които, както казва самият Исус, осуетяват „Божията заповед“.

Така или иначе, законът е променен с добавяне или отнемане и народът понася последиците от това.

`Как би трябвало да внимаваме да не добавяме или отнемаме от нещата, които Бог ни е казал да правим?`