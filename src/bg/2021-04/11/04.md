---
title: '„Второзаконие“ в „Йеремия“'
date: 07/12/2021
---

Преди години един млад мъж, агностик, ревностно търсел истината – каквато и да е тя и където и да го заведе. Най-накрая не само започнал да вярва в Бог-Отец и в Исус, но също и приел вестта на адвентистите от седмия ден. Неговият любим стих от Библията бил Йеремия 29:13 , който гласи: „И ще Ме потърсите и ще Ме намерите, като Ме потърсите с цялото си сърце“ ( Йеремия 29:13 ). Години по-късно обаче, изучавайки Библията си, той открил този стих отново, но много по-назад, в книгата „Второзаконие“. Тоест Йеремия го е заимствал от Мойсей.

`Прочетете Второзаконие 4:23-29 . Какъв е контекстът на това обещание към Израил и как бихме могли да го приложим за себе си днес?`

Както вече видяхме, книгата „Второзаконие“ е открита отново по времето на царуването на Йосия и точно докато той е на власт, Йеремия започва своето служене. В такъв случай не е чудно, че можем да видим въздействието на „Второзаконие“ върху писанията на Йеремия.

`Прочетете Йеремия 7:1-7 . Какво казва пророкът на хората да направят и как това е свързано с написаното в книгата „Второзаконие“?`

Отново и отново във „Второзаконие“ Мойсей подчертава, че тяхното пребиваване в Ханаан е условно и ако не се покоряват, няма да останат на мястото, което Бог е избрал за тях. Разгледайте особените предупреждения в Йеремия 7:4 , където същността е, че да, това е Божият храм, и да, те са избраният народ, но нищо не би имало значение, ако не са покорни.

И в това послушание се включва начинът, по който се отнасят към чужденците, сирачетата, вдовиците – възглед, произлизащ непосредствено от „Второзаконие“ и някои от постановленията на завета, които са длъжни да следват: „Да не изкривяваш правосъдието, дължимо на чужденеца или на сирачето, и да не вземаш дрехата на вдовицата в залог“ ( Второзаконие 24:7; 24:21; 10:18,19; 27:19 ).

`Прочетете Йеремия 4:4 и го сравнете с Второзаконие 30:6 . Каква е вестта към народа тук и как този принцип важи и за Божия народ днес?`