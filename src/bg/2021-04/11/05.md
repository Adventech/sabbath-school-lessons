---
title: 'Какво иска Господ?'
date: 08/12/2021
---

Голяма част от писанията на пророците се състоят от призиви за вярност. И не само вярност като цяло, но и по-конкретно – вярност към тяхната част от завета, който е потвърден точно преди да влязат в земята. Именно това описва книгата „Второзаконие“: потвърждението на Божия завет с Израил. След 40-годишните скиталчества Господ вече е готов да изпълни (или да започне да изпълнява) повечето от Своите заветни обещания, Своята част от договореното. Затова Мойсей ги увещава и те също да изпълнят своя дял. Наистина голяма част от писанията на пророците са едно и също нещо: призиви към народа да изпълни своята част от завета.

`Прочетете Михей 6:1-8 . Какво казва Господ на народа тук и как то е свързано с книгата „Второзаконие“? ( Амос 5:24 и Осия 6:6. )`

Библейските изследователи виждат в тези стихове от Михей нещо, което ние познаваме като „заветен съдебен процес“, при който Господ „съди“ или представя дело срещу Своя народ, понеже те са нарушили завета. В този случай Михей казва, че Господ „има спор с народа Си и ще се съди с Израил“ ( Михей 6:2 ), където думата „спор“ може да означава съдебен диспут. Това значи, че Господ завежда дело срещу тях – една метафора, която загатва за законовите (освен социалните) аспекти на завета. Това не бива да ни изненадва, понеже все пак законът е централен за завета.

Забележете също как Михей буквално използва езика на „Второзаконие“: „А сега, Израилю, какво иска от тебе Господ, твоят Бог, освен да се боиш от Господа, твоя Бог, да ходиш във всичките Му пътища, да Го обичаш и да служиш на Господа, твоя Бог, с цялото си сърце и с цялата си душа, за да пазиш заповедите на Господа и наредбите Му, които днес ти давам за твое добро?“ ( Второзаконие 10:12,13 ). Обаче вместо да цитира дума по дума, Михей променя текста, като разменя „буквата на закона“ от „Второзаконие“ с „духа на закона“, свързан с показването на милост.

Изглежда, че каквито и да са външните проявления на религията и набожността (много жертвоприношения на животни, „хиляди овни“), Божията заветна връзка с Израил не се състои в това. Какъв би бил смисълът на тази външна набожност, ако например те „пожелават ниви и ги отнемат с насилие, къщи – и ги грабят; дори разграбват човека и къщата му, човека заедно с наследството му“ ( Михей 2:2 )? Израил е трябвало да бъде светлина на света, за която народите да казват с почуда: „Ето, хората от този велик народ са мъдри и разумни хора“ ( Второзаконие 4:6 ). Следователно те е трябвало да действат мъдро и разумно, което включва да се отнасят към хората справедливо и милостиво.