---
title: 'Книгата на закона'
date: 05/12/2021
---

Цар Йосия на Юдовото царство, който става цар на осемгодишна възраст, управлява в продължение на 31 години (640 г.пр.Хр. – 609 г.пр.Хр.), преди да загине на бойното поле. В осемнадесетата година от царуването му се случва нещо, което поне за известно време променя историята на Божия народ.

`Прочетете 4 Царе, 22 глава. Какви уроци можем да научим от тази случка?`

След дълго изучаване на въпроса учените са стигнали до заключението, че „Книгата на закона“ ( 4 Царе 22:8 ) е била „Второзаконие“, която, изглежда, е била изгубена в продължение на много години.

„Йосия се развълнува силно, когато чу за първи път апелите и предупрежденията, записани в този древен ръкопис. Никога преди не бе осъзнавал колко ясно Бог бе поставил пред Израил „живота и смъртта, благословенията и проклятията“ ( Второзаконие 30:9 ) (…) Книгата вдъхваше увереност в Божието желание да спасява онези, които изцяло биха Му се доверили. Както бе действал за освобождаването им от египетското робство, така би воювал мощно, за да ги утвърди в Обещаната земя и да ги постави за глава на всички земни народи“ (Уайт, Е. Пророци и царе. С., Нов живот, 1995, с. 210).

В цялата следваща глава можем да видим как цар Йосия се стреми „да пази заповедите Му, заявленията и наредбите Му с цялото си сърце и с цялата си душа“ ( 4 Царе 23:3; Второзаконие 4:29; 6:5; 10:12; 11:13 ). И тази реформация включва очистване от „всички мерзости, които се намериха в Юдейската земя и в Йерусалим, за да изпълни думите на закона, написани в книгата, която свещеник Хелкия намери в Господния дом“ ( 4 Царе 23:24 ).

Книгата „Второзаконие“ е изпълнена с предупреждения и съвети срещу следването на обичаите на околните народи. Действията на Йосия и всичко, което той прави, включително екзекуцията на езическите свещеници в Самария ( 4 Царе 23:20 ), разкрива колко много хората са се отделили от истината, която им е била поверена. Вместо да останат свят народ, какъвто е трябвало да бъдат, те са направили компромиси със света, макар че често са смятали: „Ние сме в добри отношения с Бога“.

Каква опасна заблуда!

`Кои неща трябва да очистим напълно от своите домове и дори от църковните си институции, за да можем истински да служим на Господа с цялото си сърце и душа?`