---
title: 'Разширено изучаване'
date: 10/12/2021
---

„Това [ Михей 6:1-8 ] е един от най-великите пасажи в Стария Завет. Също като Амос 5:24 и Осия 6:6 той въплъщава вестта на пророците от осми век. Този текст започва с красив пример за заветен съдебен процес, в който пророкът призовава народа да чуе обвиненията на Яхве срещу тях. Планините и хълмовете са съдебни заседатели, защото са съществували дълго време и са били свидетели на Божието отношение към Израил. Вместо направо да ги обвини в нарушаване на завета, Бог пита Израил дали имат някакви обвинения срещу Него. „Какво ви сторих? И с какво ви досадих?“ Пред лицето на несправедливостта някои от бедните може да са се „уморили“ да вършат добрини. С възможностите за бързо забогатяване някои от земевладелците може да са се уморили да спазват законите на завета“ (Ralph L. Smith, Word Biblical Commentary, Micah-Malachi, [Grand Rapids, MI: Word Books, 1984], vol. 32, p. 50).

„В последвалата реформация царят [Йосия] насочи вниманието си към заличаване на всяка следа от идолопоклонничество. От толкова дълго време жителите на страната бяха следвали обичаите на съседните народи в поклонение пред дървени и каменни изображения, че изглеждаше извън човешките възможности да се премахнат всички следи от това зло. Но Йосия бе упорит в усилията си да очисти земята“ (Уайт, Е. Пророци и царе. София: Нов живот, 2019, с. 204).

**Въпроси за разискване**

`Да, ние сме адвентисти и с вестта ни за последното време виждаме себе си (и с право) на същото място, на което е бил древният Израил: имаме истини, които светът наоколо трябва да чуе. Това е велика привилегия за нас. Колко добре според вас се справяме с отговорностите, произтичащи от една такава привилегия?`

`Представете си, че сте на мястото на Даниил: видели сте народа завладян и победен и знаете, че храмът – центърът на цялата ви религия и вяра, е разрушен от езичници идолопоклонници. Как тогава познанието на книгата „Второзаконие“ би могло да укрепи неговата вяра (или на който и да било друг юдеин) по онова време? Тоест как книгата му помага да разбере всичко, което се случва и защо то се случва? И още нещо, как нашето разбиране на Писанието като цяло ни помага да се справим с трудните моменти и събития, които иначе, без познанията ни за него, биха били много обезкуражаващи за нас? Какво следва да ни научи нашият отговор за централното място на Библията за нашата вяра?`

`В групата прегледайте пророчеството на Даниил за 70-те седмици. Каква роля има заветът в това пророчество и защо присъствието този завет е толкова важно за него – и за нас?`

Тази събота, 11.12.2021 г., ще се молим за църкви „Перник” и „Пещера”.