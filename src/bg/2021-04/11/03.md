---
title: 'Небето на небесата'
date: 06/12/2021
---

„Второзаконие“ ни дава ясна представа, че законът и заветът са изключително важни не само за връзката между Израил и Бога, но и за мисията на Израилевия род като „избран“ народ ( Второзаконие 7:6; 14:1; 18:5 ).

`Прочетете Второзаконие 10:12-15 , където се подчертава това разбиране за закона и специалния статут на Израил като избран народ. Какво обаче има предвид Библията, когато употребява фразата „небето на небесата“? Какво послание отправя Мойсей с тази фраза?`

Значението на „небето на небесата“ не е съвсем ясно, поне не и в този контекст, но Мойсей сочи към величието, силата и великолепието на Бога. Не само небето, но и „небето на небесата“ принадлежат на Него – това вероятно е идиоматичен израз, посочващ към Божия пълен суверенитет над цялото творение.

**Прочетете следните стихове, които се основават на фразата, спомената за първи път във „Второзаконие“. Каква е идеята на всеки стих и как виждаме влиянието на „Второзаконие“ тук?**

`3 Царе 8:27`

`Неемия 9:6`

`Псалми 148:4`

В Неемия, 9 глава темата за Бога като Създател, на Когото единствено трябва да се отдава поклонение, е изключително ясна. Той е направил всичко, дори и „небето на небесата и цялото им множество“ ( Неемия 9:6 ). Всъщност в Неемия 9:3 се казва, че народът чете „от книгата на закона на Господа“, като най-вероятно, както и по времето на Йосия, става дума за „Второзаконие“. Това обяснява защо няколко стиха по-късно левитите, докато прославят и се покланят на Бога, използват фразата „небето на небесата“, идваща директно от „Второзаконие“.

`Бог е Създателят не само на Земята, но и на „небето на небесата“. И същият този Бог е отишъл на кръста? Защо поклонението е толкова подходяща реакция на всичко, което Той е сторил за нас?`