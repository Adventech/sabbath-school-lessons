---
title: 'Молитвата на Даниил'
date: 09/12/2021
---

Една от най-известните молитви в Стария Завет е записана в Даниил, 9 глава. След като прочита думите на пророк Йеремия и научава, че времето за „запустението“ на Израил – седемдесет години, скоро ще приключи, Даниил започва да се моли горещо.

И каква невероятна молитва – една горчива и печална молба, в която признава своите грехове и греховете на своя народ, докато същевременно признава и Божията справедливост сред бедите, които са ги сполетели.

`Прочетете Даниил 9:1-19 . Какви идеи откривате, свързани непосредствено с книгата „Второзаконие“?`

Молитвата на Даниил е обобщение на същите предупреждения, които народът е получил във „Второзаконие“ за последиците, ако не спазват своята част от завета. Даниил споменава два пъти „закона на Мойсей“ ( Даниил 9:11,13 ), включващ „Второзаконие“, и дори в този случай е възможно да говори конкретно за него.

Както е казано във „Второзаконие“, те са отведени от земята ( Второзаконие 4:27-31 и 28 гл. ), понеже не са се покорили, точно както Мойсей ( Второзаконие 31:29 ) ги е предупредил, че ще стане.

Колко тъжно, че вместо околните народи да кажат: „Ето, хората от този велик народ са мъдри и разумни хора“ ( Второзаконие 4:6 ), Израил става „укор“ ( Даниил 9:16 ) за същите тези народи.

Въпреки всички сълзи и молби на Даниил той никога не задава познатия въпрос, който мнозина задават, щом ги сполетят беди: „Защо?“. Изобщо не поставя този въпрос, защото, благодарение на книгата „Второзаконие“, знае конкретната причина да се случат всички тези неща. С други думи, „Второзаконие“ дава на Даниил (и на другите пленници) контекст, чрез който да разберат, че злото, което ги е сполетяло, не е просто нелепа съдба, сляпа случайност, а плод на тяхното неподчинение, точно както са били предупредени.

А може би още по-важното е, че молитвите на Даниил изразяват реалността, че въпреки тези събития, има надежда. Бог не ги е изоставил, независимо че на пръв поглед изглежда така. „Второзаконие“ им дава не само контекста, чрез който да разберат ситуацията, в която се намират, но им посочва и обещанието за възстановяване.

`Прочетете Даниил 9:24-27 – пророчеството за Исус и Неговата смърт на кръста. Защо това пророчество е дадено на Даниил (и на всички нас) в контекста на изгнанието на Израил и обещанието за завръщане?`