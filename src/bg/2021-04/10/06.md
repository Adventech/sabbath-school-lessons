---
title: 'Помни, че ти беше роб'
date: 02/12/2021
---

`Прочетете Второзаконие 5:15; 6:12; 15:15; 16:3,12 и 24:18,22 . Какво конкретно иска Господ те никога да не забравят и защо?`

Както виждаме в целия Стар Завет, Господ постоянно връща мислите на хората обратно към Изхода – чудното избавление от Египет, което е извършил за тях. До ден днешен, хиляди години по-късно, правоверните евреи съблюдават празника Пасха – спомен за това, което Бог е извършил за тях. „Когато влезете в земята, която Господ ще ви даде според обещанието Си, ще пазите този обред. А когато децата ви попитат: Какво искате да кажете с този обряд?, ще отговорите: Това е пасхално жертвоприношение за минаването на Господа, Който отмина къщите на израилтяните в Египет, когато поразяваше египтяните, а избави нашите къщи. Тогава народът се наведе и се поклони“ ( Изход 12:25-27 ).

За църквата днес Пасхата е символ на избавлението, което ни е предложено в Христос: „защото и Христос, нашата Пасха, беше заклан за нас“ ( 1 Коринтяни 5:7 ).

`Прочетете Ефесяни 2:8-13. Какво се казва на тези вярващи езичници да помнят? Намираме ли паралели с казаното на юдеите във „Второзаконие“?`

Павел иска тези хора да не забравят какво е сторил Бог за тях в Христос, от какво ги е спасил и какви са сега, благодарение на Божията милост спрямо тях. Както и при израилтяните, в тях няма нищо, което да ги препоръча пред Бога. Въпреки това, само чрез дадената им Божия благодат, макар че са „чужденци към заветите на обещанието“, в Христос те стават такива, каквито са днес.

Независимо дали сме юдеи в пустинята, християни от Ефес или адвентисти от седмия ден някъде по света, за нас е изключително важно винаги да помним и да не забравяме какво Бог е извършил за нас в Христос. Тогава нищо чудно, че са ни дадени следните думи: „Добре би било да прекарваме всеки ден по един час в размисъл върху живота на Христос. Трябва да го разглеждаме стъпка по стъпка и да оставяме въображението си да вниква във всяка сцена, особено в сцените от последните дни на Неговия живот. Като разсъждаваме върху голямата Му жертва за нас, доверието ни в Него ще става все по-постоянно, любовта ни ще укрепва и ще бъдем по-дълбоко повлияни от Неговия Дух“ (Уайт, Е. Копнежът на вековете. С., Нов живот, 2005, с. 41).