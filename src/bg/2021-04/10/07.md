---
title: 'Разширено изучаване'
date: 03/12/2021
---

„Какво велико Божие снизхождение и съчувствие към грешащите същества – да постави красивата дъга в облаците като знак на Своя завет с човеците! Господ заявява, че когато погледне дъгата, ще си спомня завета Си. Това не означава, че Той забравя някога; но ни говори на наш език, за да можем да Го разберем най-добре. Божието намерение бе чадата на по-късните поколения да питат родителите си за смисъла на славната дъга, опасваща небесата, а родителите им да повтарят историята за Потопа и да им казват, че Всевишния я е оставил в облаците като уверение, че водите никога няма отново да потопят земята. Така от поколение на поколение тя щеше да свидетелства за Божията любов към човека и да укрепва доверието му в Бога“ (Уайт, Е. Патриарси и пророци. София: Нов живот, 2019, с. 60).

От самото начало на християнството винаги е имало църква, която се е наслаждавала на богатство и материални блага, както църквите в някои страни по света днес. Въпросът е: На кака цена? Това охолство със сигурност влияе върху нашата духовност – и не за добро. А може ли да бъде обратното? Кога богатството и материалните удобства са подхранвали християнски ценности като себеотрицание и саможертва? В повечето случаи става противоположното: колкото повече имат хората, толкова по-самодоволни стават и толкова по-малко разчитат на Бога. Богатството и благоденствието, колкото и да са приятни, идват с много опасни духовни капани.

**Въпроси за разискване**

`Обсъдете въпроса за това как богатството (което може да бъде много относително: някой, който не се смята за богат в своята страна, може да бъде изключително богат за хора от друга държава) влияе на духовността. Как хората „с пари“ могат да се предпазят от някои от духовните опасности, които може да създаде богатството?`

`В групата поговорете за последните сцени от живота на Христос и какво ни казват те за Божията любов към нас, както и защо никога не бива да забравяме за реалността на тази любов. За какви други неща бихте могли да се сетите, които разкриват Божията доброта, и защо винаги трябва да помним тази истина?`

`Някои учени казват, че не е имало всемирен Потоп, въпреки твърдението на Библията, че такъв е съществувал (за което свидетелства и дъгата); някои казват, че няма и Сътворение за шест дни, въпреки свидетелството на Библията, че това е така (седмият ден, събота, е негов паметник). Какво следва да ни говори това за силното и негативно влияние, което културата може да окаже върху вярата?`

Тази събота, 04.12.2021 г., ще се молим за църкви „Пазарджик Изток” и „Панагюрище”.