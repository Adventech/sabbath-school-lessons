---
title: 'За изминалите дни'
date: 29/11/2021
---

Във Второзаконие, 4 глава прочетохме чудните съвети, които Господ дава на Своя народ чрез Мойсей, за техните привилегии като Божи избран народ. Той ги е освободил от Египет „чрез изпитания, знамения и чудеса, и чрез бой, чрез силна ръка, чрез издигната мишца и чрез дела, всяващи ужас, според всичко, което Господ, вашият Бог, е сторил за вас в Египет пред очите ви“ ( Второзаконие 4:34 ). С други думи, Бог не само е направил нещо велико за вас, Той го е направил по такъв начин, че вие да го помните и никога да не забравяте какви чудесни дела е извършил за вас.

`Прочетете Второзаконие 4:32-39 . Какво им казва Господ да помнят и защо е толкова важно те да помнят тези неща?`

Мойсей припомня на народа цялата история, чак до Сътворението, и ги пита риторично дали някога в историята някой е правил нещо подобно, каквото Бог е сторил за тях. Всъщност той им казва да се запитат, тоест да се вгледат в себе си и да видят дали някога се е случвало нещо като тяхната опитност. Чрез няколко въпроса Мойсей се опитва да ги накара да осъзнаят за себе си какво е извършил Господ за тях и следователно колко благодарни и признателни трябва да бъдат за величественото Му дело в техния живот.

Централно място в тези действия е освобождението от Египет, а след това, може би даже още по-впечатляващи са Неговите думи към тях на Синай, където са можели да чуят „думите Му изсред огъня“.

`Прочетете Второзаконие 4:40 . Какво заключение иска Мойсей народът да си извлече от тези думи за това какво Бог е извършил за тях?`

Бог не е направил всичко това безцелно. Той е освободил народа Си, спазвайки Своя дял от завета, който е сключил с тях. Те са свободни от Египет, на път са да влязат в Обетованата земя. Бог е изпълнил Своята част; сега те са призовани да изпълнят тяхната, а тя е просто да бъдат послушни.

`Как този пример представя спасителния план така, както го виждаме в Новия Завет? Какво прави Исус за нас и как би трябвало да Му отговорим? (Вижте Откровение 14:12 ).`