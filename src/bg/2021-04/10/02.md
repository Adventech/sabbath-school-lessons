---
title: 'Да помним дъгата'
date: 28/11/2021
---

Първият път, когато думата „помни“ се споменава в Библията, е в Битие, 9 глава, когато след световния потоп Господ казва на Ной, че Той ще постави дъгата в небето като знак на Неговия завет с цялата земя, че никога повече няма да опустоши земята с потоп.

`Прочетете Битие 9:8-17 . С какво значение се употребява тук думата „помни“ и какво научаваме от нейната употреба за това как трябва да помним направеното от Бога за нас?`

Разбира се, Бог не се нуждае от дъгата, за да запомни Своето обещание и завет. Той просто говори на език, който човеците биха могли да разберат. По-скоро дъгата е за нас, хората, за да помним Божието обещание и завет повече да не унищожава света чрез вода. С други думи, целта на дъгата е да помогне на хората да запомнят този специален завет, който Бог е сключил с тях. Всеки път, когато тя се появява на небето, Божият народ ще си спомня не само Неговия съд над света заради греха, но и Неговата любов към света и обещанието Му никога повече да не го унищожава чрез потоп.

Ето че тук виждаме колко важен е възгледът за запомнянето: да помним Божиите обещания, Неговите предупреждения и действия в света.

Дъгата в небето става още по-важна днес, когато въз основа на природните закони много учени отхвърлят разбирането, че някога е имало световен потоп. Колко интересно е тогава написаното от Елън Уайт, че преди да дойде Потопът, много хора са били на същото мнение за това, че логиката на природните закони изключва възможността някога да се случи световен потоп. Тя пише как мъдрите мъже са твърдели, че природните „закони са така твърдо установени, та дори самият Бог не би могъл да ги промени“ (Уайт, Е. Патриарси и пророци. София: Нов живот, 2019, с. 53). И така, преди Потопа хората са твърдели, въз основа на природните закони, че подобно нещо не може да им се случи; след Потопа хората твърдят, пак въз основа на природните закони, че него никога не го е имало.

Обаче Бог в Своето Слово ни казва за Потопа и дава на света знак за Своето обещание никога повече да не причинява подобно бедствие. И така, ако помним какво означава дъгата, можем да имаме увереността, че Божието Слово е истинно, изписано върху небето в тези красиви цветове. И ако можем да се доверим на Неговото Слово за това обещание, защо да не се доверим на Словото Му и за всичко друго, което Той ни казва?

`Следващия път, когато видите дъга, помислете над Божиите обещания. Как да се научим да им се доверяваме?`