---
title: 'Внимавай… да не би да забравиш'
date: 30/11/2021
---

`Прочетете Второзаконие 4:9,23 . Какво им казва Бог да направят и защо този съвет е толкова важен за народа?`

Има два глагола, които правят впечатление в началото и на двата стиха: „внимавай“ и „забравиш“. Господ им казва: внимавай, за да не забравиш . А именно, не забравяй какво Господ е направил за теб, нито завета, който е сключил с теб.

Глаголът „внимавай“, smr, се споменава многократно в Стария Завет и означава „да пазиш“, „да бдиш“, „да запазиш“ или „да охраняваш“. Интересно е, че първият път, когато той се споменава в Писанието, е преди грехопадението, когато Господ казва на Адам да „пази“ градината, която му е поверил ( Битие 2:15 ).

Сега обаче Господ заявява на народа, на всеки един човек поотделно (глаголът е в единствено число), да пази себе си, да не забрави. Това не означава да „забравиш“ в смисъла на загуба на паметта (макар че с времето и с появата на нови поколения това може да се случи), а по-скоро да не бъдат небрежни към задълженията на завета. То означава, че трябва да внимават кои са и какъв е животът им пред Бога, пред останалите юдеи, пред чужденците в редиците им и пред заобикалящите ги народи.

`Прочетете отново Второзаконие 4:9 (вижте и Второзаконие 6:7 и 11:19 ), но се фокусирайте върху последната част за това как трябва да учат своите деца и внуци. Как това ще им помогне да не забравят?`

Не е случайност, че веднага след като Мойсей им казва да не забравят, да не оставят тези неща да „се изгубят“ от сърцата им, той ги наставлява да научат следващото поколение и поколението след това на същите неща. Не само децата им трябва да ги чуят, но може би е още по-важно, когато разказват отново и отново историите за това какво Бог е извършил за тях, самите те да не забравят стореното. Какъв по-добър начин да се съхрани знанието за чудесата, които Господ е извършил за Своя избран народ?

`По какъв начин споделянето на нашите опитности помага не само на другите, но и на самите нас? Как разказът за Божието водителство във вашия живот ви помага да не забравяте как Той ви води?`