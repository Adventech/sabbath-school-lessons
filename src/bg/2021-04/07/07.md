---
title: 'Разширено изучаване'
date: 12/11/2021
---

„Врагът на Христос, който се разбунтува срещу Божия закон в небето, работи с цялата си сила като опитен генерал, използвайки една хитрост след друга, пълен със заблуди, за да заличи Божия закон – единственото средство, което посочва греха – мерилото за правда“ (Уайт, Е. Ревю енд Хералд , 18 ноември 1890).

Два трилиона галактики сияят в Космоса. В една галактика има средно около сто милиарда звезди. Това е 100 000 000 000. Два трилиона галактики със сто милиарда звезди във всяка са около 200 000 000 000 000 000 000 000 звезди.

А това е принципът на живота: съществото, което поражда някаква идея и създава нещо, трябва да бъде по-велико и да превъзхожда създаденото. Пикасо е по-велик и превъзхожда всяка своя творба. Богът, който оформя идеята за нашия Космос и го създава, трябва да е много по-велик от самия Космос и да го превъзхожда.

Като имате предвид това, размишлявайте върху следния текст: „В начало беше Словото; и Слово то беше у Бога; и Словото беше Бог. То в начало беше у Бога. Всичко това стана чрез Него; и без Него не е станало нищо от това, което е станало“ ( Йоан 1:1-3 ). Тоест Богът, Който е създал всичко, което е било сътворено, всичките 200 000 000 000 000 000 000 000 звезди и всичко останало – прави какво? Той се „смалява“, става човешко бебе, живее безгрешен живот, след това умира на кръста, понасяйки наказанието за нашите грехове и злини, така че ние да имаме обещанието за вечен живот.

Пред нас стои тази велика истина: благодатта, която ни е дадена в Исус Христос на кръста. И какво иска Бог от нас в замяна? „Нека чуем края на цялото слово: Бой се от Бога и пази заповедите Му, понеже това е всичко за човека“ ( Еклисиаст 12:13 ).

**Въпроси за разискване**

`В групата разгледайте въпросите в края на частта за понеделник относно това как хората, които вярват, че трябва да спазват Божия закон, Десетте заповеди (включително четвъртата), могат да избегнат коварните капани на законничеството. Как послушанието, дори строгото и непоколебимото послушание, се различават от законничеството, и как да открием разликата между двете?`

`Какви истории сте чували (или знаете от първа ръка) за това как хора, които са нарушили Десетте заповеди, са понесли последиците от своите действия? Какво следва да ни научи това за начина, по който законът отразява реалността на Божията любов спрямо нас?`

`Защо Кръстът би трябвало да ни покаже безполезността на опитите ни сами да си спечелим небето?`

Тази събота, 13.11.2021 г., ще се молим за църкви „Монтана А” и „Монтана Б”.