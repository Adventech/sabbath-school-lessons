---
title: 'Законът в небето'
date: 07/11/2021
---

Бог е Бог на любовта, а любовта е най-главният елемент на Неговия характер и основата на Неговото управление. И тъй като иска ние да Го обичаме, Той ни е създал като морални същества с нравствена свобода – свободата, присъща на любовта.

А централната идея на моралната свобода е моралният закон. Субатомните частици, океанските вълни, кенгурата, макар и да следват до някаква степен естествения закон, не следват морален закон, нито се нуждаят от такъв. Само моралните същества имат нужда от нещо подобно, ето защо дори и в небето Бог дава морален закон на ангелите.

`Прочетете Йезекиил 28:15,16 , където се говори за падането на Луцифер в небето. В него е намерено „беззаконие“ и се казва, че той „съгреши“. В контекста на небето какво ни разкрива употребата на тези думи тук за съществуването на морален закон там?`

Както „беззаконие“, така и „съгреши“ са думи, които ние, хората, употребяваме. Но Писанието използва същите термини за онова, което се случва в небето, в една друга част на творението. Това следователно ни разкрива истина за нещо, което съществува в небето, но също така и на земята.

`„Тогава какво? Да кажем ли, че законът е грях? Да не бъде! Но, напротив, не бих познал греха, освен чрез закона, защото не бих познал, че пожеланието е грях, ако законът не беше казвал: „Не пожелавай“ ( Римляни 7:7 ). Как може същата идея, поне като принцип, да съществува в небето, където живеят морални същества – ангелите?`

Както обяснява Елън Уайт: „Божията воля е изразена в Неговия свят закон и принципите на този закон са принципите на небето. Небесните ангели не постигат по-висока степен на познание, отколкото познанието на Божията воля, и най-голямата служба, която вършат, е да изпълняват Неговата воля“ (Уайт, Е. Мисли от планината на блаженствата. София: ЦАСД-РД, с. 117,118).

Небе, земя, без значение – щом Бог е създал морални същества, Той им е дал морален закон, който да ги ръководи, а нарушаването на този закон, на небето или на земята, е грях.

`Защо възгледът за морален закон е неразделна част от идеята за морални същества? Без този закон какво би определяло кое е морално и кое – не?`