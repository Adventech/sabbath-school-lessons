---
title: 'Законът във „Второзаконие“'
date: 08/11/2021
---

На границите на Ханаан еврейската нация, Божият избран народ, най-накрая ще наследи земята, която Господ им е обещал. И както видяхме, във „Второзаконие“ са записани последните наставления на Мойсей към евреите, преди да завладеят земята. В тези инструкции са записани заповедите, които те трябва да изпълняват.

`Прочетете следните стихове. Каква концепция е изразена отново и отново и защо е толкова важна за народа? Второзаконие 4:44; 17:19; 28:58; 30:10; 31:12; 32:46; 33:2.`

Дори и най-повърхностното четене на книгата „Второзаконие“ ще разкрие колко важно е послушанието на закона за Израил. Всъщност това е тяхно задължение според завета. Бог е направил толкова много за тях и ще продължава да прави още много неща, които не могат да извършат сами и които дори не заслужават (това всъщност е благодатта: Бог ни дава нещо, което не заслужаваме). И онова, което иска в отговор, е, ами, послушание към Неговия закон.

Днес не е по-различно. Божията благодат ни спасява, независимо от делата на закона – „И така, ние заключаваме, че човек се оправдава чрез вяра, без делата на закона“ ( Римляни 3:28 ) – и нашата реакция е послушание на закона. Ние обаче се подчиняваме на закона не в напразен опит да бъдем спасени чрез него – „понеже чрез закона става само познаването на греха“ ( Римляни 3:20 ) – но като резултат от спасението, което ни е било дадено толкова милостиво. „Ако Ме обичате, ще пазите Моите заповеди“ ( Йоан 14:15 ).

На „Второзаконие“ може да се гледа като на един голям нагледен урок за благодатта и закона. Бог ни изкупва чрез благодат, като прави за нас това, което не бихме могли да сторим сами (така както израилтяните не биха могли да се освободят от Египет сами) и в отговор на това ние живеем, чрез вяра, един живот на покорство към Бога и Неговия закон. От падането на Адам нататък, до онези, които живеят във времето на белега на звяра, един народ, който пази „Божиите заповеди и вярата в Исус“ ( Откровение 14:12 ) – Божията връзка с Неговия заветен народ е връзка на закон и благодат. Божията благодат ни прощава за това, че сме нарушили закона Му, и също така ни помага да се подчиняваме на закона – подчинение, което възниква от нашата заветна връзка с Него.

`Как бихме могли да избегнем капана на това да се превърнем в законници, когато се покоряваме на закона?`