---
title: 'Не заради вашата правда'
date: 11/11/2021
---

Централна тема на християнската религия, всъщност на всички религии, основани на Библията, е оправданието единствено чрез вяра. „Понеже какво казва Писанието: „Авраам повярва в Бога и това му се вмени за правда“ ( Римляни 4:3 ).

Елън Уайт твърди в известното си свидетелство: „Какво е оправдание чрез вяра? Това е Божието дело да положи в прахта човешката слава и да направи за човека това, което не е във възможностите му да стори сам за себе си. Когато хората осъзнаят собствената си нищожност, те са готови да бъдат облечени в праведността на Христос“ (Уайт, Е. Вярата, чрез която живея. Книга 1. София: Нов живот, 2019, с. 112).

Няма съмнение, че когато помислим внимателно кой е Бог и колко свят е Той, в контраст с нас, и колко несвяти сме ние, в контраст с Него – само някое изключително дело на благодат би могло да ни спаси. И точно това се случва: делото на благодат е извършено на кръста, където Христос, невинният, умира за греховете на виновните.

`Като имате предвид този контекст, прочетете Второзаконие 9:1-6 . Какво казва Мойсей на народа тук, което разкрива по драматичен начин реалността на Божията благодат към недостойните човеци? Как случилото се тук отразява принципа на оправданието чрез вяра?`

Ако трябва да синтезираме ученията на Павел върху евангелията, може би ще намерим правилния отговор в следната фраза от Второзаконие 9:5 : не „твоята правда, нито (…) правдата на твоето сърце“ ще те спасят. Но Той ще го направи, заради обещанието на „вечното благовестие“ ( Откровение 14:6 ), обещание, което ни се дава „не според нашите дела, а според Своето намерение и според благодатта, дадена ни в Христос Исус преди вечните времена“ ( 2 Тимотей 1:9; Тит 1:2 ). Ако обещанието ни е дадено „преди вечните времена“, то определено не е резултат от нашите дела, защото ние дори не сме съществували „преди вечните времена“ и следователно не сме имали никакви дела.

Накратко казано, въпреки вашите грешки, недостатъци и коравовратност, Господ ще извърши това изумително дело за вас и във вас. Ето защо Бог ви заповядва да се покорявате на Него и на законите Му. Обещанието вече е дадено и изпълнено: вашите дела, вашето послушание, дори да бяха достатъчни (а те не са), не са средството, чрез което можете да се спасите. Всъщност те са следствие от спасението.

Господ ви е спасил чрез благодат. И сега, когато Неговият закон е записан в сърцата ви и Духът Му ви дава сила, отидете и спазвайте Неговия закон.