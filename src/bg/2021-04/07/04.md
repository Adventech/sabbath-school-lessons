---
title: 'Letov lak'
date: 09/11/2021
---

Скептиците – тези, които търсят причини да отхвърлят Библията, често сочат към някои силни свидетелства, които Бог прави в Стария Завет. Идеята е, че Бог в Стария Завет е суров, отмъстителен и зъл, особено в контраст с Исус. Това не е нов довод, но е също толкова невалиден, колкото и когато за пръв път е бил разпространен преди много векове.

Отново и отново Старият Завет представя Господа като любящ Бог, Който иска най-доброто за своя народ Израил. И тази любов е величествено разкрита в книгата „Второзаконие“.

`Прочетете Второзаконие 10:1-15 . Какъв е непосредственият контекст на тези стихове и какво ни учат те за Божието отношение към народа Му, даже след като те съгрешават? А какво ни учат за благодатта?`

От тези стихове струи Божията благодат и любов към Израил. Забележете особено стихове 12 и 13 . Те всъщност са едно дълго изречение, въпрос, и то съвсем не сложен: Какво Аз, Господ, искам от вас да правите, освен (…) да ходите по Моите пътища, да Ме обичате, да Ми служите и да пазите наредбите Ми за свое добро?

На еврейски в този стих думите „тебе“ и „твоя“ са в единствено число. Макар че Бог определено говори на народа като цяло, какво влияние биха имали думите Му, ако всеки отделен човек от народа не им се подчиняваше лично? Цялото е толкова добро, колкото сумата от отделните му части. Когато говори на Израил като нация, Господ говори лично на всеки един израилтянин.

Не бива да забравяме също и края на стих 13 : пази тези неща „ letov lak “, което означава „за твое добро“. С други думи, Бог заповядва на своя народ да Му се подчиняват, понеже това е в техен най-голям интерес. Бог ги е сътворил, Той поддържа живота им, Той знае какво е най-доброто за тях и го желае. Подчинението на Неговия закон, на Неговите десет заповеди, може да работи само в тяхна полза.

Законът често се сравнява с преграда, с крепостна стена, и когато стоят отвътре, Божиите последователи са предпазени от множеството злини, които иначе биха ги връхлетели и погубили. Накратко казано, поради Своята любов към народа Си Бог им дава Своя закон, а послушанието към Неговия закон е „за твое добро“.

`По какъв начин можем да се убедим лично, че послушанието към Божия закон наистина е за „наше добро“?`