---
title: 'Дървото на живота'
date: 14/11/2021
---

Никой от нас не е поискал да бъде тук, нали? Не сме избрали да съществуваме, както не можем да решим къде и кога да се родим и кои да бъдат родителите ни.

Същото се е случило и с Адам и Ева. Те не са избрали да бъдат създадени от Бога, както и едно листо, камък или планина не биха могли да го направят. Като човешки същества на нас ни се дава не само да съществуваме (камъкът също съществува) и не само да живеем (амебата също живее), но и сме свободни, разумни същества, направени по Божи образ.

Но ние също така не сме избрали да бъдем създадени като свободни разумни същества, направени по Божи образ. А това, което Бог ни предлага, е изборът да продължим да съществуваме; тоест да изберем да имаме живот, вечен живот в Него, и можем да го получим благодарение на Исус и на Неговата смърт на кръста.

`Прочетете Битие 2:8,9,15-17 и 3:22,23 . Какви два избора дава Бог на Адам и Ева по отношение на живота?`

„Сред райската градина растеше дървото на живота, чиито плодове имаха силата да продължават живота. Ако бе останал послушен на Бога, Адам щеше да се радва постоянно на свободен достъп до това дърво и щеше да живее вечно. Но след като съгреши, му бе забранено да яде от плодовете на дървото и той стана подвластен на смъртта. Божията присъда: „Понеже си пръст и в пръстта ще се върнеш“, посочва цялостното угасване на живота“ (Уайт, Е. Великата борба. С., Нов живот, 2018, с. 361).

И така, още от първите си редове Библията ни дава само две възможности: вечен живот, който отначало е трябвало да имаме, и вечна смърт, която в известен смисъл е просто връщане към нищото, от което сме произлезли в началото.

Също така е интересно как „дървото на живота“, за което Писанието казва, че дава безсмъртие, и за пръв път се появява в първата книга на Библията, се споменава отново в последната книга. Прочетете Откровение 2:7 и 22:2,14 . Може би вестта тук е, че макар и в началото да е трябвало да имаме достъп до дървото на живота, поради греха сме го изгубили; тогава, в края, щом проблемът с греха най-накрая бъде разрешен напълно, изкупените – тези, които са избрали живота – ще получат достъп до дървото на живота, както е трябвало да бъде от самото начало.

`Помислете върху следното: Как с решенията си всеки ден избираме живота или смъртта?`