---
title: 'Разширено изучаване'
date: 19/11/2021
---

Както тогава, така и сега, ни е предложен избор. Ключовата дума тук е избор . За разлика от едно определено разбиране за християнството, в което, даже преди хората да се родят, Бог предопределя някои да бъдат изгубени и дори да горят в ада завинаги, Писанието ни учи, че нашият свободен избор за живот или смърт, благословения или проклятия, добро или зло, определя коя тройка (живот, добро, благословения – или смърт, зло, проклятия) ще получим. И колко е хубаво да знаем, че дори някой да направи грешен избор, резултатът е смърт, вечна смърт, а не безкрайно мъчение във вечното огнено езеро.

„Защото заплатата на греха е смърт, а Божият дар е вечен живот в Христос Иисус, нашия Господ“ ( Римляни 6:23 ). Докато наследството на праведните е животът, смъртта е делът на нечестивите. Мойсей заявява на Израил: „Ето, днес аз поставих пред теб живота и доброто, смъртта и злото“ ( Второзаконие 30:15 ). Смъртта, за която се говори в тези стихове, не е произнесената като присъда над Адам, защото цялото човечество понася наказанието за неговото престъпление. Това е „втората смърт,“ която е противопоставена на вечния живот“ (Уайт, Е. Великата борба. София: Нов живот, 2018, с. 368).

**Въпроси за разискване**

`В групата поговорете още за възгледа, представен в частта за вторник, за това дали Бог директно докарва наказанието за непослушание тук и сега, или това се случва като закономерна последица от делата на непокорство. Или може би и двете са верни? Дали има случаи, когато е вярно едното, и случаи, когато другото? Какво е нашето разбиране по тази тема?`

`Какво говорят цитатите от Елън Уайт, които разгледахме, за Божията сила, която ни се дава, да побеждаваме греха?`

`Прочетете Римляни 10:1-10, където Павел цитира Второзаконие 30:11-14, разяснявайки спасението чрез вяра в Исус в контраст с търсенето на спасение и правда чрез закона. Защо според вас тук той използва стиховете от „Второзаконие“? Обърнете специално внимание на Римляни 10:10: „Защото със сърце вярва човек и се оправдава, а с уста прави изповед и се спасява“. Каква позиция заема Павел?`

`Как вашата култура, общество и народ могат да поддържат разбирания, които, ако не внимавате, биха могли да ви доведат до фалшиво поклонение?`

Тази събота, 20.11.2021 г., ще се молим за църкви „Нова Загора” и „Ново Село”.