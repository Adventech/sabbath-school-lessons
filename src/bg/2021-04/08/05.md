---
title: 'Не прекалено трудна за теб'
date: 17/11/2021
---

В началото на Второзаконие, 30 глава Господ казва какво ще се случи, ако народът се покае и се отвърне от своите зли пътища. Какви прекрасни обещания са им дадени!

`Прочетете Второзаконие 30:1-10 . Какви обещания им дава Бог въпреки факта, че тук говори за това какво ще се случи, ако не Му се покоряват? Какво ни учи казаното за Божията благодат?`

Думите със сигурност са били утешителни за тях. Обаче идеята тук не е, че няма значение дали се отдалечават от Божиите заповеди. Господ не предлага на никого евтина благодат. Всъщност Неговата любов е трябвало да ги научи на това и по този начин, в отговор на нея, те също да Го обичат, показвайки любовта си, като останат покорни на Неговите думи.

`Прочетете Второзаконие 30:11-14 . Какво им казва Господ тук? Какво е основното обещание в тези стихове и за кои текстове от Новия Завет се сещате, споделящи същото обещание?`

Вижте каква привлекателна сила има този пасаж със своя красив език и непоклатима логика. Господ не изисква от тях нищо прекалено трудно. Божията заповед не е прекалено „тежка“ или „тайнствена“, така че да не могат да я разберат. Нито пък е нещо твърде недостижимо. Не е прекалено нагоре в небето, нито е отвъд моретата, така че да трябва някой да им го донесе. Всъщност Господ казва: „Но словото е много близо до тебе, в устата ти и в сърцето ти, за да го изпълняваш“ ( Второзаконие 30:14 ). Това означава, че го знаеш достатъчно добре, за да можеш да го говориш, и то е в сърцето ти, така че знаеш да го изпълняваш. Затова няма никакво извинение за непослушанието. „Всички Негови повели включват в себе си и силата за изпълнението им“ (Уайт, Е. Притчи Христови. С., ЦАСД-РД, 1994, с. 203).

Всъщност апостол Павел цитира някои от тези стихове в контекста на спасението в Христос; тоест той ги използва като примери за оправдание чрез вяра ( Римляни 10:6-10 ).

А след тези стихове във „Второзаконие“ на израилтяните е казано именно това: да изберат живота или смъртта, благословенията или проклятията. И ако с благодат и с вяра изберат живота, ще го получат.

И днес е същото, нали?