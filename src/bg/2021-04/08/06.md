---
title: 'Въпрос на поклонение'
date: 18/11/2021
---

Поклонението е нещо изключително важно за връзката между Господа и Израил. Това, което като нация ги прави различни от заобикалящия ги свят, е поклонението пред истинския Бог, вместо на фалшивите божества и богини на езическия свят, които всъщност не са никакви богове. „Вижте сега, че Аз съм Този, Който съм, и освен Мене няма Бог“ ( Второзаконие 32:39 ).

`Прочетете Второзаконие 4:19; 8:19; 11:16 и 30:17 . Какво е общото предупреждение във всички тези стихове? Защо то е толкова важно за народа на Израил?`

Преди хиляди години, както и днес, Божият народ съществува в култура и среда, които, в повечето случаи, имат стандарти, традиции и разбирания, противоречащи на тяхната вяра. Ето защо Божият народ винаги трябва да бъде нащрек, така че пътищата на света, неговите идоли и „богове“ да не станат обект и на неговото поклонение.

Нашият Бог е „ревнив Бог“ ( Второзаконие 4:24; 5:9; 6:15 ) и само Той, като наш Творец и Изкупител, е достоен за поклонението ни. Тук също няма средно положение: или се покланяме на Господа, Който носи живот, добро и благословения, или се покланяме на други божества, които носят злини, проклятия и смърт.

`Прочетете Откровение 13:1-15 и се фокусирайте върху това как е представено тук поклонението. След това сравнете тези стихове с Откровение 14:6-12 . Какво се случва тук и как то отразява предупреждението, дадено във „Второзаконие“ (и всъщност в цялото Писание) относно фалшивото поклонение?`

Колкото и да се различават по контекст, въпросът е един и същ: Дали народът ще се покланя на истинския Бог и ще има живот, или ще се пречупи под натиска, независимо дали явен, или завоалиран, и ще спре да Му бъде верен и ще последва смърт? В края на краищата отговорът е в сърцето на всеки човек. Бог не принуждава древния Израил да Го следва; няма да принуди и нас. Както виждаме в Откровение, 13 глава, насилието е нещо, което звярът и неговият образ използват. За разлика от тях, Бог работи чрез любов.

`Как можем да сме сигурни, че бавно и неуловимо не изоставяме своята преданост към Христос заради някой друг „бог“?`