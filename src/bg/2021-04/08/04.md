---
title: 'Животът и доброто, смъртта и злото, благословението и проклетията'
date: 16/11/2021
---

Към края на книгата „Второзаконие“, след дълга беседа за това какво ще се случи на народа, ако не се покоряват на Господа и нарушат обещанието на завета, Второзаконие, 30 глава започва с обещание, че дори и да проявят непокорство и да бъдат наказани с изгнание, Бог въпреки това ще ги върне в земята им.

Разбира се, само ако се покаят и се отвърнат от своя лош път.

`Прочетете Второзаконие 30:15-20 . Какви възможности са дадени на Израил тук и как този избор повлиява на онова, което четем в цялата Библия?`

Господ е изключително ясен: Той, Яхве, им дава две възможности, общо взето, както е постъпил с Адам и Ева в Едем. Всъщност еврейските думи за „добро“ ( tov ) и „зло“ ( ra’ ) във Второзаконие 30:15 са същите еврейски думи, използвани в „Битие“ за дървото за познаване на „добро“ ( tov ) и „зло“ ( ra’ ). Тук, както и навсякъде в Библията, няма средно положение, няма неутрална позиция. Те или ще служат на Господа и ще имат живот, или ще изберат смъртта. Същото важи и за нас.

Живот, добро, благословение... в контраст с какво? Смърт, зло и проклятия? Всъщност с право бихме могли да кажем, че Бог действително им предлага само доброто, единствено живота и благословението. Но ако те се отвърнат от Него, тези лоши неща ще бъдат естествен резултат, понеже вече няма да разчитат на Неговата специална закрила.

Както и да го тълкуваме, на народа се дават две възможности. Също така много ясно е показано, че те имат свободна воля, свободен избор. Тези стихове, както и голяма част от Библията, Стар и Нов Завет, не могат да бъдат разбрани без свещения дар на свободната воля, свободния избор.

В действителност Бог им казва: Следователно изберете живота, изберете благословенията, изберете доброто със свободната воля, която съм ви дал, а не смъртта, злото и проклятията.

Правилният избор изглежда толкова очевиден, нали? И въпреки това, знаем какво последва. Великата борба е била толкова реална тогава, колкото е и сега, и ние трябва да се поучим от примера на Израил за това какво може да се случи, ако не се предадем напълно на Господа и не изберем живота и всичко онова, което носи със себе си този избор.

`Прочетете Второзаконие 30:20 . Забележете връзката между любовта и послушанието. Какво трябва да направи Израил, за да бъде верен на Бога? Как същите принципи важат и за нас днес?`