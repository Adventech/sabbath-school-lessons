---
title: 'Заветът и евангелието'
date: 10/10/2021
---

В цялата Библията заветът и евангелието вървят ръка за ръка. Въпреки че концепцията за завета съществува и преди израилевия народ (например заветът с Ной) и въпреки че заветното обещание е дадено преди съществуването на Израил, то се разкрива предимно чрез Божиите отношения с Неговия народ, като започва с техните праотци – патриарсите.

Още от самото начало централната истина на завета е евангелието: спасение единствено чрез вяра.

`Прочетете Битие 12:1-3, 15:5-18 и Римляни 4:1-5 . Какво е заветното обещание, дадено на Аврам (по-късно Авраам), и как се разкрива евангелието в това заветно обещание?`

Авраам е повярвал в Бога, повярвал е в Божиите обещания, които са му били дадени, и така е бил оправдан пред Бога. Обаче това свидетелство не е евтина благодат – Авраам се стреми да изпълнява своя дял от завета чрез послушание, както проличава от Битие, 22 глава, на планината Мория. Въпреки че „неговата вяра му се вменява за правда“ ( Римляни 4:5 ). Ето защо векове по-късно Павел ще използва Авраам като образец за това какво означава да се живее чрез заветните обещания, които Бог е дал на Своя народ.

Тази тема присъства в цялата Библия. Павел отново я споменава в Галатяни 3:6 , където пак цитира Битие 15:6 , че вярата на Авраам „му се вмени за правда“, и се връща към обещанието, дадено отначало на патриарха, че всички народи ще бъдат благословени в неговото потомство ( Галатяни 3:9 ). Заветните обещания са за всички – и юдеи, и езичници, които „ живеят с вяра“ ( Галатяни 3:7 ) и следователно са оправдани чрез вяра без делата на закона – колкото и сериозно да са задължени да се покоряват на закона заради завета.

Дори когато Йеремия говори за новия завет, го прави в контекста на закона: „Но ето завета, който ще сключа с Израилевия дом след онези дни, казва Господ: Ще положа закона Си във вътрешностите им и ще го напиша в сърцата им; Аз ще бъда техен Бог и те ще бъдат Мой народ“ ( Йеремия 31:33 ), което отразява езика на книгата „Левит“: „Ще ходя между вас и ще бъда вашият Бог, и вие ще бъдете Мой народ“ ( Левит 26:12 ).

`Как същността на завета, че законът и евангелието вървят ръка за ръка, съответства така съвършено на Тройната ангелска вест от Откровение, 14 глава – Божието последно предупреждение за света?`