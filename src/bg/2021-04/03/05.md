---
title: 'Неговият специален народ'
date: 13/10/2021
---

За нас днес е трудно да схванем какво е представлявал древният свят по времето, когато Израил се е скитал из пустинята. Ако цели империи са излизали на сцената и са залязвали, оставяйки само руини, какво бихме могли да знаем за по-малките езически народи, които са живели в същия район като Израил?

Не знаем много, но ни е известно едно: тези хора са потънали в езичество, многобожие и някои изключително порочни обичаи, включвали дори жертвоприношения на деца. Опитайте да си представите колко покваряваща и пагубна може да бъде една култура и религия, която би причинила това на собствените си деца, и то в името на някакво божество!

Нищо чудно, че непрекъснато в цялата история на древния Израил Господ предупреждава народа Си да не следва обичаите на околните народи. „Когато влезеш в земята, която Господ, твоят Бог, ти дава, не се учи да правиш според мерзостите на местните племена“ ( Второзаконие 18:9 ).

Защото Бог е призовал този народ със специална цел. След като са сключили завет с Него, те трябва да бъдат специален народ, свидетел пред света за Бога, Който е създал небето и земята – единствения Бог.

`Прочетете Второзаконие 26:16-19 . Как е обобщена заветната връзка между Бога и Израил в тези стихове? Как следва да се изявява тяхната вярност към завета чрез промяна на характера им като личности? А какви изводи можем да направим за самите себе си?`

Колко е вълнуващо, че Мойсей започва тези четири стиха с думата „днес“, точно сега, отново Бог ти заповядва да вършиш всички тези неща (повтаря тази идея в стих 17). Той и досега постоянно им е заповядвал да правят същото. Сякаш им казва, че трябва да се посветят точно в този момент, отново, за да бъдат верен, свят и специален народ, което всъщност е основната причина за тяхното съществуване като заветен народ. Те са единствената нация, която познава истинския Бог и знае истината за този Бог – как иска Той хората да живеят. Те всъщност не само имат „настоящата истина“, но и по свой собствен начин трябва да изобразяват тази истина, докато не дойде Исус, „Истината“ ( Йоан 14:6 ).

`Защо идеята да се посветим на Бога „днес“, за да изпълняваме изискванията на Неговия завет, е валидна дори и за нас „днес“?`