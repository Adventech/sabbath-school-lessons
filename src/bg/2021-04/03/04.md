---
title: 'Книгата на завета'
date: 12/10/2021
---

Въпреки че идеята за завета ( berit на еврейски) като описание на връзката на Бога с Неговия народ откриваме в цялата Библия, думата присъства толкова често във „Второзаконие“, че тази книга е наречена „Книгата на завета“.

`Разгледайте Второзаконие 5:1-21 . Какво се случва тук, което разкрива доколко централна е идеята за завета ( berit ) в книгата „Второзаконие“?`

Малко след като израилтяните са изкупени от Египет, Бог сключва завет с тях на Синай точно преди очакваното влизане в Обетованата земя. После, след 40-годишното отклонение, точно преди за втори път да влязат в Обетованата земя (което заема централно място в заветното обещание – Битие 12:7; Изход 12:25 ), чрез устата на Мойсей Господ отново им дава Десетте заповеди, за да подчертае за пореден път колко важно е за тях да подновят заветните си задължения.

Да, Господ има намерението да изпълни заветните Си обещания към тях. Но и те са длъжни да изпълняват своя дял от договореното: „И Той ви изяви завета Си, който ви заповяда да вършите, т. е. десетте заповеди; и ги написа на две каменни плочи“ ( Второзаконие 4:13 ). Той го е направил на Синай, а сега го повтаря отново в Моав точно преди да завладеят земята, определена им чрез обещанието, дадено на праотците векове по-рано: изява на „вечния завет“, предхождащ дори съществуването на света.

„Преди да се положат основите на земята, Отец и Синът се бяха обединили в завет да изкупят човека, ако той бъдеше победен от Сатана. Те Си бяха стиснали ръцете в тържествен обет, че Христос щеше да стане гарант за човешката раса“ (Уайт, Е. Копнежът на вековете. София: Нов живот, 2005, с. 517).

`Прочетете Второзаконие 5:3 . Как да разбираме смисъла на този стих?`

Какво им казва Мойсей? Най-вероятно подчертава факта, че вече бащите им ги няма и чудесните заветни обещания, дадени на бащите, сега се дават на народа. Това би могло да е неговият начин да им извести, че не бива да провалят всичко, както са направили миналите поколения. Сега обещанията (и задълженията) са техни.