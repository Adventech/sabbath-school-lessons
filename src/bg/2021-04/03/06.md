---
title: 'Други образи'
date: 14/10/2021
---

Библейските учени отдавна са разпознали приликите между завета на Израил с Бога и други заветни съглашения между царствата. Този паралел не бива да ни изненадва. Господ просто работи със Своя народ чрез средства, които те биха могли да възприемат.

Същевременно концепцията за завета – юридическо съглашение между две страни с правила, условия и предписания, може да изглежда твърде студена и официална. Макар че и този елемент присъства (Бог е Законодателят), договорът не е достатъчно всеобхватен, за да включи дълбочината и широчината на тази връзка, която Бог желае да има със Своя народ. Затова във „Второзаконие“ са използвани и други образи за илюстриране на същата идея за завета между Бога и Израил, които просто добавят нови измерения.

`Прочетете Второзаконие 8:5; 14:1; 32:6,18-20 . Какви образи са използвани тук и как те разкриват връзката, която Бог желае да има със Своя народ?`

`Прочетете Второзаконие 4:20 и 32:9 . Какви образи са използвани тук и по какъв начин и те разкриват връзката, която Бог желае да има със Своя народ?`

Във всички тези случаи откриваме концепцията за семейството, което в идеалния случай трябва да бъде най-близката, най-тясната и най-любящата от всички връзки. Бог винаги е желаел да има такава връзка със Своя народ. Даже след позорното отхвърляне на Исус, когато идва да умре на Кръста, Той казва на Мария след възкресението Си: „Идете и кажете на братята Ми да идат в Галилея и там ще Ме видят“ ( Матей 28:10 ). Даже и след възкресението Си Той говори за учениците Си като за „братята Ми“, пример за обич и за благодат, извиращи от тази любов към хората, които наистина не я заслужават. Такава е била винаги същността на връзката между Бога и човечеството: благодат и любов към недостойните.

`Каква връзка имаш ти с Бога? Как би могъл да я задълбочиш и да се учиш да Го обичаш, като същевременно разбираш заветното си задължение да изпълняваш Неговия закон? Защо тези два възгледа не са противоположни, а взаимно допълващи се?`