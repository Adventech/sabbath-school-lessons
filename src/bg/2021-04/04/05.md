---
title: 'Ако ме обичате, ще пазите Моите заповеди'
date: 20/10/2021
---

Израил – народът като цяло – е призован да обича Бога. Но това би могло да стане само чрез отделната личност. Като човешко същество със свободна воля всеки израилтянин е трябвало да избере да обича Бога – и е трябвало да изяви любовта си чрез послушание.

**Какво е общото между следващите стихове? Коя е общата тема в тях?**

`Второзаконие 5:10`

`Второзаконие 7:9`

`Второзаконие 10:12`

`Второзаконие 11:1`

`Второзаконие 19:9`

Колко по-ясно би могло да бъде Божието Слово? По същия начин, както Бог не просто казва, че ни обича, но и разкрива тази любов спрямо нас чрез действията Си в миналото и в настоящето, Божият народ също трябва да изявява любовта Си към Бога чрез своите действия. В тези стихове виждаме, че любовта към Бога е неделимо свързана с послушанието към Него.

Затова, когато Йоан например казва: „защото това е любов към Бога: да пазим Неговите заповеди“ ( 1 Йоан 5:3 ), или когато Исус казва: „Ако Ме обичате, ще пазите Моите заповеди“ ( Йоан 14:15 ), тези стихове са просто израз на същия основен принцип. Любовта към Бога винаги се проявява в послушание към Него. Открай време е било и винаги ще бъде така. А подобно послушание към Бога означава послушание към Неговия закон, Десетте заповеди, включващ и четвъртата заповед, за съботата. Спазването на четвъртата заповед не е по-голямо законничество от спазването на която и да било от останалите девет.

Въпреки че изпълняването на всяка от заповедите може да бъде законничество, подобно покоряване всъщност не е мотивирано от любов към Бога. Когато наистина Го обичаме, особено заради всичко, което е направил за нас в Христос Исус, ние искаме да Му се покоряваме, понеже именно това и Той желае да правим.

Когато Мойсей многократно повтаря на Израил да обича Бога и да Му се покорява, той прави това, след като са били избавени от Египет. Тяхната любов и послушание са в отговор на изкуплението от страна на Бога. Те са били изкупени от Господа. Сега в отговор ще се покоряват предано на Неговите заповеди. Не важи ли същото и за нас днес?

`Каква е вашата опитност с покоряването на Бога? Или какви са мотивите ви да се покорявате? Защо трябва да бъдат мотивирани от любовта към Него? И още, каква е ролята на страха, според библейското разбиране за страха, във всичко това?`