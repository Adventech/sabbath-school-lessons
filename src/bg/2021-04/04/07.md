---
title: 'Разширено изучаване'
date: 22/10/2021
---

„Кръстът на Христос ще бъде науката и песента на изкупените през цялата вечност. В прославения Христос те виждат разпнатия Христос. Никога няма да бъде забравен фактът, че Този, Чиято сила създава и поддържа неизброимите светове в огромните селения на Космоса, Божият възлюбен Син, Величието на небето, пред Когото херувими и блестящи серафими се покланят с обожание – се смири, за да издигне падналия човек, че понесе вината и срама на греха и скриването на лицето на Своя Отец, докато злобата на един изгубен свят съкруши сърцето Му и смаза живота Му на голготския кръст. Творецът на всички светове, Повелителят на всички съдби се отказа от Своята слава заради любовта към човека – това винаги ще предизвиква удивлението и възхищението на вселената. Когато множествата на изкупените поглеждат своя Изкупител и виждат вечната слава на Отец, сияеща от лицето Му; когато гледат Неговия престол, който е от века и до века, и разбират, че царството Му няма да има край, те запяват възторжено песента: „Достойно, достойно е Агнето, което е било заклано, и ни е изкупило за Бога чрез Своята Собствена изключително скъпоценна кръв!“ (Уайт, Е. Великата борба. София: Нов живот, 2018, с. 440).

**Въпроси за разискване**

`Прочетете свидетелството на Елън Уайт по-горе. Какво в него трябва да ни помогне да разберем защо нашата любов към Бога следва да бъде най-силната любов, която сме изпитвали някога? Помислете какво означава това, че Бог, който „поддържа неизброимите светове в огромните селения на Космоса“, е Този, Който отиде на кръста заради нас. Защо тази истина трябва да бъде основата за отношенията ни с Господа?`

`Размишлявайте още върху възгледа едновременно да обичаме и да се боим от Бога. Как правим и двете и защо трябва да практикуваме и двете?`

`Едно е да обичаме Бога, когато нещата се подреждат добре в живота ни. Обаче когато не вървят добре, когато ни порази трагедия? Защо в такива моменти любовта към Бога е даже още по-важна, отколкото, когато всичко е наред?`

`Прегледайте последния въпрос от частта за четвъртък. Какви са различните подходи, за да обясните на невярващ човек какво означава да обичаме Бога? Как ние, хората, да обичаме някого, когото дори не сме виждали буквално? Защо няма значение, че никога не сме Го виждали, поне не лице в лице?`

Тази събота, 23.10.2021 г., ще се молим за църкви „Кюстендил Свобода” и „Лиляч”.