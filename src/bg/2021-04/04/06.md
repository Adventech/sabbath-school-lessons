---
title: 'Първата заповед'
date: 21/10/2021
---

Колкото и да се опитват някои християни, по различни причини, да отделят Стария Завет от Новия, това е недопустимо, поне не и без напълно да лишим Новия Завет от истинското му значение. Откровението за Исус и теологичните обяснения за Неговия живот, смърт, възкресение и първосвещеническо служене в Новия Завет сочат към изпълнението на много от старозаветните пророчества и символи. В много отношения Старият Завет изгражда обстановката, контекста, основата за Новия. И двата разкриват Божията доброта и любов.

Това е една от причините Новият Завет, включително и Исус, постоянно да цитира Стария.

`Прочетете Марк 12:28-30 . Какъв е въпросът, зададен за „заповед [ -та, която ] е най-важната от всички“? Какво отговаря Исус и откъде черпи Своя отговор?`

Интересно е, че един книжник, който е посветил живота си на разбирането на закона и на прилагането му, задава подобен въпрос. От друга страна, като се има предвид колко много закони са смятали, че трябва да изпълняват (по-късната юдейска традиция казва, че е имало 613 наредби), не е изненадващо, че са искали да ги обобщят в един въпрос.

И какво прави Исус?

Отива направо на Второзаконие, 6 глава, като започва със „Слушай, Израилю; Йехова, нашият Бог, е един Господ“ ( Второзаконие 6:4 ), а след това цитира също и следващия стих за любовта към Бога от цяло сърце, душа и сила. Насочва към основното твърдение за Господа като техен Бог, техен единствен Бог, и въз основа на тази велика истина те са призовани да Го обичат повече от всичко.

Коя заповед би могла да бъде повече „настояща истина“ от тази? В най-последните дни, когато се разгърнат последните събития и всички бъдат призовани да изберат едната или другата страна по драматичен начин, Божиите заповеди ( Откровение 14:12 ) ще играят решаващата роля.

В края на краищата изборът ни на коя страна да застанем, дори в условията на гонения, ще бъде мотивиран от това дали наистина обичаме Бога. Това е ключовият въпрос и можем да обичаме Бога с цялото си сърце, душа и сила само когато лично Го опознаем и лично изпитаме Неговата доброта, любов и благодат. И тогава, ако се наложи, бихме дали живота си за това.

`Ако някой ви попита: Как хората започват да обичат един Бог, Когото никога не са виждали с очите си, какво бихте отвърнали? Обсъдете отговорите си в групата.`