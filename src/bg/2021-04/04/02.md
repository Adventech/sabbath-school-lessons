---
title: 'Да възлюбиш Бога'
date: 17/10/2021
---

След като Мойсей разказва на израилтяните собствената им история, той започва да им дава указания какво трябва да правят, за да завземат земята и да живеят в благоденствие там. Всъщност може да се твърди, че по-голяма част от „Второзаконие“ се състои просто от следното: Господ казва на хората какво трябва да правят, за да спазят своята част от завета, който Той милостиво е сключил с тях в изпълнение на обещанието Си към праотците им.

Второзаконие, 6 глава започва така: „А ето заповедите, наредбите и законите, които Господ, вашият Бог, заповяда да ви науча, за да ги вършите в земята, към която преминавате, за да я заселите, за да се боиш от Господа, твоя Бог, да пазиш всичките Му наредби и заповедите Му, които ти давам – ти, синът ти и внукът ти през всичките дни на живота си, за да ти се продължат дните“ ( Второзаконие 6:1,2 ).

`Прочетете Второзаконие 6:4,5 . Каква заповед дава Господ Бог на израилтяните в стих 5 ? Какво означава това?`

Да възлюбиш Господа, твоя Бог, с цялото си сърце…? Колко интересно, че тук, по средата на закона, по средата на всички предупреждения, правила и постановления, хората са призовани да обичат Бога. И не само да Го обичат, но да бъде „с цялото си сърце, с цялата си душа и с всичката си сила“, което сочи към абсолютното естество на тази любов.

Да възлюбиш Бога с цялото си сърце, душа и сила означава, че нашата любов към Него трябва да надвишава любовта ни към всичко друго и към всеки друг, понеже Той е основата и първопричината за цялото ни съществуване, живот и всичко останало. Любовта към Него трябва да поставя любовта ни към всичко друго в правилната перспектива.

На староеврейски думата „твой“ за твоя Бог, твоето сърце, твоята сила е в единствено число. Да, Бог говори на народа като цяло, но цялото се състои от силата на всяка отделна негова част. Господ иска всеки един от нас, макар и като частица от по-голяма организация, да Му бъде верен лично, а основата на тази вярност трябва да бъде любовта ни към Него, породена от разбиране на Неговия характер и какво е сторил Той за нас.

`Какво означава за вас да възлюбите Бога с цялото си сърце, душа и сила?`