---
title: 'Първо Той ни възлюби'
date: 19/10/2021
---

Въпреки всичките правила и постановления във „Второзаконие“ и всичките наставления, предупреждаващи юдейския народ, че хората трябва да изпълняват „заповедите Му, наредбите Му и законите Му“, те трябва на първо място и най-вече да възлюбят Бога с цялото си сърце, душа и сила. Разбира се, имат основателни причини за това.

`Прочетете Второзаконие 4:37; 7:7,8,13; 10:15; 23:5 и 33:3 . Какво ни учат тези стихове за Божията любов към Неговия народ?`

Във „Второзаконие“ Мойсей постоянно разказва на народа за Божията любов към техните праотци и към самите тях. Но освен на думи, Господ разкрива любовта Си и чрез Своите действия. И въпреки недостатъците, провалите, греховете им, Божията любов към тях си остава непроменена – любов, която е величествено изявена в отношенията Му с израилтяните.

`„Ние обичаме Него, защото първо Той възлюби нас“ ( 1 Йоан 4:19 ). Как този стих ни помага да разберем защо трябва да обичаме Бога?`

Божията любов към нас предшества нашето съществуване, понеже планът на спасението е задействан преди „създаването на света“ ( Ефесяни 1:4 ).

Както казва Елън Уайт: „Планът за нашето изкупление не е случайно хрумване, формулирано след падението на Адам. Той е откровение на „тайната, за която Бог е пазел мълчание от вечни времена“ ( Римляни 16:25 ). Той представлява разгръщане на принципите, които от вечни векове са основата на Божия престол“ (Уайт, Е. Копнежът на вековете. София: Нов живот, 2005, с. 8,9).

Колко сме благословени, че имаме един Бог, Който е наистина Бог на любовта; любов, толкова велика, че да отиде на кръста заради нас; себеотрицателна любов, заради която Той „смири Себе Си и стана послушен до смърт, даже смърт на кръст“ ( Филипяни 2:8 ). Затова днес имаме откровение на Божията любов към нас, което израилтяните не са могли дори да си представят.

`Ами ако Бог беше омраза или безразличен, вместо любов? Какъв свят щеше да бъде нашият? Защо откровението на Божията любов за нас е нещо, което трябва наистина да ни изпълва с радост?`