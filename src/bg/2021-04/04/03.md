---
title: 'Да се боиш от Бога'
date: 18/10/2021
---

Мойсей казва на израилтяните да обичат Бога повече от всичко, което имат. Това е заповед. Обаче няколко стиха по-рано им дава друга заповед: „Да се боиш от Господа, твоя Бог“ ( Второзаконие 6:2 ).

`Прочетете Второзаконие 10:12 . Какво говори този стих за любовта и страха и как го разбираме ние?`

В един стих им се казва да се боят от Бога, в друг – да Го обичат, а в този стих им се казва едновременно да се боят от Него и да Го обичат. В обичайния смисъл на думата „страх“ това може да изглежда като противоречие, но всъщност не е такова. Страхът от Бога – в смисъл на страхопочитание и благоговение пред Неговата личност, авторитет и сила, справедливост и правда, особено в контраст с нашата греховност, слабост и пълна зависимост от Него – следва да бъде естествена реакция. Ние сме грешни същества, които нарушават Божия закон и заслужават осъждане и вечна смърт, ако не беше Божията благодат.

`Прочетете Ефесяни 2:1-10 . Как тези стихове ни помагат да разберем, че едновременно можем да се боим от Бога и да Го обичаме?`

Независимо от факта, че сме били „чеда на гнева“ (заради което трябва да се боим от Бога), Христос е умрял за нас и така ни е дал нов живот в Себе Си, което включва свобода от греха и от предишното осъждане (заради което трябва да Го обичаме).

И точно както това важи за нас днес, същият принцип е бил приложим и за древния Израил: те са били роби в Египет, обречени на робство и гнет, и само Божията любов и милост към тях са довели до великото им изкупление. „И помни, че ти беше роб в Египетската земя и че Господ, твоят Бог, те изведе оттам“ ( Второзаконие 5:15 ). Затова не е чудно, че те едновременно се боят от Бога и Го обичат. И щом те е трябвало да правят това, колко повече ние, след като разполагаме с великата истина за смъртта на Исус на Кръста заради нас?

`Прочетете Откровение 14:6,7 . Защо заповедта „бойте се от Бога“ трябва да бъде първата заповед от посланието на Господа за света на последното време? Като имаме предвид какво знаем, че предстои да се случи в света, защо тази заповед е толкова навременна?`