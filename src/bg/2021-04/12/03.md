---
title: 'Повдигане на лица'
date: 13/12/2021
---

Във Второзаконие, 10 глава Мойсей отново припомня историята на Израил и (за пореден път) използва този разказ, за да завърне своя народ към вярност. Сред тези увещания той казва и още нещо.

`Прочетете Второзаконие 10:17-19 . Каква е основната вест към народа тук и защо тази вест е приложима и за църквата днес?`

Фразата „не гледа на лице“ е преведена от един еврейски израз. Той буквално означава, че Бог не „повдига лица“. Смята се, че изразът идва от юридическата сфера, където съдията или царят вижда лицето на съдения човек и въз основа на неговия статут (дали е някой важен или маловажен човек) съдията или царят произнася присъда. Изводът тук във „Второзаконие“ е, че Господ не се отнася към хората по подобен начин, въпреки Своята огромна сила и мощ. Той е справедлив към всички, независимо от тяхното положение. Тази истина, разбира се, се разкрива в живота на Исус и в начина, по който Той се отнася дори към най-презрените от обществото хора.

`Прочетете Деяния 10:34 , Римляни 2:11 , Галатяни 2:6, Ефесяни 6:9, Колосяни 3:25 и 1 Петър 1:17 . Как тези текстове черпят от Второзаконие 10:17 ?`

Колкото и различни да са тези препратки (В „Ефесяни“ Павел казва на господарите да внимават как се отнасят към своите роби; в „Римляни“ говори, че когато става въпрос за спасението и осъждането, няма разлика между евреи и езичници), всички те се връщат към „Второзаконие“ и към идеята, че Бог не „повдига лица“. И ако „Богът на боговете и Господ на господарите, великият, мощният и страшният“ не го прави, то тогава със сигурност и ние не бива да го правим.

Виждаме откровението на евангелието особено в начина, по който Павел използва израза: ние всички сме в едно и също положение, независимо какъв е статутът ни. Всички сме паднали същества, които се нуждаят от Божията спасителна благодат. А добрата новина е, че независимо от общественото ни положение, Бог предлага на всички нас спасение в Исус Христос.

`Колко често, макар и неуловимо, вие „гледате на лице“ и защо Кръстът ни показва колко погрешно е подобно отношение?`