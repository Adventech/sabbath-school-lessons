---
title: '„Писано е“'
date: 12/12/2021
---

`Прочетете Матей 4:1-11 . Как Исус отговаря на изкушенията на Сатана в пустинята и какъв важен урок откриваме за себе си в Неговия отговор?`

Исус не спори със Сатана, нито разисква с него. Той просто цитира Писанието, защото, като Божие Слово, то е „живо, действено, по-остро от всеки меч, остър и от двете страни“ ( Евреи 4:12 ). И всеки цитат от Словото, което Той използва, е от „Второзаконие“. Колко интересно, че в пустинята Исус избира да цитира текстове, които също са били дадени на Израил в пустинята.

При първото изкушение Исус цитира Второзаконие 8:3 . Мойсей припомня на древния Израил как Господ се е грижил за тях през всичките онези години в пустинята, включително с даването на манната като част от очистването, понеже иска да ги научи на духовни уроци. И един от тези уроци е, че „човек не живее само с хляб, но че човек живее с всяко слово, което излиза от Господните уста“. Бог ви дава физическа храна, но също така ви дава и духовна храна. Не можете да вземете първото без второто. Исус използва образа на хляба като преход към „Второзаконие“ и за да смъмри Сатана, и да тушира съмнението, което той се опитва да Му внуши.

При второто изкушение Исус се връща към Второзаконие 6:16 , където Мойсей припомня на народа за техния бунт в Маса ( Изход 17:1-7 ), казвайки: „Да не изпитвате Господа, вашия Бог, както Го изпитвахте в Маса“. Думата за „изпитвам“ може да означава още „тествам“ или „пробвам“. Господ вече им е показал множество пъти Своята сила и готовността Си да се грижи за тях; но въпреки това, когато изпаднат в беда, те извикват: „Дали Господ е между нас, или не?“ ( Изход 17:7 ). Точно от тази история Исус цитира Божието Слово, за да смъмри Сатана.

При третото изкушение Сатана този път се опитва да накара Христос да му се поклони. Какво крещящо откровение за това кой е той и какво наистина желае! Вместо да спори с него, Исус го порицава и отново се обръща към Божието Слово, „Второзаконие“, където Господ предупреждава Своя народ какво ще се случи, ако се отдалечат и се покланят на други богове. „От Господа, твоя Бог, да се боиш, на Него да служиш и в Неговото Име да се кълнеш“ ( Второзаконие 6:13 ), което само и единствено на Него да се покланяш.

`Как да се научим да извличаме повече сила за своя живот от изучаването на Божието Слово, за да отразяваме по-пълно характера на Исус и също като Него да устояваме на изкушенията на Сатана?`