---
title: 'Разширено изучаване'
date: 17/12/2021
---

Също както Старият Завет цитира себе си (някои от пророците цитират или споменават текстове от петте Мойсееви книги например), Новият Завет е изпълнен с директни цитати, препратки и алюзии към Стария. „Псалми“, „Исая“ и „Второзаконие“ са едни от най-цитираните книги. Често авторите на Новия Завет също цитират от Септуагинтата, или „гръцкия Стар Завет“ – най-ранния познат превод на еврейската Библия на гръцки език. Първите пет книги на Библията, познати като Тора, или Петокнижие, са преведени през III век пр.Хр., а останалата част от Стария Завет – около II век пр.Хр.

Освен това човек би могъл да научи много за това как да тълкува Библията от начина, по който вдъхновените автори на Новия Завет използват Стария. А един от първите уроци, които можем да научим, е, че за разлика от много библейски учени днес, авторите на Новия Завет никога не са изказвали каквито и да било съмнения в автентичността или авторитета на книгите от Стария Завет. Нищо в техните трудове не повдига съмнение относно историческата достоверност на разказаното в Стария Завет – от съществуването на Адам и Ева, грехопадението, Потопа, до призоваването на Авраам и така нататък. „Ерудицията“, която поставя под съмнение тези неща, е просто човешки скептицизъм и не бива да има никакво място в сърцата и умовете на адвентистите от седмия ден.

**Въпроси за разискване**

`Като се има предвид цялата светлина, която ни е дадена като адвентисти от седмия ден, какво следва да ни учи тя за голямата отговорност, която имаме, да останем верни на поверените ни истини?`

`Прочетете отново Второзаконие 18:9-14. Какви съвременни прояви на тези „мерзости“ пред Господа съществуват днес и как да ги отбягваме?`

`Защо точно християните, които напълно разбират значението на Христовата смърт на кръста, никога не бива да „гледат на лице“ (вижте частта за понеделник)? Как да забележим у себе си склонността, че правим именно това (и не се ли самозалъгваме, ако отречем, че не сме поне малко склонни да го правим?)? Как може, докато гледаме към Кръста, да се излекуваме от това погрешно отношение?`

Тази събота, 18.12.2021 г., ще се молим за църкви „Плевен” и „Пловдив Запад”.