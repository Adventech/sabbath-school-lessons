---
title: 'Пророк като теб'
date: 15/12/2021
---

Отново и отново Господ предупреждава Израил да не следва обичаите на околните народи. Точно обратното, юдеите трябва да бъдат свидетели пред тях ( Второзаконие 4:6-8 ). Във Второзаконие 18:9-14 Мойсей отново ги предупреждава за конкретни обичаи, които са „омразни на Господа“ ( Второзаконие 18:12 ). В този контекст той им казва, че трябва да бъдат съвършени пред Господа, своя Бог ( Второзаконие 18:13 ).

`Прочетете Второзаконие 18:15-19. Какво им казва Мойсей? След това сравнете с Деяния 3:22 и Деяния 7:37 . Как Петър и Стефан използват Второзаконие 18:18 ?`

Мойсей говори за завета на Синай, за това как при разкриването на Божия закон ( Изход 20:18-21 ) израилтяните искат той да бъде ходатай – посредник между тях и Бога. След това Мойсей им обещава, на два пъти ( Второзаконие 18:15,18 ), че Господ ще издигне пророк като него, като идеята е, че този пророк, също като Мойсей, освен всичко друго, ще бъде и посредник между народа и Господа.

Много векове по-късно както Петър, така и Стефан цитират този текст във връзка с Исус. За Петър Исус е изпълнението на онова, което е написано от всички „святи пророци“ ( Деяния 3:21 ), и водачите трябва да се покоряват на Него и на Неговите думи. Петър използва този текст, който евреите познават, и го прилага непосредствено за Исус с идеята, че те трябва да се покаят за това, което са Му причинили ( Деяния 3:19 ).

После, в Деяния 7:37 , когато Стефан, макар и в различен контекст, прогласява истината за Исус, той също се позовава на това известно обещание и отново твърди, че то сочи към Исус. Казва, че Мойсей, с неговата роля в историята и водачеството на евреите, е образ на Исус. Всъщност, точно като Петър, Стефан се опитва да изяви пред хората, че Исус е изпълнение на пророчеството и че те трябва да Го слушат. Противно на обвиненията срещу него, че говори „хулни думи против Мойсей и против Бога“ ( Деяния 6:11 ), Стефан обявява Исус за Месия – за пряко изпълнение на Божието обещание чрез Мойсей.

`Как тези стихове ни показват каква централна роля има Исус в цялата Библия и защо нашето разбиране за нея трябва да е христоцентрично?`