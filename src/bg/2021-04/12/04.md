---
title: 'Проклятието на дървото'
date: 14/12/2021
---

`Прочетете Галатяни 3:1-4 . Какво казва тук Павел, което важи и за нас днес, и как използва Второзаконие 27:26 и Второзаконие 21:22,23 , за да се аргументира?`

За жалост, много християни използват това послание като вид оправдание, за да не изпълняват закона, Десетте заповеди. Разбира се, същият аргумент се използва като причина да не се спазва четвъртата заповед, сякаш съблюдаването на тази една заповед, за разлика от останалите девет, по някакъв начин е израз на законничеството, за което Павел говори тук.

И все пак Павел не говори против закона, а и определено нищо в този пасаж не би могло да оправдае нарушаването на съботната заповед. Разковничето се крие в Галатяни 3:10 , където той пише, че „всички, които се облягат на дела, изисквани от закона, са под клетва“ и след това цитира Второзаконие 27:26 . Проблемът не е в подчинението на закона, а в „облягането на закона“ – нещо много трудно, ако не и невъзможно, за паднали същества като нас.

Аргументът на Павел е, че ние не се спасяваме чрез делата на закона, а чрез смъртта на Христос за нас, която ни се приписва чрез вяра. Тук той подчертава какво е направил Спасителят за нас на Кръста. И за да затвърди тази позиция, апостолът отново се позовава на „Второзаконие“, този път на Второзаконие 21:23 . Също като Исус, Павел казва „писано е“, разкривайки авторитета на Стария Завет, и сега цитира текст за човек, който е извършил углавно престъпление и е бил екзекутиран заради това, а после е бил провесен на едно дърво може би като предупреждение за останалите.

Павел обаче използва това като символ на Христовата заместническа смърт за нас: Христос стана „проклет за нас“, защото пое върху Себе Си проклятието на закона, което е смърт. Всички хора би трябвало да понесат смъртта, понеже всички сме нарушители на закона. Добрата новина на евангелието обаче е, че проклятието, което трябваше да бъде наше, стана Негово на кръста, „за да приемем обещания Дух чрез вяра“ ( Галатяни 3:14 ).

Или, както казва Елън Уайт: „Никой, освен Христос, не можеше да изкупи падналия човек от проклятието на закона и да го доведе до хармония с Небето. Той пожела да поеме вината и срама на греха – грях така оскърбителен за святия Бог, че трябваше да отдели Отец от Неговия Син“ (Уайт, Е. Патриарси и пророци. София: Нов живот, 2019, с. 30).

`Помислете какво щяхте да преживеете, ако трябваше да получите съответното наказание за греховете, които сте извършили. Обаче, тъй като Христос е понесъл наказанието за вашите грехове, за да не ви се наложи да го преживявате вие, как следва да отговорите на Неговата жертва?`