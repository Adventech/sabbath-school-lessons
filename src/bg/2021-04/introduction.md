### Книгата на завета: „Второзаконие“

Историята е следната: по време на царуването на цар Йосия в Йерусалим (640-609 г.пр.Хр.) някой, вероятно работещ в храма, намерил препис на една книга и тя била прочетена пред цар Йосия. „А царят, като чу думите на книгата на закона, раздра дрехите си“ (4 Царе 22:11). И защо го е направил? Понеже осъзнал, че той и народът му не изпълняват записаното в книгата.

Тогава, въз основа на тази книга, наречена „Книгата на завета“ (4 Царе 23:2), Йосия започнал мащабна реформация. Можем да прочетем за нея в 4 Царе, 23 глава.

Коя е книгата, оказала толкова голямо влияние върху царя и народа му? Смята се, че е била „Второзаконие“, която ще изучаваме през това тримесечие.

Петата, и последна, от книгите на Мойсей, „Второзаконие“ – име, произлизащо от латинската дума deuteronomium (което означава „втори закон“) – би могла да се обобщи по следния начин: 

След като напускат Египет и когато сключват завет с Господа на Синай, израилтяните – вместо да тръгнат направо към Ханаан – бродят из пустинята 40 години. Когато тези години приключват и наближава да преминат към Обетованата земя, Мойсей изговаря пред тях поредица от речи. Същността им е следната: Предстои да влезете в Обетованата земя. Най-накрая! Не забравяйте какво направи Господ за вас и не забравяйте какво иска от вас сега, а именно да Го обичате с цялото си сърце и душа и да показвате тази любов, като се покорявате на всичките Му заповеди, на всичко според завета.

И за да подчертае колко важен е заветът, Мойсей повтаря пред народа Десетте заповеди – юридическата основа на техните задължения според завета, който Господ първо е сключил с бащите им, а сега отново сключва, този път със самите тях – точно на границата на Ханаан.

Затова питаме: възможно ли е да има паралели между това, с което се сблъскват израилтяните на границите на Обетованата земя – и това, с което се сблъскваме ние днес, точно на границата на Обещаната земя (само че много по-добра)?

Оттук и темата на това тримесечие, което е озаглавено: „Настоящата истина в книгата „Второзаконие“. Именно това ще търсим: вестите на настоящата истина, които можем да открием в Божиите думи към Неговия заветен народ.

През това тримесечие ще разгледаме „Второзаконие“ по теми, като включим такива като вечния завет, закон и благодат, какво означава да обичаме Бога и ближния си и – най-важното от всичко – как книгата „Второзаконие“ ни разкрива Божията любов, която е най-силно изявена в смъртта на Исус на кръста и в Неговото възкресение.

Несъмнено огромен период от време и културни различия делят църквата ни днес от църквата в пустинята. Но общите неща с тях може и да са повече от различията ни. Например не може ли и за нас днес да се изрекат следните думи:

„Ето, аз ви научих на наредби и закони, според както Господ, моят Бог, ми заповяда, за да живеете според тях в земята, която получавате като наследство.

И така, пазете ги и ги вършете; защото в това се състои мъдростта ви и благоразумието ви пред племената, които, като чуят за всички тези наредби, ще кажат: Ето, хората от този велик народ са мъдри и разумни хора“ (Второзаконие 4:5,6)?

Забележете, че не самите закони са тяхната „мъдрост и благоразумие“ пред народите, а вършенето на тези закони. Това определено е послание и за нас. Само едно от многото в книгата „Второзаконие“, както предстои да разберем.

_Клифърд Голдстейн е редактор на съботноучилищните уроци за възрастни и автор на „Кръщението на дявола – еволюцията и съблазняването на християнството“._