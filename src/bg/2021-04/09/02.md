---
title: 'Mi- y itten'
date: 21/11/2021
---

Библейският еврейски език, като повечето езици, е пълен с идиоми – специфични думи, които се употребяват с различно значение от това, което буквално носят. Един от идиомите в Стария Завет е мi-yitten . „Mi“ е въпросителната дума „кой“, а „ yitten “ означава „ще даде“. Така че буквално мi-yitten означава „Кой ще даде?“.

Обаче в Стария Завет тази фраза изразява идеята за желание, копнеж на някого, който много силно иска нещо.

Например, след като бягат от Египет и са изправени пред трудностите в пустинята, израилтяните възкликват: „По-добре да бяхме умрели от Господнята ръка в Египетската земя“ ( Изход 16:3 ). Фразата „по-добре да бяхме“ идва от мi-yitten .

В Псалми 14:7 Давид казва: „Дано дойде от Сион избавление на Израил!“. В еврейският текст не се казва „дано“, а мi-yitten .

В Йов 6:8 , когато той извиква: „Дано получех това, което прося“ – „Дано“ отново е mi-yitten.

`Прочетете Второзаконие 5:22-29 , като се фокусирате върху стих 29 . Какво е значението на това, че думата, преведена като „дано“, идва от mi-yitten ?`

Тук Господ – Създателят, Онзи, Който е направил Космоса, времето и материята, Онзи, Който е изговорил нашия свят в съществуване, Който е вдъхнал на Адам дъха на живота – изрича фраза, която обикновено се свързва със слабостта и ограничеността на човешкия род. Какъв изключителен пример за реалността на свободната воля! Тук можем да видим, че Бог си е поставил ограничение в това, което може да направи във великата борба. Употребата на mi-yitten разкрива, че дори и Бог не може да погазва свободната воля, понеже ако го направи, тя вече ще спре да бъде свободна.

И както хората са свободни да грешат, ние също така сме свободни да изберем Господа, да изберем да бъдем възприемчиви за Неговото ръководство, да изберем, откликвайки на влиянието на Неговия Дух, да се покаем от греховете си и да Го последваме. В крайна сметка изборът е наш и само наш и това е решение, което трябва да вземаме ден след ден, минута след минута.

`Какви решения ще ви се наложи да вземате през следващите няколко часа или няколко дни? Как бихте могли да се научите да се предавате на Божията воля, така че чрез Неговата сила да направите правилния избор?`