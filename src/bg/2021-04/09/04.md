---
title: Teshuvah
date: 23/11/2021
---

В цялата книга „Второзаконие“ изпъква една ключова тема: покорявай се на Господа и бъди благословен – ако не Му се покоряваш, ще понесеш последиците от това. В Новия Завет не е по-различно. „Недейте се лъга; Бог не е за подиграване: понеже каквото посее човек, това и ще пожъне. Защото който сее за плътта си, от плътта си ще пожъне тление, а който сее за Духа, от Духа ще пожъне вечен живот“ ( Галатяни 6:7,8 ).

За съжаление, след грехопадението грехът сякаш е станал лесен и естествен като дишането. И въпреки всички предупреждения и обещания – „Понеже тази заповед, която днес ти давам, не е много трудна за тебе, нито е далеч“ ( Второзаконие 30:11 ) – много хора правят точно това: потъват в греховете, за които Бог ги е предупредил.

И въпреки това, дори и тогава, Бог е готов да ги приеме обратно, ако, използвайки своята свободна воля, своя свободен избор, те се покаят и се върнат при Него.

`Прочетете отново Второзаконие 30:1-10 . Какво казва Господ, че ще направи за Своя народ въпреки всичките беззакония, които са извършили? Кое обаче е условието, от което зависят тези чудесни обещания?`

Идеята е съвсем проста и недвусмислена: ако се провиниш, ти и семейството ти ще понесете ужасни последици. Това е резултатът от греха. Обаче дори и тогава ще можеш да се покаеш и Господ ще те приеме обратно и ще те благослови.

Безброй много пъти в тези стихове присъства еврейският корен на думата teshuvah . Във Второзаконие 30:2 текстът казва: „и се обърнеш към Господа, твоя Бог“; а Второзаконие 30:8 , макар често, и по-точно, да се превежда като „отново ще слушаш гласа на Господа“, може да бъде преведен буквално и като: „и ще се върнеш и ще се покоряваш на гласа на Господа“. И накрая, във Второзаконие 30:10 , където четем: „ако се обърнеш към Господа, твоя Бог, с цялото си сърце и с цялата си душа“, отново думата „обръщам“ всъщност е „връщам се“.

С други думи, въпреки всичко, което се е случило с тях, въпреки решителното им престъпване и нарушаване на завета, Господ няма да се откаже от този народ и ако те също не искат Той да се скъса връзката си с тях, могат да го покажат, като се покаят.

`Макар че се отнасят за целия народ, как тези текстове, въпреки че са в различен контекст от днешния, все още отразяват колко важно е покаянието за нас като вярващи, които, понякога, също нарушаваме завета, който сме сключили с Бога?`