---
title: 'Покайте се и се обърнете'
date: 25/11/2021
---

В Новия Завет, разбира се, идеята за покаянието също присъства навсякъде. Всъщност Йоан Кръстител започва своето служене с призив за покаяние.

`Прочетете Матей 3:1-8 . Как е представена в тези текстове концепцията за „връщане“? Или какво им казва Йоан да направят, а то отразява думите от „Второзаконие“? Също така защо неговите думи имат специално значение за фарисеите и садукеите?`

Исус също започва своето служене с призиви за покаяние.

`Прочетете Марк 1:15 . Какво казва Исус и защо свързва покаянието с евангелието?`

Независимо дали Йоан говори конкретно на религиозните водачи, или Исус говори на целия народ, идеята е една и съща. Ние сме грешници и макар че Христос е дошъл, за да спаси грешниците, трябва да се покаем за греховете си. И това покаяние – независимо дали сме отстъпници, или верни християни, които са паднали в грях, или новообърнати вярващи – включва обръщане от нашите греховни пътища. Трябва да признаем своята греховност и изразявайки разкаяние за самите ни грехове (не само за последиците от тях), трябва да направим съзнателния избор да оставим тези грехове, а като се осланяме единствено на заслугите на Исус, прилежно да слушаме гласа на Господа, нашия Бог ( Второзаконие 15:5 ).

Някои библейски изследователи виждат в Новия Завет отзвук на концепцията за покаянието, представена във „Второзаконие“. Например, когато Петър обвинява народа, че е разпнал Исус, много от хората, „засегнати в сърцата си, казаха на Петър и на другите апостоли: Какво да сторим, братя?“ ( Деяния 2:37 ). Това е така, защото, след като осъзнават своя грях, те съжаляват за него („засегнати в сърцата си“) и искат да знаят какво да сторят сега, за да оправят отношенията си с Бога, пред Когото са се провинили.

Това не е ли същата ситуация, в която се намираме и ние: грешници, които са се провинили пред Бога?

`Прочетете Деяния 2:38 . Как Петър отговаря на техния въпрос и как тази случка ни разкрива принципа зад истинското покаяние?`