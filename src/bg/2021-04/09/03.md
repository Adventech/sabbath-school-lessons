---
title: 'Потърсете Ме и ще Ме намерите'
date: 22/11/2021
---

В цялата Библия намираме доказателства за Божието предузнание. Това означава, че Той знае предварително всичко, което ще се случи. От възхода и падението на световните империи ( Даниил, 7 глава ) до действията на отделни хора само часове преди да бъдат извършени – „Истина ти казвам, че тази нощ, преди да пропее петелът, три пъти ще се отречеш от Мене“ ( Матей 26:34 ) – Господ знае края още от самото начало. Неговото предузнание, дори за нашите свободни решения, няма никаква връзка със свободата на нашия избор.

И така, Господ е знаел, даже преди да поведе израилтяните към Обетованата земя, какво ще направят те, когато се заселят в нея.

`Прочетете Второзаконие 4:25-28 . Какво казва Господ, че те ще направят, след като влязат в земята на обещанието?`

В предишните стихове Господ специално ги предупреждава да не си правят идоли и да не им се покланят ( Второзаконие 4:15-20 ). Но въпреки това следващите стихове общо взето казват, че те ще си направят идоли и ще им се покланят въпреки всички предупреждения.

Забележете, че във Второзаконие 4:25 Мойсей ясно заявява, че това няма да се случи веднага. След всичко, което са преживели, те няма веднага да изпаднат в идолопоклонничество. Обаче след време, след едно-две поколения, склонността им да „забравят“ ( Второзаконие 4:9 ) какво Господ е сторил за тях и какво ги е съветвал да не правят, ще ги доведе точно до това, за което Той ги предупреждава.

`Прочетете Второзаконие 4:29-31 . Какво казва Господ, че ще направи за тях в тази конкретна ситуация?`

Божията благодат е изумителна! Даже след като се отдадат на ужасното зло на идолопоклонството, дори след като понесат заслужените последици от своите грехове, ако се обърнат към Господа, Той ще им прости и ще ги възстанови. Иначе казано, ако те сами изберат да се покаят, Той ще приеме тяхното покаяние.

Думата във Второзаконие 4:30 , която често се превежда като „обръщам“, всъщност означава „да се върнеш“. Това значи, че те се връщат обратно към Господа – там, където е трябвало да бъдат от самото начало. Еврейската дума teshuvah, със същия корен на думата „да се върнеш“, означава „покаяние“.

От това следва, че покаянието е да се върнеш при Бога, след като си бил отделен от Него поради своите грехове.