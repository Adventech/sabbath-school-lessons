---
title: 'С цялото си сърце'
date: 24/11/2021
---

Второзаконие 30:1-10 разкрива Божията милост и доброта към отстъпниците и грешниците дори когато тези грешници и отстъпници са благословени от Него по чуден начин: „Защото кой друг народ е толкова велик, че боговете му да са толкова близо, както Йехова, нашия Бог, е близо когато и да Го призовем?“ ( Второзаконие 4:7 ). Даже след всичко, което Той е направил за тях, и въпреки факта, че нямат истинско оправдание за своя грях, те въпреки това го извършват (дали някой ще открие себе си в тяхно лице?).

Обаче какво се случва дори и тогава?

`Прочетете Второзаконие 30:1-10 и се фокусирайте върху това с какво е свързано тяхното покаяние, тяхното връщане ( teshuvah ) към Бога. Какво е трябвало да направят и какво ни учи това днес за истинското покаяние?`

В крайна сметка те трябва да изберат да се върнат при Него и да му се покоряват с цялото си сърце. В определен смисъл истинският проблем е в техните сърца, защото, ако сърцата им бяха прави пред Бога, техните действия биха го показали: тоест щяха да бъдат послушни.

Ето защо им се дава чудесното обещание, че ако се „върнат“ при Господа, ако искрено се върнат при Него, тогава Той ще работи в тях и ще „обреже“ сърцата им. Те трябва да изберат, докато са в плен, да се върнат при Бога, и Той ще ги вземе при Себе си и ще ги върне в земята. И тогава, там, в земята, ще ги благослови. А част от благословението е, че Той ще работи в тях, за да привлече сърцата им още повече към Себе Си, така че те и децата им да обичат Господа „с цялото си сърце и с цялата си душа“, за да живеят.

В крайна сметка, отзовавайки се на Божия призив ( Деяния 5:31 ), те трябва наистина да се покаят за греховете си. И въпреки че говори за различен исторически контекст, Елън Уайт пише: „Народът тъгуваше, защото греховете му бяха донесли страдания, а не защото бе обезславил Бога с престъпването на Неговия свят закон. Истинското покаяние е нещо повече от скръб за греха. То е решително отхвърляне на злото“ (Уайт, Е. Патриарси и пророци. София: Нов живот, 2019, с. 386). И това е истината, която можем да видим във Второзаконие 30:1-10 .

`Как бихме могли да разберем разликата между съжаление за последиците от греховете ни, което може да почувства всеки, и съжалението за самия грях? Защо това разграничение е толкова важно?`