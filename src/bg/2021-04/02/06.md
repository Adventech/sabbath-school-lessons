---
title: 'Беззаконието на аморейците'
date: 07/10/2021
---

Във Второзаконие, 2 и 3 глава Мойсей разказва историята на израилтяните и как с Божията благословия са разгромили враговете си. Когато са били верни, Бог им е дал победа дори над „великаните“ ( Второзаконие 2:11,20; 3:13 ).

Това, разбира се, повдига трудната тема – която трябва да разгледаме поне накратко – за заличаването на тези народи. Въпреки че израилтяните обикновено първо търсят мир ( Второзаконие 20:10,11 ), ако съответният народ не приеме тяхното предложение, те просто го заличават, включително жените и децата. „И Господ, нашият Бог, го предаде в ръцете ни; поразихме него, синовете му и целия му народ. В онова време превзехме всичките му градове и във всеки град изтребихме мъжете, жените и децата; не оставихме да оцелее нито един“ ( Второзаконие 2:33,34 ).

Някои се опитват да подминат тези истории, като просто кажат, че те не са верни. Обаче тъй като вярваме, че „цялото Писание е боговдъхновено и полезно за поука, за изобличение, за поправление, за наставление в правдата“ ( 2 Тимотей 3:16 ), това не е приемлив вариант за нас като адвентисти. Следователно ни остава трудният въпрос, свързан с тези случки.

`Прочетете Битие 15:1-16 . Какво казва Бог на Аврам в Битие 15:16 и как това хвърля светлина върху тази трудна тема?`

Няма никакво съмнение, че много от онези езически народи са били изключително немилостиви и жестоки хора, които с основание е можело да понесат Божия гняв и наказание много по-рано. Такава е реалността, но въпреки че Бог изчаква търпеливо да променят отношението си, а те не се променят – все пак не губи значение фактът, че са избити всички, дори и децата. Разбира се, има голяма вероятност повече деца да са били убити при Потопа, отколкото от израилтяните.

Истината е, че сега, след като имаме ограничена информация за обстоятелствата, свързани с тези събития, просто трябва да приемем тези трудни места и да се доверим на Божията доброта, която е разкрита по толкова много други начини. Вярата не е просто да обичаме Бога в прекрасен ден, докато се разхождаме в красива гора, изпълнена с чудесни гледки и звуци. Тя е да Му имаме доверие въпреки нещата, които не разбираме напълно.

`Прочетете 1 Коринтяни 10:1-4 и Йоан 14:9 . Как тези стихове и много други като тях ни помагат да се учим на доверие в Божията любов, справедливост и доброта дори когато виждаме неща, които изглеждат несъвместими със същото това разбиране за Бога?`