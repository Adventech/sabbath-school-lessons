---
title: 'Разширено изучаване'
date: 08/10/2021
---

Ето как един учен се опитва да намери отговор на трудните въпроси за действията на израилтяните спрямо някои от тези народи:

„Като Създател на всички неща и всички хора и като върховен владетел над всичко, Бог може да направи всяко нещо, каквото пожелае, с когото и да било, и има правото да го направи. (…)

Божиите действия са загадка. Тъй като никога няма да Го разберем напълно, можем да намерим мир въпреки въпросите в главите си. Исая 55:8 , 9 предлага някаква утеха.

Според библейското описание на ханаанците тези народи са били изключително нечестиви и тяхното унищожение е представлявало Божието възмездие за греховете им. Заличаването на ханаанците не е нито първият, нито последният път, когато Бог прави подобно нещо. Разликата между тяхната съдба и съдбата на човечеството (с изключение на семейството на Ной), описана в Битие, 6-9 глава, е в мащаба и в средствата. (…)

Бог никога не е имал намерение израилтяните да използват политиката на herem [пълно унищожение] като принцип на отношение към другите. Второзаконие 7:1 изрично определя и ограничава кои народи са включени в него. Божият народ не бива да използва такъв подход към арамейците, едомците или египтяните, нито към който и да било друг народ ( Второзаконие 20:10-18 ).(…)

Съдбата на ханаанците е съдбата, която ще постигне всички грешници: Божието възмездие. (…)

Унищожението на ханаанците е било необходима стъпка в историята на спасението. (…)

Въпреки че ханаанците като цяло понасят Божието възмездие, те са имали поне четиридесет години на предварително предупреждение (изповедта на Раав в Исус Навин 2:8-11 )” (Daniel I. Block, The NIV Application Commentary: Deuteronomy [Grand Rapids, Mich.: Zondervan, 2012], pp. 98, 99).

**Въпроси за разискване**

`Помислете за нашето разбиране за Милениума, в който ще разполагаме с хиляда години да получим отговори на всичките си въпроси. Как това разбиране може да ни помогне да се доверяваме на Бога въпреки трудните въпроси, които си задаваме днес?`

`Как ви е водил Бог в миналото и как това би могло да ви помогне да Му се доверявате в бъдеще? Защо е важно да не забравяме как Бог се е намесвал в живота ни?`

`В групата прегледайте въпроса от края на урока за неделя – за готовността на Мойсей да изгуби спасението си заради своя народ. Правилно ли е такова отношение? За какво си струва да изгубим спасението си (ако въобще си струва) особено като имаме предвид какво е коствало изкуплението?`

Тази събота, 09.10.2021 г., ще се молим за църкви „Куртово Конаре” и „Кърджали”.