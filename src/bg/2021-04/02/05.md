---
title: 'Кадис Варни'
date: 06/10/2021
---

Една сянка често спохожда първите глави на книгата „Второзаконие“ – сянката на Кадис Варни. Тази тъжна история, както вече видяхме, е непосредственият фон на тази библейска книга и си струва да я разгледаме по-подробно.

`Прочетете Числа, 14 гл . Как реагира народът на доклада на съгледвачите и какви са последиците от тази реакция? Вижте също Второзаконие 1:20-46 .`

Бихме могли да си извлечем много важни уроци от тази история, но в Числа, 14 гл. намираме един важен урок, който ще се повтори отново в книгата.

`Прочетете Числа 14:11-20 . Въпреки че отново виждаме Мойсей в ролята му на застъпник, кое е важното в аргументите му пред Господа като причина да не ги унищожава?`

Помислете какво казва Мойсей на Бога. Виж как ще изглеждаш в очите на египтяните и на другите народи в тази околност, ако направиш това. Тази идея е важна, защото всъщност всичко, което Бог е искал да направи с Израил, не е само заради техния народ. То е също и за цялото човечество. Израилевият народ е трябвало да бъде светлина за света, свидетел пред древните народи за любовта, силата и спасението, които носи истинският Бог, а не безпомощните идоли, пред които тези народи са благоговеели.

Обаче, казва Мойсей, ако погубиш този народ, тогава какво? Народите ще кажат: „Понеже Йехова не можа да въведе този народ в земята, за която им се кле, затова ги погуби в пустинята“ ( Числа 14:16 ).

Виждаме тук една тема, която присъства в цялата Библия: възгледът, че Бог трябва да се прослави в Своя народ – че славата, добротата, любовта и силата Му трябва да бъдат разкрити в Неговата църква чрез това, което Господ върши със Своя народ. Разбира се, народът невинаги Го улеснява, но накрая Бог ще бъде прославен чрез Своите дела на земята.

`Прочетете Ефесяни 3:10 . Какво казва тук Павел и как се осъществява това? Как се разкрива пред вселената „многообразната премъдрост на Бога“? Имаме ли някаква роля ние като отделни личности в осъществяването на този процес? Ако да, каква е тя?`