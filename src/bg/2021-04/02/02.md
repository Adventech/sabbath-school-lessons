---
title: 'Служенето на Мойсей'
date: 03/10/2021
---

Присъствието на Мойсей се усеща в цялата Библия. И макар че не се споменава за него до Изход 2:2 , той е написал книгата „Битие“ – Божията достоверна и основополагаща история за това кои сме, как сме се озовали тук, защо положението е толкова лошо и все пак, защо въпреки всичко можем да имаме надежда. Сътворението, грехопадението, обещанието за изкупление, Потопът, Авраам, евангелието – всички те се коренят в „Битие“, а авторът на книгата е пророкът Мойсей. Трудно е да се прецени огромното влияние, което този човек, който не е бил безгрешен, успява да упражни за Бога, понеже обича Господа и иска да Му служи.

`Прочетете Изход 32:29-32 , където е записан разговорът между Господ и Мойсей след ужасния грях със златното теле. Какво ни разкрива тази история за характера на Мойсей и защо, въпреки някои негови недостатъци, Господ може да го използва по такъв невероятен начин?`

Въпреки че Мойсей няма нищо общо с този грях, той ходатайства за грешния народ, дори е готов да изгуби собственото си спасение заради тях. Удивително е, че в Изход 32:32 , когато Мойсей моли Бога да „прости греха им“, глаголът всъщност означава „нося“. Следователно Мойсей – който разбира тежестта на греха и какво струва неговото изкупление – моли Бога на практика да „понесе“ греха им. Защото това е единственият начин техният грях, който и да било грях, да бъде опростен.

Така че още в началото на Библията намираме силен израз на заместничеството, в което самият Бог в лицето на Исус Христос ще понесе пълната тежест и наказание за нашия грях – Божия предварително определен начин за спасение на човечеството, докато същевременно Бог остава верен на принципите на Своето управление и закон.

Всъщност много векове по-късно Петър ще напише за Исус: „Който сам понесе в тялото Си нашите грехове на дървото, така че като сме умрели за греховете, да живеем за правдата; с Чиито рани вие оздравяхте“ ( 1 Петър 2:24 ).

Междувременно виждаме в историята за Мойсей и неговата реакция към греха на народа, че той поема ролята на ходатай за отстъпилия, грешен народ, като предтеча за делото на Исус ( Евреи 7:25 ).

`Готов да изгуби спасението си заради своя народ? Помислете за изводите от тези думи. Какво бихме могли да научим от тях за истинската любов към другите?`