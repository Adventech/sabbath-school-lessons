---
title: 'Изпълнено пророчество'
date: 04/10/2021
---

Въпреки някои от заблудите, които съвременната наука се опитва да обяви за истина (например, че Вселената е възникнала от само себе си от „абсолютно нищо“ или че целият живот на земята се е появил случайно от прости химически вещества), тя въпреки това ни е дала някои изумителни прозрения за Божията творческа сила. Хармонията, балансът, прецизността в много аспекти на естествения свят, дори в неговото греховно състояние, продължават да изумяват хората, които ги изучават.

А ако Бог е така прецизен за физическите неща, със сигурност би бил прецизен и за духовните. В началните стихове на „Второзаконие“ можем да видим още примери за Божията невероятна прецизност.

`Прочетете Второзаконие 1:1-6 . Какво е пророческото значение на факта, че Второзаконие 1:3 говори за „четиридесетата година“?`

След голямата несполука, когато Мойсей изпраща шпиони от Кадис Варни да съгледат земята и хората отхвърлят призива да я завладеят – какво се случва? Казано им е, че няма да влязат в Обетованата земя, както са се надявали. И колко ще чакат, преди да влязат там? „Според числото на дните, през които съгледахте земята, четиридесет дни, всеки ден за една година, четиридесет години ще теглите поради беззаконията си и ще познаете какво значи Аз да съм неблагоразположен“ ( Числа 14:34 ).

Затова „Второзаконие“ избира четиридесетата година точно както им е казал Бог. С други думи, Божието пророческо Слово е така надеждно, както самият Бог, и тук, в първите стихове от „Второзаконие“, виждаме още доказателства за достоверност: Бог ще направи, каквото казва, и ще го изпълни, когато е казал, че ще го направи.

Разбира се, това не е единственият пророчески период, който се е изпълнил точно така, както е казал Бог. Когато днес поглеждаме назад, можем например да открием в Даниил 9:24-27 периода, отделен за Исус и изпълнен точно както е казал Господ. Можем да видим, че „време, времена и половин време“ ( Даниил 7:25; Откровение 12:6,14; Откровение 13:5 ) се е изпълнило в историята, както и 2300 денонощия от Даниил 8:14 .

А освен точните времеви елементи, пророчествата от Даниил, 2, 7 и 8 глава, които толкова прецизно предсказват световната история, ни дават изумителни доказателства за Божието предузнание, всемогъщество и надеждност.

`Можем да видим, че Господ е изпълнил тези пророчества в миналото точно както са били предсказани. Защо това следва да ни дава увереност, че можем да Му имаме пълно доверие и за нещата, които е казал, че ще се случат в бъдеще?`