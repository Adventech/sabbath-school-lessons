---
title: 'Съдете справедливо'
date: 27/10/2021
---

Като вярващи хора сме призовани да отразяваме Божия характер. Павел пише: „Дечица мои, за които съм пак в родилни болки, докато се изобрази Христос във вас“ ( Галатяни 4:19 ). Все пак ние още отначало сме били създадени „по Божия образ“ ( Битие 1:27 ), който образ по-късно е бил обезобразен от греха. И както видяхме, когато Мойсей говори за силата и величието на Бога, той също така казва, че Бог не приема подкуп и че е загрижен за слабите и отритнатите. Щом Той прави това, ние също трябва да го правим.

**Прочетете следните стихове от „Второзаконие“. Каква е общата тема в тях?**

`Второзаконие 1:16`

`Второзаконие 16:19`

`Второзаконие 24:17`

`Второзаконие 27:19`

Всеизвестно е, че слабите, бедните, отхвърлените не получават същото „правосъдие“ в повечето човешки съдилища, както хората с пари, власт и връзки. Без значение коя е държавата, епохата, културата, нито колко възвишени принципи на правосъдие и равнопоставеност са съхранени в конституциите или законите, реалността е една и съща: бедните, слабите и отритнатите почти никога не получават справедливото отношение, на което се радват останалите.

Затова са толкова забележителни думите на самия Господ. Тази несправедливост, макар и масово разпространена, не бива да съществува в Израил, сред Божия народ, който представя Всемогъщия пред света. В известен смисъл, ако трябва да използваме термин от съвремието, Господ иска „законите да се прилагат еднакво за всички“ в древния Израил.

Но нещата са много по-дълбоки от просто правораздаване. „Бъдете святи, защото Аз, Господ, вашият Бог, съм свят“ ( Левит 19:2 ). Да, те знаят кой е истинският Бог и са им известни правилните форми на поклонение, и донасят подходящите жертвоприношения. А това е добро. Но в края на краищата каква полза от всичко това, ако се отнасят лошо със слабите и бедните помежду си? В писанията на пророците Господ многократно негодува срещу потисниците над бедните и нуждаещите се в Израил. Как можеш да бъдеш „свят“ и същевременно да онеправдаваш другите? Немислимо е, независимо колко стриктно изпълняваш подходящи религиозни ритуали.

`Прочетете Амос 2:6; 4:1; 5:11; Исая 3:14,15; 10:1,2 и Йеремия 2:34 . Как думите на пророците отразяват предупреждението на Господа към древния Израил? Какво говорят тези думи и на нас днес?`