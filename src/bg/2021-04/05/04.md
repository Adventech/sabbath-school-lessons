---
title: 'Защото и вие сте били чужденци в Египетската земя'
date: 26/10/2021
---

`„И така, обичайте чужденеца, защото и вие сте били чужденци в Египетската земя“ ( Второзаконие 10:19 ). Какво е посланието към древния Израил тук? Какво следва да говори и на нас вестта от този стих?`

Векове по-рано Господ е казал на Аврам: „Тогава Господ каза на Аврам: Знай, че твоето потомство ще бъде чуждо в чужда земя и ще бъде поробено; и те ще го потискат четиристотин години“ ( Битие 15:13; 17:8; Деяния 13:17 ). И става точно така, а в първите глави на „Изход“ драматичната история за тяхното изкупление ( Изход 15:13 ) и спасение ( Изход 14:13 ) от Египет е записана за потомството като символ, образ на изкуплението и спасението, което ще ни бъде дадено в Христос Исус. В този стих Господ иска от тях да помнят къде са били и какви са били – тоест чужденци в чужда земя.

Помнете, че бяхте отхвърлени от обществото, онеправдани, дори роби и затова оставени на милостта на по-силните от вас, които можеха да ви измъчват и наистина често го правеха. И макар Израил да е бил избран народ, призован от Бога, „царство от свещеници“ ( Изход 19:6 ), и макар да е имало някои разлики между тях и чужденците сред тях – особено по отношение на религиозните служби – когато става въпрос за „човешки права“, чужденецът, вдовицата, сирачето трябва да получат същата справедливост и правосъдие, каквито се е очаквало да получат израилтяните.

`Прочетете Матей 7:12 . Как този стих обобщава накратко какво казва Господ на древния Израил за принципите на отношение към слабите помежду им?`

Посоченият съвет към Израил как да се отнасят към отхвърлените в никакъв случай не е нормата на древния свят, където отношението към отхвърлените от обществото в някои случаи не е било по-добро от отношението към животните, дори и по-лошо.

Израил е трябвало да има по-различно отношение, да бъде светлина за народите. И тази разлика произтича от Бога, на Когото служат, от начина, по който Му служат, и от цялата религиозна система, изтъкана от истината, която им е дал Бог. Тяхното добро отношение към отритнатите би могло да стане силно свидетелство пред света за върховенството на техния Бог и на вярата им, което в известен смисъл е целта на съществуването им – да бъдат свидетели пред света за своя Бог.