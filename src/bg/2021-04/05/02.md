---
title: 'Обрежете сърцата си'
date: 24/10/2021
---

Второзаконие, 10 глава, продължение на Второзаконие, 9 глава, е по същество Божието потвърждение на завета, който вече е сключил с Израил. Всъщност голяма част от тази книга е един вид подновяване на завета. Дори след техния тежък грях при Хорив, където, щом Мойсей ги оставя за малко, те изпадат в идолопоклонство, Господ все още не ги е отхвърлил.

`Прочетете Второзаконие 10:1-11 . Кое от случващото се тук ни помага да разберем, че Бог е простил на народа Си греха им и потвърждава заветното обещание, дадено на тях и на предците им?`

Мойсей счупва плочите с Десетте заповеди ( Второзаконие 9:17 ) – белег на разтрогнатия завет ( Второзаконие 32:19 ). „За да покаже колко се отвращава от престъплението им, той хвърли каменните плочи и те се счупиха пред погледите на всички хора, което символизираше, че след като те бяха нарушили завета с Бога, Бог беше прекратил завета Си с тях“ (Уайт, Е. Патриарси и пророци. София: Нов живот, 2019, с. 212,213).

Следователно фактът, че Бог казва на Мойсей да издяла нови плочи „като първите“ и да напише върху тях думите, които са били на първите, показва, че Той е простил на народа Си и не се е отказал от тях, дори и тогава.

`Прочетете Второзаконие 10:14-16. Какво им казва Бог? Какво е значението на образите, които Господ използва тук?`

Тук намираме разнообразни образи: краекожието, сърцето, вратът. Но идеята е съвсем ясна. Обрязването е знак на завета, но е само един външен белег. Бог иска техните сърца, тяхната воля, привързаност, любов. Образът на коравовратните просто показва колко инатливи са те в нежеланието си да се покоряват на Господа. Като цяло тук и на други места Господ им казва да престанат да седят между два стола, а да Му служат с цялото си сърце и душа.

`Помислете за всички случаи, когато Господ ви е прощавал греховете. Какво следва да ви говори това за Неговата благодат?`