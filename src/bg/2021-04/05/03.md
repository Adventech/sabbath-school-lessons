---
title: 'Обичай чужденеца'
date: 25/10/2021
---

Между тези съвети Мойсей заявява: „Ето, небето на небесата, земята и всичко, което е на нея, принадлежи на Господа, твоя Бог“ ( Второзаконие 10:14 ). Какъв силен израз за върховенството на Господа – същата идея намираме и на други места в Библията: „Господня е земята и всичко, което има в нея, вселената и тези, които живеят в нея“ ( Псалми 24:1 ).

`Прочетете Второзаконие 10:17-19. Какво друго заявява Мойсей за Господа тук? А още по-важното е какво заповядва Бог на Своя народ вследствие на това?`

Яхве не е само върховен владетел на небето и земята. Той е също и „Бог на боговете и Господ на господарите“ ( Второзаконие 10:17 ). Това не означава, че има други богове, по-низши божества, както предполагаемите богове, на които се покланят езичниците от околните народи. По-скоро е начин да се изрази истината, че освен единствен Бог („Вижте сега, че Аз съм Този, Който съм, и освен Мене няма Бог“ – Второзаконие 32:39 ), Господ е и върховният владетел над всички други сили – истински или въображаеми – на небето или на земята.

Стихът още казва, че Той е „великият, мощният и страшният Бог, Който не гледа на лице, нито приема дар“. Всичко това е част от по-голямата вест: Яхве е вашият Бог, а вие, Неговият народ, трябва да Му се покорявате.

Тук забелязваме и един впечатляващ контраст. Да, Яхве е Бог на боговете и Господ на господарите, Върховният владетел и хранител на творението ( Колосяни 1:16,17 ), но Той също се грижи за сирачето, вдовицата и чужденеца и проявява тази загриженост, като удовлетворява непосредствените им физически нужди. Богът, Който забелязва дали врабчето пада на земята ( Матей 10:29 ), знае за тежкото положение на отритнатите от обществото. С други думи, Господ казва на народа: Да, вие сте избрани, специални и Аз ви обичам, но обичам и другите, включително нуждаещите се и безпомощните сред вас. И както ги обичам Аз, така трябва да ги обичате и вие. Това е едно от заветните ви задължения, при това доста важно .

`Прочетете Псалми 146:5-10. Какво е посланието на този псалом, отразяващо Божиите думи, и какво би трябвало да означава за нас днес като християни?`