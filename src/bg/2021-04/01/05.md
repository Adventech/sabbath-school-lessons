---
title: 'Заветът на Синай'
date: 29/09/2021
---

Изходът и всичко, свързано с него – от кръвта върху стълбовете на вратите в Египет до драмата при Червено море – каква велика опитност е това! Със сигурност е направила силно впечатление на всички, които са я преживели. А починалите, от първородните в Египет до войниците на дъното на морето – Бог ще ги съди справедливо. Както казва Господ: „Вие видяхте какво сторих на египтяните, а как носих вас на орлови крила и ви доведох при Себе Си“ ( Изход 19:4 ).

Защо Господ извършва тази изумителна и драматична спасителна операция, като всъщност извежда един народ от друг народ, или както самият Мойсей се изразява: „Или решавал ли е Бог да дойде и да вземе за Себе Си народ изсред друг народ – чрез изпитания, знамения и чудеса, и чрез бой, чрез силна ръка, чрез издигната мишца и чрез дела, всяващи ужас, според всичко, което Господ, вашият Бог, е сторил за вас в Египет пред очите ви?“ ( Второзаконие 4:34 ).

`Прочетете Изход 19:4-8 . Защо Господ призовава народа да излезе от Египет?`

Много е просто. Бог призовава да излязат потомците – наследниците на бащите Авраам, Исаак и Яков. И с тези потомци Господ сключва завета Си и те ще бъдат наистина „повече от всички племена (…) Мое собствено притежание, защото Мой е целият свят“ ( Изход 19:5 ). Тази връзка заема централно място в завета.

Идеята за „собствено притежание“ (segullah) обаче лесно може да бъде разбрана неправилно. И всъщност става точно така. Тяхната специална съдба не произлиза от нещо вътрешноприсъщо, свято и праведно в самите тях. А се дължи на дадената им Божия благодат и на прекрасните истини, които Господ им е поверил – истини, които трябва да следват и като „царство от свещеници“ накрая да разпространят по целия свят.

След това Бог им дава някои от постановленията на завета (тяхната страна от завета, така да се каже), Десетте заповеди ( Изход, 20 гл. ), а после този завет е ратифициран. След като поръсва наскоро направения олтар с кръвта на жертвоприношенията, Мойсей „взе книгата на завета и я прочете“ ( Изход 24:7 ). Народът отново обявява, че ще изпълнява всичко.

`„След като Мойсей изговори всяка заповед от закона пред целия народ, взе кръвта (…) и поръси както самата книга, така и целия народ, и казваше: „Това е кръвта, пролята при завета, който Бог е заповядал спрямо вас“ ( Евреи 9:19,20 ). Какво символизира кръвта и защо е толкова важна дори и за нас днес?`