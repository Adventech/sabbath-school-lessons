---
title: 'Въведение към книгата „Второзаконие“'
date: 25/09/2021
---

### За изучаване през седмицата
Исая 14:12-14 ; Йезекиил 28:12-17 ; Битие 3:1-7 ; Битие 12:1-3 ; Деяния 7:20-36 ; Изход 19:4-8.

> <p>Стих за запаметяване</p>
> „Който не обича, не е познал Бога; защото Бог е любов“ (1 Йоан 4:8).

Разбира се, книгата „Второзаконие“ не се появява от нищото. Както с всяко нещо в живота, тя съществува в определен контекст. И както при всичко друго в живота, този контекст играе съществена роля за разбирането на значението на книгата и на нейното предназначение.

Преди нея има доста история – история, която обяснява обстоятелствата не само във връзка със самата книга, но и със света и обстановката, които са оформили нейния контекст. Точно както не можем да разберем за какво се ползва и как функционира една чистачка, ако липсва автомобил, така и ще бъде трудно да разберем „Второзаконие“, особено в контекста на нашата тема („Второзаконие“ и настоящата истина), извън обстановката, в която книгата е възникнала.

Някакъв човек прочел книгата на руския писател Лев Толстой „Война и мир“ – около 1500 страници – само за три дни. Когато го попитали за какво пише в нея, читателят отговорил: „Ами за Русия“.

Да отразим в едноседмичен урок хиляди години история преди „Второзаконие“ е все едно да направим същото като този читател. Но ако се спрем върху най-важните моменти, ще можем да видим необходимия контекст за най-правилното разбиране на тази книга, толкова наситена с „настояща истина“.