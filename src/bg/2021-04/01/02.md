---
title: 'Обичай, за да бъдеш обичан'
date: 26/09/2021
---

В 1 Йоан 4:8 се казва: „Бог е любов“. Тези три думи са толкова прости (четири на гръцки), но идеята, скрита зад тях, е така дълбока, че едва ли можем да схванем всичките ѝ нюанси. Те не казват, че Бог обича или че разкрива любовта, или че Той е изява на любовта, а че Бог е любов. Е любов – все едно любовта е същността на Божията личност. Като грешни човеци, имащи само няколко килограма тъкани и химически вещества в главите си, с които да осмислим реалността, ние просто не сме способни напълно да схванем какво означава „Бог е любов“.

Но със сигурност можем да разберем достатъчно, за да знаем, че това е добра вест. Ако вместо „Бог е любов“, се казваше, че „Бог е омраза“ или „Бог е отмъстителен“, или „Бог е безразличен“, това откровение за Него щеше да бъде доста притеснително.

Истината, че „Бог е любов“, ни помага да осмислим по-добре възгледа, че Божието управление, властта над цялото творение, е отражение на тази любов. Космосът е пропит с любов сигурно много повече, отколкото с гравитация. Бог обича нас и ние също трябва да Го обичаме в отговор ( Второзаконие 6:5; Марк 12:30 ).

Обаче за да бъде любовта истинска, тя трябва да бъде давана свободно. Бог не може да принуждава да Го обичат. Ако го направи, това вече няма да е любов. Затова, когато Той създава интелигентни и разумни същества в небето и на земята, имащи способността да обичат, винаги съществува риск те да не отвърнат на любовта Му. Някои не откликват – и така започва онова, което познаваме като „великата борба“.

`Защо следните стихове имат смисъл само в контекста на свободата и риска, свързани с любовта? Исая 14:12-14; Йезекиил 28:12-17; Откровение 12:7`

Особено красноречив е стихът от Йезекиил 28:15 , който разкрива, че макар този ангел, Луцифер, да е бил съвършено същество, сътворено от съвършен Бог, в него се е намерило беззаконие. Не защото е бил създаден с това беззаконие отначало. Всъщност, създаден със способността да обича, Луцифер е имал истинска морална свобода и въпреки всичко, което му е било дадено („ти беше обсипан с всякакви скъпоценни камъни“), този ангел е поискал още. Една погрешна стъпка е довела до друга, докато накрая е станала „война на небесата“.

`Има места, където можете да си купите кучета-роботи, които се подчиняват на заповедите ви, никога не замърсяват килима и не дъвчат мебелите. Обаче можете ли да имате пълноценна връзка с това „куче“? Как отговорът ни помага да разберем защо Бог желае същества, които биха могли наистина да отвърнат на любовта Му?`