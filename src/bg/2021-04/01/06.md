---
title: 'Отстъпление и наказание'
date: 30/09/2021
---

„Всичко, което Господ е казал, ще направим“ ( Изход 19:8; Изход 24:3; 24:7 ). Въпреки че несъмнено народът е бил искрен всеки път, когато хората са изричали тези думи, свещената история показва, че за съжаление, техните действия многократно противоречат на думите им. Макар че са избраният народ, макар че са сключили завет с Господа по собствено желание, те не спазват своята част от договореното, което всъщност се свежда само до едно-единствено нещо.

`Кой е решаващият елемент за Израил по отношение на завета? Изход 19:4,5`

Призивът да се покоряват на Бога, да изпълняват Неговия закон, не е по-законнически, отколкото е и днес ( Матей 7:24-27; Йоан 14:15; Яков 2:20; Римляни 6:11,12 ) и въпреки това израилтяните многократно нарушават своята част от завета.

Всъщност от самото начало, още пред самата планина Синай, те изпадат в отвратително отстъпление ( Изход 32:1-6 ). За съжаление, отстъплението им се превръща повече в обичай, отколкото в изключение, и така вместо бързо да влязат в Обетованата земя, те се скитат из пустинята 40 години.

`Прочетете Числа 14:28-35. Какво наказание е отсъдено за народа заради отказа му да се довери на това, което Господ му е казал да прави?`

Тогава, както и днес, много често непослушанието е последица не само от открит бунт (въпреки че и това се случва), но и от недоверие в Божиите думи. Този грях става още по-отвратителен в Израил поради факта, че както казва самият Бог, всички тези хора „са виждали славата Ми и знаменията, които извърших в Египет и в пустинята, и са Ме раздразвали досега десет пъти“ ( Числа 14:22 ). Въпреки всичко, което са видели и преживели, те пак отказват да се покорят на Господа и да завладеят земята, въпреки Божиите обещания, че ще пожънат успех ( Числа, 13 и 14 гл. ).

`Помислете за думите по-горе: че много често непокорството се дължи на липса на доверие в Божието Слово. Защо е вярно това и как можем наистина да се научим да се доверяваме повече на Бога?`