---
title: 'Призоваването на Аврам'
date: 28/09/2021
---

Аврам (наречен по-късно Авраам) се появява за пръв път в родословието от Битие, 11 гл. , което следва веднага след разказа за разпръсването при Вавилонската кула.

`Прочетете Битие 12:1-3 – призоваването на Аврам от Бога. Днес, след Кръста, след смъртта на Исус и разпространяването на евангелието, когато се връщаме назад, какво разбираме, че е обещал Бог да направи чрез Аврам?`

Много векове по-късно апостол Павел, в опита си да се справи с ересите на галатяните, изтъква призоваването на Аврам и показва, че то е ранна изява на вечното Божие намерение: евангелието да достигне света. „Тогава знайте, че тези, които живеят с вяра, те са Авраамови чада; и Писанието, като предвиждаше, че Бог чрез вяра ще оправдае езичниците, изяви предварително благовестието на Авраам с думите: „В тебе ще се благославят всички народи“. Така че тези, които имат вяра, се благославят заедно с вярващия Авраам“ ( Галатяни 3:7-9 ).

Първият призив към Аврам е отправен в Битие, 12 глава. Голяма част от „Битие“ представлява историята на неговите кръвни потомци, един от друг по-лоши, които създават и лоши семейства. И все пак чрез тях най-накрая ще се изпълни обещанието, водещо до решаващ обрат с призоваването на Мойсей.

`Прочетете Деяния 7:20-36 – описанието на Мойсей и Изхода от устата на мъченика Стефан. Как се вписва то в Божието първоначално обещание към Аврам?`

В един свят, потопен в невежество, заблуди и всеобща липса на познание за истината (нещата не са се променили много за три хиляди години, нали?), Господ призовава от Египет един народ, Неговия народ, потомците на Авраам. Той се стреми не само да запази познанието за истината, т.е. познанието за Него, Яхве, и за плана на спасението, но също и да разпространи това познание по целия свят.

`Как ние днес като адвентисти от седмия ден виждаме връзката си с останалата част от света? Или какви паралели съществуват между нас и древния Израил? А още по-важно е каква отговорност носи лично всеки един от нас заради тези паралели?`