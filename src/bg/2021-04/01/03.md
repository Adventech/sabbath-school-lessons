---
title: 'Грехопадението и Потопът'
date: 27/09/2021
---

Почти всеки ученик е чувал историята за ябълката, паднала на главата на Исак Нютон и готово! Нютон открил гравитацията. Дали наистина е паднала ябълка на главата му, или не, не е толкова важно. Всъщност идеята е, че великото прозрение на този учен (той всъщност не е открил гравитацията; всеки, който падне, вече я познава) било да разбере, че същата сила, която кара ябълката да падне (гравитацията), също така държи Луната в орбита около Земята, Земята в орбита около Слънцето и т.н.

Това било важно, защото хилядолетия наред хората вярвали, че законите, които направляват небесата, са различни от законите, които управляват Земята. Нютон доказал, че това вярване е погрешно.

И макар че приносът на учения бил в областта на природните закони, същият принцип важи и за моралния закон. Същата свобода – свободата, присъща на любовта, е довела до падението на Луцифер в небето, което на свой ред е довело до грехопадението на човеците на земята.

`Прочетете Битие 2:16,17 и 3:1-7 . Как тези стихове за съвършени хора в съвършена обстановка, създадени от съвършен Бог, разкриват също и могъщата истина за свободата, присъща на любовта?`

След грехопадението нещата се обръщат с главата надолу и се стига до момента, когато Господ казва за човечеството, че „всяка мисъл и наклонност беше постоянно само зло“ ( Битие 6:5 ). И ако са мислили лоши неща, действията им със сигурност са били също лоши, докато са станали толкова зли, че Господ е унищожил целия свят с Потоп – в известен смисъл това е дало на човечеството шанс за ново начало, един вид второ Сътворение. Обаче, както показва историята за Вавилонската кула ( Битие 11:1-9 ), човечеството все още е държало да отправя предизвикателства към Бога. „Когато кулата беше частично завършена, част от нея беше отделена за жилища на работниците. Други отделения, великолепно обзаведени и украсени, бяха посветени на идолите им. Хората се радваха на успеха си и възхваляваха сребърните и златните си идоли, и се бунтуваха срещу Владетеля на небето и земята“ (Уайт, Е. Патриарси и пророци. София: Нов живот, 2019, с. 71). Затова, освен че разбърква езика им, Бог разпръсва грешната раса по лицето на цялата земя.

`Мислено си отбелязвай какво ти минава през ума през целия ден. Какво ти говори това за състоянието на сърцето ти?`