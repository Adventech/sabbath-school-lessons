---
title: 'Разширено изучаване'
date: 01/10/2021
---

За по-задълбочено и добре обмислено изучаване по темата за великата борба, основано на възгледа за Бога като любов и написано от адвентист, вижте произведението на Джон Пекъм „Теодицея на любовта: Космически конфликт и проблемът със злото“ (Grand Rapids, MI: Baker Academic, 2018). Фактът, че този материал е публикуван от неадвентна преса, показва как добрият библейски изследовател може да разкрие реалността на великата борба, описана в Библията.

„Накратко, аз твърдя, че Божията любов (разбирана правилно) е в центъра на един космически спор и че Божията отдаденост на любовта осигурява морално достатъчна причина, за да допусне Бог съществуването на злото със значителни последици за разбирането на божественото Провидение като действащо в рамките на така наречените от мен „заветни правила на обвързаност“ (John C. Peckham, Theodicy of Love: Cosmic Conflict and the Problem of Evil [Grand Rapids, MI: Baker Academic, 2018], p. 4).

„Постановлението, че Израил няма да влезе в Ханаан за четиридесет години, беше горчиво разочарование за Мойсей и Аарон, Халев и Исус Навин, обаче те приеха Божието решение без негодувание. Но хората, които се оплакваха от Божието отношение към тях и заявяваха, че искат да се върнат в Египет, плачеха и скърбяха много, когато презрените от тях благословения им бяха отнети. Жалбите им бяха безпочвени и сега Бог им даде истинска причина да роптаят. Ако бяха скърбели за греха си, когато беше точно изложен пред тях, тази присъда нямаше да бъде произнесена, но те скърбяха заради присъдата. Тъгата им не беше покаяние и не би могла да осигури отмяна на присъдата им“ (Уайт, Е. Патриарси и пророци. София: Нов живот, 2019, с. 266,267).

**Въпроси за разискване**

`Обсъдете въпроса за свободната воля и любовта. Защо любовта трябва да бъде свободно дадена, ако е истинска любов? При всичките страдания на този свят някой би могъл да заяви, че те не си струват дори заради любовта. Как бихте отговорили на такова предизвикателство?`

`Като имаме предвид факта, че послушанието е централна тема за цялата Библия, какво тогава е законничеството? Кои фактори могат да запратят в капана на законничеството опитите ни да бъдем верни на Бога, на Словото и на заповедите Му?`

`В групата обсъдете последния въпрос от урока за вторник, свързан с паралелите между древния Израил и Църквата на адвентистите от седмия ден. Какви са тези паралели и защо изобщо трябва да ги обсъждаме?`

Тази събота, 02.10.2021 г., ще се молим за църкви „Копривец” и „Костенец”.