---
title:  Триединството
date:   02/01/2019
---

„Откровение“ започва с поздрав, подобен на тези в посланията на ап. Павел. На пръв поглед книгата е изпратена като писмо до седемте църкви в Мала Азия по времето на Йоан (вж. Откровение 1:11). Но „Откровение“ не е написано само за тях, а за всички поколения християни в историята.

`Прочетете Откровение 1:4,5 и Римляни 1:7. Какъв общ поздрав срещате в двата текста и от кого е отправен той?`

И двата текста отправят епистоларния поздрав „Благодат и мир да бъде на вас“. Тази фраза се състои от гръцкия поздрав charis (благодат) и еврейския поздрав shalom (мир, благосъстояние). Както можем да видим от посочените стихове, Дарителите на благодатта и мира са трите лица на Божеството.

Бог-Отец е посочен като „Който е и Който е бил, и Който иде“ (Откровение 1:8; 4:8). Това ни препраща към Божественото име Яхве, „АЗ СЪМ ОНЗИ, КОЙТО СЪМ“ (Изход 3:14), отнасящо се до Божието вечно съществуване.

Светият Дух е посочен като „седемте Божии духове“ (ср. Откровение 4:5 с 5:6). Седем е число на пълнота. „Седемте Божии духове“ означава, че Светият Дух е активен във всичките седем църкви. Този образ отразява всеприсъствието на Светия Дух и Неговата непрестанна дейност сред Божия народ през цялата история, помагаща му да изпълни онова, за което е призван.

Исус Христос е идентифициран чрез три титли: „верният свидетел, първороденият от мъртвите и началникът на земните царе“ (Откровение 1:5). Те се отнасят до Неговата смърт, възкресение и царуване в небето. След това Йоан посочва какво е сторил Исус: Той „ни обича и ни е развързал от греховете ни чрез кръвта Си и (…) ни е направил Царство от свещеници на своя Бог и Отец“ (Откровение 1:5,6).

Той „ни обича“ в оригиналния гръцки текст се отнася до неугасимата любов на Христос, която обгръща миналото, настоящето и бъдещето. Онзи, Който ни обича, ни е освободил от греховете чрез Своята кръв. На гръцки това се отнася до завършен акт в миналото: когато Исус е умрял на кръста, Той е осигурил пълно и съвършено умилостивение за нашите грехове.

`Ефесяни 2:6 и Филипяни 3:20 описват изкупените като възкръснали и седнали с Исус в небесните места. Какво би могло да означава това и как се наслаждаваме понастоящем на този славен статут в Христос като „царе и свещеници“ (Откровение 1:6), докато все още сме в прокълнат от греха свят? Как този факт би трябвало да повлияе върху живота ни?`