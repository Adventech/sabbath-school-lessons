---
title:  Символичният език на „Откровение“
date:   01/01/2019
---

`Прочетете Откровение 13:1; Даниил 7:1-3 и Йезекиил 1:1-14. Кое е общото между всички тези видения?`

По-нататък Откровение 1:1 заявява: „Христос прати и го яви чрез ангела Си на своя слуга Йоан“. Тук намираме много важна дума в книгата. Думата „яви“ е превод на гръцката дума semainō, което означава „да покажа чрез символични знаци“. Тя се използва в гръцкия превод на Стария Завет (Септуагинта), където Даниил обяснява на цар Навуходоносор, че чрез статуята, направена от злато, сребро, бронз и желязо Бог „открива на царя онова, което предстои да стане по-късно“ (Даниил 2:45). Използвайки същата дума, Йоан ни казва, че сцените и събитията от „Откровение“ са му показани във видение от символичен тип. Воден от Светия Дух, Йоан вярно записва тези символични образи така, както ги е видял във виденията (Откровение 1:2).

Ето защо езикът, на който са описани пророчествата от „Откровение“, в по-голямата си част не бива да се тълкува буквално. По принцип четенето на Библията правилно предполага буквалното разбиране на текста (освен ако текстът не сочи към търсен символизъм). Но когато четем „Откровение“ – освен ако текстът не сочи към буквално значение – ние трябва да го тълкуваме символично. Въпреки че самите сцени и събития са буквални, те обикновено са изразени със символичен език.

Ако не забравяме, че „Откровение“ има предимно символичен характер, ще бъдем предпазени от изопачаване на пророческата вест. Опитвайки се да определим значението на използваните в книгата символи, трябва да внимаваме да не би да натрапим на текста значение, произлизащо от човешко въображение или от настоящото значение на посочените символи. Вместо това трябва да се обърнем към Библията и към символите, намиращи се на нейните страници, за да разберем образността в „Откровение“.

Всъщност, докато се опитваме да отключим значението на тези символи в „Откровение“, трябва да помним, че повечето от тях са заимствани от Стария Завет. Когато представя бъдещето с езика на миналото, Бог иска да впечатли умовете ни с факта, че Неговите дела на спасение в бъдещето до голяма степен ще приличат на спасителните Му действия в миналото. Онова, което е сторил за народа Си в миналото, ще направи отново и в бъдещето. В опитите си да разплетем паяжината на символите и образите от „Откровение“, трябва да започнем да обръщаме внимание на Стария Завет.