---
title:  Евангелието от Патмос
date:   29/12/2018
---

### За тази седмица прочетете
Откровение 1:1-8; Йоан 14:1-3; Второзаконие 29:29; Йоан 14:29; Римляни 1:7; Филипяни 3:20; Даниил 7:13,14.

> <p>Стих за запаметяване</p>
> „Блажен, който прочита, и онези, които слушат думите на това пророчество и пазят написаното в него; защото времето е близо“ (Откровение 1:3). 

Пророчествата от „Откровение“ са били разкрити във видение на апостол Йоан преди повече от деветнадесет века по време на неговото заточение на малък скалист остров в Егейско море, известен като Патмос (Откровение 1:9). Откровение 1:3 обещава благословение на тези, които четат книгата, слушат и се покоряват на ученията ѝ (сравнете с Лука 6:47,48). Този стих се отнася до събраните в църквата, за да чуят предадените вести. Но те ще бъдат благословени не само защото четат или слушат, а защото спазват думите на книгата (вж. Откровение 22:7).

Пророчествата на „Откровение“ са израз на Божията грижа за Неговия народ. Те ни насочват към мимолетността и крехкостта на този живот, към спасението в Исус и към нашето призвание да разпространяваме благовестието.

Библейските пророчества са като лампа, светеща в тъмно място (2 Петър 1:19). Предназначени са да осигуряват водителство на живота ни днес и надежда за бъдещето ни. Това пророческо водителство ще ни е необходимо чак до идването на Христос и установяването на Божието вечно царство.