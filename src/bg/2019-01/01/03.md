---
title:  Предназначение на книгата
date:   31/12/2018
---

Откровение 1:1 разкрива и предназначението на книгата – да показва бъдещи събития, започвайки от времето, когато е написана самата тя. Всеки запознат с „Откровение“ ще забележи, че предсказването на събития – било то на вече изпълнили се (поне от наша гледна точка днес) или на тези, които са все още в бъдещето (отново, от наша гледна точка днес) – съставляват по-голямата част от книгата.

Първостепенното предназначение на библейските пророчества е да ни уверят, че независимо какво ни носи бъдещето, Бог държи нещата под контрол. „Откровение“ прави точно това: уверява ни, че Исус Христос е със Своя народ през историята на този свят и дори сред плашещи последни събития.

Следователно пророчествата от „Откровение“ имат две практични цели: да ни научат как да живеем днес и да ни подготвят за бъдещето.

`Прочетете Второзаконие 29:29. Как този текст ни помага да разберем защо някои неща не са ни били разкрити? Според стиха каква е целта на това, което ни е разкрито? Т.е. защо ни е казано то? Вж. Откровение 22:7`

Пророчествата за последното време от „Откровение“ не са ни разкрити, за да задоволят нашето прекомерно любопитство за бъдещето. Книгата разкрива само онези аспекти от него, които е важно да знаем. Те са разбулени, за да ни внушат сериозността на предстоящото, така че да осъзнаем зависимостта си от Бога и в тази си зависимост да Му се покоряваме безрезервно.

Векове наред спекулации и дори сензационност са придружавали учението за събитията на последното време. Онези, които са предсказвали надвисналия край, са трупали цели състояния, плашейки хората да даряват пари за тяхното служене, защото, хм, ами защото краят бил близо. Но всеки път краят не настъпвал и хората оставали разочаровани и обезсърчени. Както с всички добри неща, дадени ни от Бога, пророчеството също може да бъде тълкувано неправилно.

`Прочетете Йоан 14:29. Кой изключително важен принцип можем да открием тук относно предназначението на пророчеството?`