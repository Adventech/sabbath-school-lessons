---
title:  Заглавието на книгата
date:   30/12/2018
---

`Прочетете Откровение 1:1,2. Каква е значимостта на пълното заглавие на книгата? Какво ни учи то, до кого всъщност е адресирана книгата?`

Откровение 1:1 посочва заглавието на книгата като „Откровение на Исус Христос“. Думата „откровение“ произлиза от гръцката apokalupsis (апокалипсис), което означава „отваряне“ или „сваляне на покривалото“. Апокалипсисът е разкриване на Исус Христос; книгата е както от Исус, така и за Него. Макар че тя идва от Бога посредством Исус Христос (вж. Откровение 22:16), също така свидетелства, че Исус е фокусната точка на нейното съдържание. Апокалипсисът е Неговото собствено откровение пред народа Му и израз на личната Му загриженост за тях.

Исус е централната фигура в „Откровение“. Книгата започва (Откровение 1:5-8) и завършва с Него (Откровение 22:12-16). „Нека Даниил говори, нека „Откровение“ говори и да кажат що е истината. На каквато и фаза да се представя този въпрос, издигнете Исус като център на всяка надежда, „Коренът и Потомъкът на Давид, и ярката утринна Звезда“ (Уайт, Е. Свидетелства към проповедниците и евангелските служители. С. 118 – англ. изд.)

Освен това Исус от Апокалипсиса е Исус Христос от четирите евангелия. „Откровение“ продължава описанието за Него и за спасителното Му дело в полза на неговия народ така както е описано за първи път в евангелията. Сега книгата „Откровение“ се фокусира върху различни аспекти на Неговия живот и служене. По същество тя започва там, където са приключили евангелията: възкресението и възнесението на Исус в небето.

Заедно с „Посланието към евреите“ „Откровение“ набляга върху небесното служене на Исус. То показва, че след Своето възнесение Спасителят е започнал Своето царствено и свещеническо служене в небесното светилище. Без „Откровение“ (или „Посланието към евреите“) нашето познание за първосвещеническото служене на Христос в небето за Неговия народ би било твърде ограничено. И все пак, дори при наличието на „Посланието към евреите“, книгата „Откровение“ ни предоставя неповторим поглед към служенето на Исус Христос за нас.

`Прочетете Йоан 14:1-3. Как това твърде обширно обещание ни помага да разберем по-добре какво прави Исус за нас в този момент в небето? Каква надежда бихме могли да почерпим от това чудесно обещание?`