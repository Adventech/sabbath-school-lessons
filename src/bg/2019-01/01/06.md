---
title:  Основният тон на „Откровение“
date:   03/01/2019
---

Заключението на пролога от „Откровение“ посочва истинската фокусна точка на цялата книга: завръщането на Исус в сила и слава. Обещанието на Христос да дойде отново е изговорено три пъти в епилога на книгата (Откровение 22:7,12,20).

`Прочетете Откровение 1:7,8. Формулировката на този текст е извлечена от няколко пророчески текста: Даниил 7:13,14, Захария 12:10, Матей 24:30. Какво ни разкриват те за сигурността на Второто пришествие?`

В „Откровение“ Второто пришествие на Христос е крайната точка, към която се стреми историята. Пришествието ще бележи приключването на историята на този свят и началото на Божието вечно царство, както и свободата от всяко зло, страдание, болка и смърт.

Също като останалата част от Новия Завет, Откровение 1:7 сочи към буквалното и лично идване на Христос в слава и величие. Всяко човешко същество, включително и „онези, които Го прободоха“, ще станат свидетели на Неговото идване. Тези думи сочат към специалното възкресение на някои хора точно преди завръщането на Христос, включващо и онези, които са Го разпнали. И докато със Своето идване Исус ще донесе избавление на очакващите Го, ще донесе и съд над тези, които са отхвърлили Неговата милост и любов.

Сигурността на Христовото завръщане е потвърдена с думите „Така е. Амин“ (Откровение 1:7). Думите „така е“ са превод от гръцкото nai, а „амин“ е еврейско утвърждаване. Тези думи изразяват увереност. В края на книгата също са поставени две подобни потвърждения (вж. Откровение 22:20).

„Изминали са повече от хиляда и осемстотин години, откакто Спасителят е обещал да се завърне. През вековете думите Му са изпълвали със смелост сърцата на Неговите верни. Обещанието все още не се е изпълнило: гласът на Дарителя на живота още не е призовал спящите светии от гробовете им; но все пак със сигурност думата е дадена. В Своето време Бог ще я изпълни. Някой сега ще се умори ли? Да се пуснем ли от вярата си сега, когато сме толкова близо до вечния свят? Ще каже ли някой: Градът е толкова далеч? Не, не. Още малко и ще видим Царя в красотата Му. Още малко и Той ще изтрие всички сълзи от очите ни. Още малко и Той ще ни „представи непорочни в радост пред Своята слава“ (Уайт, Е. Адвент Ревю енд Сабат Хералд, 13 ноември 1913 г.).

`Дадено обещание е силно само толкова, колкото е почтеността на човека, който го дава, и способността му да го изпълни. Как фактът, че обещанието за Второто пришествие е дадено от Бога, Който в миналото е спазвал всяко Свое обещание, ви осигурява увереността, че Христос ще се завърне, както е обещал?`