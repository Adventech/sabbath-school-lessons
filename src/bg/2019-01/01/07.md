---
title:  Дневен урок
date:   04/01/2019
---

Прочетете статията „Изучаване на книгите „Даниил“ и „Откровение“ в книгата на Елън Уайт „Свидетелства към проповедниците и служителите на евангелието“.

„Това откровение е дадено за ръководство и утеха на църквата в християнската епоха (…) Откровение значи откриване на нещо. Самият Господ открива на Своите слуги тайните, съдържащи се в тази книга. И Той възнамерява те да бъдат открити за изследване от всички. Истините са адресирани до хората, живеещи в последните дни на земната история, както и за живелите в дните на Йоан. Някои от обрисуваните в това пророчество картини принадлежат на миналото. Други стават сега, а някои се отнасят за края на великата борба между силите на тъмнината и Княза на небето. Трети разкриват тържеството и радостта на изкупените в обновената земя.

Нека да не мислим, че тъй като не можем да обясним всеки символ в откровението, е безполезно да го изследваме, за да узнаем значението на съдържащите се в него истини. Този, Който е разкрил тайните на Йоан, ще даде на прилежния изследовател на истината да предвкуси небесните неща. Хората, чиито сърца са готови да приемат истината, ще станат способни да разберат нейните учения и ще получат благословението, обещано на онзи, който „слуша думите на пророчеството“ и пази нещата „написани в тая книга“. (Уайт, Е. Деяния на апостолите. Гл. „Откровението“. Изд. „Нов живот“, София, с. 263).

**Въпроси за разискване**

`1. Ако „Откровение“ представлява разкриване на Исус Христос, защо днес думата апокалипсис носи отрицателно значение? Какво ни говори това за популярното възприемане на „Откровение“ сред християните? Защо думата страх често се свързва с пророчествата от „Откровение“?`

`2. Помислете за някои от несбъдналите се предсказания, направени от някои хора само през последните 20 години относно събитията в края на времето и второто идване на Исус. Независимо от сърцата или подбудите на тези, които ги правят (които така или иначе не бихме могли да знаем), какви са отрицателните последици от тези несбъднали се предсказания? Как се чувстват повярвалите на тези предсказания? В каква светлина представят християните като цяло пред външните хора, забелязващи, че предсказанията не се сбъдват? Как ние като хора, вярващи в пророчеството и гледащи на събитията на последното време като на пътепоказатели, постигаме правилния баланс в начина, по който разбираме пророчеството и го споделяме с останалите?`