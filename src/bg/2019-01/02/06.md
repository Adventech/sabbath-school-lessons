---
title:  Вестта до църквата в Ефес
date:   10/01/2019
---

Ефес е столица и най-голям град на римската провинция Азия, разположен на главни търговски пътища. Като ключово пристанище на Азия той е изключително важен търговски и религиозен център. Градът е пълен с такива обществени сгради като храмове, театри, гимнастически салони, бани и публични домове. Известен е с магическите си практики и изкуства. Градът е прочут още с неморалността и суеверията си. Но най-влиятелната християнска църква в провинцията се намира именно в Ефес.

`Прочетете Йеремия 2:2 заедно с Ефесяни 1:15. Как се представя Исус пред тази църква? За какви изключителни качества я хвали? Какви притеснения изразява?`

В началото ефесяните са известни със своята вярност и любов (Откровение 2:5-7). Въпреки че преживява натиск и отвън, и отвътре, църквата, християните в Ефес остават твърди и верни. Те работят усърдно и са верни докрай; наистина не могат да приемат фалшиви апостоли помежду си. Но тяхната любов към Христос и другите църковни членове започва да отпада. Въпреки че хората са твърди и верни, без любовта на Христос съществува опасността дори техният собствен светилник да угасне.

`Прочетете Откровение 1:12-20. Кои три неща Исус подканва църквата да направи, за да съживи първата си любов и посвещение към Христос и вярващите? Как са свързани последователно тези три неща?`

Пророчески погледнато, ситуацията в църквата в Ефес отговаря на цялостната ситуация и духовно състояние на църквата от 31 до 100 г.сл.Хр. Апостолската църква се характеризира с любов и вярност към евангелието. Но към края на I век църквата започва да губи пламенността на първата си любов, като по този начин се отдалечава от простотата и чистотата на евангелието.

`Представете си, че сте част от църква, чиято любов отпада. Членовете може би не практикуват никакъв познат или явен грях. На определено ниво те вършат всичко, което е правилно; но страдат от формализъм и студенина. Как съветът на Исус освобождава църквата от това състояние?`