---
title:  Разказ
date:   11/01/2019
---

#### Детето като дар

_От Андрю Макчесни_

Джанис Кларк нямала намерение да осиновява дете, но телефонът иззвънял в един студен мартенски ден.

„Ще родя дете, което не мога да задържа, и се чудя дали няма да го вземете“, казала Анет.

„Какво имаш предвид „да го вземете“, попитала Джанис, 47-годишна учителка по физическо възпитание в адвентното мисионско училище Мамави Атоскетан в канадската провинция Алберта.

„Искам да го осиновите“, заявила Анет, която била на 18 години и вече майка на две деца.

Джанис не смятала, че момичето говори сериозно, но се опитала да се срещне с нея и с родителите й. Усилията й останали безрезултатни.

След два месеца телефонът на Джанис звъннал. Отново се обадила Анет.

„Ще можете ли да дойдете в болницата, за да ме подкрепяте по време на раждането?“

Детето щяло да се роди с цезарово сечение.

Джанис и съпругът й имали пет биологични и деца и още четири приемни. Пристигнали в болницата рано сутринта. Сестрата ги поздравила с думите: „О, вие сте осиновителите.“

Джанис била в шок. Смятала, че Анет има някакви други планове за бебето, тъй като била споменала за осиновяването само веднъж по време на телефонен разговор.

В болничната стая попитала родилката какви са плановете й.

„Как ще се казва бебето?“

„Това бебе е ваше – отвърнала Анет. – Вие трябва да му дадете име.“

Едва тогава Джанис осъзнала, че това дете ще бъде нейно.

Само след няколко часа се родило здраво момче. Датата била 12 май 2016 г. Джанис останала в болницата през нощта и след ден взела бебето у дома. Нарекла го Хъксли.

Джанис вярва, че е получила бебето от Анет поради любовта, която проявявала в училище.

„Не става въпрос за мене лично – казва тя. – Дълги години работех със семейството й. Тя заедно с всичките си братя и сестри знаеха, че учителите ги обичат. Ето защо ме помоли да станем родители на бебето.

Сълзи се стичаха по лицето на Джанис, докато разказваше.

„Толкова е смиряващо да знам, че съм създала такова впечатление. От мене се очаква да уча Хъксли за неговия Създател.“