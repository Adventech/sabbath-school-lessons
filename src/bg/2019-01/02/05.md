---
title:  Вестта на Христос за тогава и сега
date:   09/01/2019
---

`Прочетете 19,20,Откровение 1:11. Исус произнася седем отличителни вести към църквите в Азия. Какво ни разкрива фактът, че в провинцията е имало повече от седем църкви, относно символичната значимост на тези вести за християните като цяло?`

Вестите, които Исус поверява на Йоан да изпрати до седемте църкви, са записани в Откровение, 2 и 3 гл. Приложението им се изразява на три нива:

Историческо приложение. Тези вести първоначално са изпратени до седем църкви, разположени в богати градове на Азия от I век. Там християните се сблъскват със сериозни предизвикателства. Няколко града издигат поклонение пред императора в своите храмове като белег на лоялността си към Рим. Поклонението пред императора става задължително. Освен това от гражданите се очаква да участват в публичните събития и езическите религиозни церемонии. Тъй като много християни отказват да участват в тези практики, те се сблъскват с изпитания, понякога дори с мъченическа смърт. По поръчение на Христос Йоан пише на седемте църкви, за да им помогне да посрещнат предизвикателствата.

Пророческо приложение. Фактът, че „Откровение“ е пророческа книга, но че само седем църкви са избрани да получат тези вести, посочва пророческия характер и на самите вести. Духовното състояние на седемте църкви съвпада с духовното състояние на Божията църква през различни исторически периоди. Седемте вести имат за цел да предоставят – от небесна гледна точка – панорамен поглед на духовното състояние на християнството от I век до края на света.

Универсално приложение. Също както цялата книга „Откровение“ е изпратена като едно писмо, което да бъде прочетено във всяка църква (22:16; Откровение 2:1-4), така и седемте вести съдържат поуки, приложими за християните от всеки век. По този начин те представляват различните видове християни във всяко време и на всяко място. Например, докато днес християнството като цяло се характеризира като лаодикийско, някои християни могат да се отъждествяват с характеристиките на някои от другите църкви. Добрата новина е, че каквото и да е духовното ни състояние, Бог „приема падналите в грях човешки същества там, където са” (Уайт, Е. Избрани вести. Т. 1. Гл. „Боговдъхновеността на пророците“. Изд. „Ел Уай“, София, 18).

`Представете си, че Господ трябваше да напише писмо на местната ви църква под формата на изпратените до седемте църкви писма относно предизвикателствата, с които тя се сблъсква, както и за духовното ѝ състояние. Какво би могло да гласи това писмо?`