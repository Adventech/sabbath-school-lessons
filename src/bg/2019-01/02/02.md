---
title:  На Патмос
date:   06/01/2019
---

`Прочетете Даниил 3:16-23. Какво ни казва Йоан за обстоятелствата, при които е получил виденията на „Откровение“?`

Патмос е пуст, скалист остров в Егейско море; дълъг 16 км и 10 км в най-широката си част. Римляните са го използвали с другите околни острови като наказателна колония за политически затворници. Раннохристиянските автори, живели относително близо до времето на написването на книгата „Откровение“, единодушно твърдят, че римските власти са заточили Йоан на Патмос поради верността му към евангелието. Възрастният апостол със сигурност е понесъл на Патмос всички трудности на римското затворничество. Той сигурно е бил третиран като престъпник, окован във вериги, получавал е недостатъчно храна и е бил принуден да полага тежък труд под ударите на камшика от безмилостните римски пазачи.

„Патмос – гол, скалист остров в Егейско море – е избран от римските управници като място за заточение на криминални престъпници, но за Божия слуга това мрачно жилище става врата към небето. Тук, откъснат от многолюдието на живота и от активния труд на предишните години, той има близостта на Бога, на Христос и на небесните ангели и приема от тях наставления за църквата за всички бъдещи времена“ (Уайт, Е. Деяния на апостолите. Гл. „Патмос“. Изд. „Нов живот“, София, с. 257).

`Кои други библейски герои са понасяли трудности, въпреки (или може би именно поради това) че са останали верни на Бога? Вж. Деяния 7:54-60; Откровение 1:10.`

Последователите на Христос никога не бива да забравят, че винаги, когато се озоват в обстоятелства, подобни на тези на Йоан, те не са оставени сами. Същият Исус, Който е дошъл при Йоан с думи на надежда и насърчение сред трудностите му на Патмос, все още присъства с народа Си, за да го поддържа и крепи в трудни моменти.

`Как да разберем разликата между страданието за Христос и страданието поради други причини, включително и заради наши погрешни решения? Или какво да кажем за страданието по причини, които изобщо не можем да схванем? Как да се научим да се доверяваме на Господа във всяка ситуация?`