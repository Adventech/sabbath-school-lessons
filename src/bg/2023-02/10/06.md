---
title: Благодат за послушание
date: 01/06/2023
---

Жената в червено и пурпурно, яздеща върху покрит с червено звяр, дава на всички чашата си с вино и светът се опива от фалшивите доктрини на Вавилон. Говорейки за „виното на Вавилон“, Елън Уайт казва ясно: „Какво е това вино? Нейните фалшиви доктрини. Тя е дала на света една фалшива събота, вместо съботата от четвъртата заповед, и повтаря лъжата, която Сатана за пръв път каза на Ева в Едем – естественото безсмъртие на душата“ ( Ревю енд Хералд , 6 декември 1892 г.). Тези погрешни учения са заблудили милиони хора. Затова Бог дава на Своя оплетен в измами народ един последен призив в края.

`Прочетете Откровение 18:4,5. Какъв е Божият призив за множествата, които все още членуват в отпаднали религиозни организации?`

Както вече видяхме (но си струва да повторим), много хора от Божия народ се намират в религиозни организации, които поддържат компрометирани библейски учения. Те не разбират истините от Писанието. Божият любящ призив е съвсем откровен: „Излез от нея, народе Мой, за да не участваш в греховете ѝ и да не споделяш язвите ѝ“ ( Откровение 18:4 ).

`Прочетете 1 Йоан 3:4 и го сравнете с Римляни 14:23 . Какво е библейското определение за грях? Как се допълват тези библейски пасажи?`

Грехът е престъпване, или нарушаване на Божия закон. Единственият начин някой да се покорява на закона, е чрез вяра в силата на живия Христос. Ние сме слаби, нестабилни, нерешителни, грешни човешки същества. Когато приемем Христос чрез вяра, Неговата благодат изкупва миналото ни и ни дава сили за настоящето. Той ни дава „благодат и апостолство за послушание“ ( Римляни 1:5 ; англ. Библия – нов превод на крал Джеймс ). Небесният призив към Неговия народ в църквите, които не уважават и не изпълняват Божия закон, е да излязат с вяра. Призивът Му към адвентистите в спазващите съботата църкви е да изоставят всички егоцентрични, човешки опити за послушание и да живеят благочестиво чрез вяра в благодатта на Христос, която ни избавя от осъждането и властта на греха. И както верността на Израил към закона ( Второзаконие 4:6 ) щеше да бъде мощно свидетелство пред света, нашата вярност също може да бъде мощно свидетелство и да помогне за извеждането на хората от Вавилон.