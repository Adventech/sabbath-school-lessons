---
title: Разширено изучаване
date: 02/06/2023
---

„Вавилон велики“ в книгата „Откровение“ обозначава в духовен смисъл обединените отстъпили религии в края на времето. (…) „Вавилон велики“ е името, чрез което боговдъхновеното Слово говори за големия троен религиозен съюз на папството, отстъпилия протестантизъм и спиритизма. (…) Терминът „Вавилон“ се отнася за организациите и техните водачи, а не толкова за самите членове като такива. Последните са назовани „много води“ ( Откровение 17:1,15 )“ (Адвентен библейски коментар. Т. 7, с. 851, 852 – англ. изд.).

„Чрез двете големи заблуди – безсмъртието на душата и светостта на неделята – Сатана ще подчини хората на измамите си. Докато първата поставя основите на спиритизма, втората създава връзка на близост с Рим“ (Уайт, Е. Великата борба. С., Нов живот, 2018, с. 398).

В Стария Завет духовете на мъртвите играят важна роля във вавилонската религия. Вавилонците силно вярват в доктрината за безсмъртието на душата. Те приемат, че при смъртта душата навлиза в света на духовете. Идеята за безсмъртната душа е чужда на ученията на Писанието. Юдейската енциклопедия ясно посочва произхода на фалшивия възглед за безсмъртието на душата. „Вярването, че душата продължава съществуването си след разпадането на тялото (..) никъде не е категорично изразено в Свещеното Писание. (…) Вярването в безсмъртието на душата идва при юдеите чрез контакта им с гръцкото мислене и основно чрез философията на Платон, главния му представител, който стига до него чрез орфически и елевзински мистерии, в които са били странно преплетени вавилонски и египетски учения“ (Kaufmann Kohler , The Jewish Encyclopedia , “Immortality of the Soul,” (1906).

**Въпроси за разискване**

`Защо е толкова решаващо да се разбира истината за смъртта? От какво ни предпазва тази истина? Защо е и утешителна?`

`Някои от дяволските заблуди са очевидни, други са по-изтънчени. Как можем да се предпазим и от двата вида?`

`В групата поговорете за въпроса, засегнат в частта за неделя: за хората, които вършат зло, вярвайки, че следват Божията воля, разкрита в Библията. Как да си обясним това? Каква роля трябва да играе Божият закон в обяснението му?`

Тази събота, 03.06.2023 г., ще се молим за църкви „Бяла Слатина“ и „Варна“ с групата в с. Въглен.