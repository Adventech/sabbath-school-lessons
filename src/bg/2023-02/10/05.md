---
title: Призив за вярност
date: 31/05/2023
---

Вестта на втория ангел от Откровение, 14 глава е „Падна, падна великият Вавилон“. В Откровение, 17 глава жената, олицетворена като духовен Вавилон, облечена в пурпурно и червено, язди върху червен звяр, дава на всички чашата си с вино и опива света със заблуди. Църква и държава се съюзяват. Преобладават фалшиви учения. Демони правят чудеса, за да мамят. Светът е изстрелян към последния конфликт.

Същевременно Божият народ е оклеветяван, подиграван, потискан и гонен, но в Христос и чрез силата на Светия Му Дух вярващите остават твърди в посвещението си. Всичките сили на ада и оръдията на злото не могат да унищожат верността им към Христос. Те са в безопасност при Него. Той е тяхното „прибежище и сила (…), винаги изпитана помощ в напасти“ ( Псалми 46:1 ).

Бог призовава един народ в края на времето да остане верен на Словото Му. Исус се моли: „Освети ги чрез истината; Твоето слово е истина“ ( Йоан 17:17 ). Истината от Божието Слово, а не човешко мнение или традиция, е Зорницата, която ни ръководи в този критичен час от земната история.

Ето едно забележително изказване на д-р Едуард Т. Хискокс, автор на „Стандартен наръчник за баптистките църкви“. През 1893 г. той прави обръщение към стотици баптистки проповедници и ги шокира, когато им обяснява как неделята е навлязла в християнската църква.

„Колко жалко, че тя [неделята] е навлязла, белязана със символа на езичеството и покръстена с името на слънчевия бог, след това възприета и одобрена чрез папското отстъпление и завещана като свещено наследство на протестантизма!“ (Едуард Хискокс пред конференция на проповедници в Ню Йорк, 13 ноември 1893 г.).

`Прочетете Йезекиил 20:1-20 . Каква е същността на пророческата вест тук и как се вписва съботата в този призив към вярност?`

Йезекиил, 20 глава е искрен призив към Израил да изостави езическите ритуали и да се покланя на Твореца, а не на фалшиви божества, в този случай „египетските идоли“. Във вестта на трите ангела Бог също отправя призив да се „поклоним на Твореца“, защото „падна Вавилон“. Знаем също, че съботата и вярното ѝ съблюдаване ще играят огромна роля в последните събития.

`Какви поуки можем да си извлечем от написаното в Йезекиил 20:1-20 ? 1 Коринтяни 10:11`