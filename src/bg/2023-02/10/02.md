---
title: Пътят, който изглежда прав в очите на човека
date: 28/05/2023
---

В контекста на последните дни Исус изрича сериозно предупреждение: „Защото ще се появят лъжехристи и лъжепророци, които ще покажат знамения и чудеса, за да подмамят, ако е възможно, и избраните“ ( Марк 13:22 ). Кои са „избраните“? По-късно Той казва: „Ще изпрати Своите ангели с гръмогласна тръба; и те ще съберат избраните Му от четирите ветрища, от единия край на небето до другия“ ( Матей 24:31 ). Малко е плашещо, нали, че измамата в последните дни ще бъде толкова голяма, че дори верните ще бъдат застрашени от заблуда?

`Прочетете Откровение 12:9 . Кой е измамен от Сатана? Как да разбираме тези думи?`

Очевидно Бог ще има Свои верни в последните дни, както е имал през всички епохи. Обаче използваните тук думи показват колко широко разпространени са заблудите на дявола.

`Прочетете Притчи 14:12 . Какво мощно предупреждение е дадено тук?`

На хората често се казва да следват съвестта си, за да определят сами за себе си какво е правилно или погрешно, добро или зло и да живеят според убеждението си. Но Писанието казва, че всички сме грешници, всички сме покварени ( Йеремия 17:9; Римляни 3:9-18 ), ето защо да се доверяваме на чувствата си почти винаги ни гарантира, че рано или късно ще сбъркаме и дори ще сторим зло. Много зло е извършвано през вековете от хора, които са били напълно убедени в правотата на каузата си. Понеже са следвали пътя, „който им се вижда прав“.

Ние обаче трябва да се потопим в Словото Божие и от него, предаващи се на влиянието на Светия Дух, да научим кое е истина и заблуда, кое е правилно и погрешно, кое е добро и зло. Ръководени от собствените си планове, дори от собствените си сетива, лесно бихме могли да станем плячка на сатанински заблуди.

`Помислете за примери за хора, действали въз основа на това, което смятат за право или вярват, че е Божията воля, но извършили лоши неща. Какво можем да научим от тези трагични събития?`