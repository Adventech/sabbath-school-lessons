---
title: Старата лъжа за безсмъртието
date: 29/05/2023
---

`Прочетете Откровение 16:13,14 и Откровение 18:2,23 . Какви загатвания за спиритизма намирате в тези стихове?`

Изрази като „духове на бесове“ или „жилище на бесовете“ и „магии“ показват демонична активност. Ето защо не ни учудва предупреждението, че една от двете големи измами в последните дни ще бъде „безсмъртието на душата“ (Уайт, Е. Великата борба. С., Нов живот, 2018, с. 398).

Разбира се, днес е толкова лесно да го забележим. Дори в християнските среди възгледът за безсмъртието на душата е станал основна християнска доктрина. Много християни вярват, че при смъртта спасените се отправят към небето, а изгубените слизат в ада. Колко често например, след смъртта на великия евангелизатор Били Греъм, чуваме, че „Били Греъм вече е в безопасност на небето, в любящите ръце на Исус“ или нещо подобно? Този начин на мислене се проповядва през цялото време от амвоните, в класните стаи, а особено на погребения.

`Прочетете Еклесиаст 9:5; Йов 19:25-27; 1 Солунци 4:16,17 ; Откровение 14:13 . Какви ясни указания дава Бог на Своя народ за живота след смъртта и къде да намерим надежда?`

Един от стълбовете на вавилонските заблуди е фалшивото разбиране за смъртта, което чрез своето централно учение за безсмъртието на душата подготвя пътя за измамното влияние на спиритизма. Ако вярвате, че мъртвите продължават да живеят под някаква форма и могат дори да общуват с нас, тогава каква защита имате от безчислените заблуди на Сатана? Ако някой, за когото мислите, че е мъртвата ви майка или дете, или пък друг любим човек, изведнъж се яви и говори с вас, няма ли да е лесно да бъдете заблудени от сетивата си? Това се е случвало в миналото, случва се и сега и определено ще се случи отново, докато наближаваме края на дните. Единствената ни защита е да останем твърдо вкоренени в библейското учение, че смъртта е сън до второто идване на Исус.

`Какви примери за съвременен спиритизъм съществуват във вашата култура днес? Защо неотклонното придържане към Божието Слово е единствената ни защита?`