---
title: Заблудите на Сатана в края
date: 27/05/2023
---

### За изучаване през седмицата
Откровение 12:9; 16:13,14; 1 Солунци 4:16,17; Йезекиил 8:16; 20:1-20; Откровение18:4,5.

> <p>Стих за запаметяване</p>
> „Освети ги чрез истината; Твоето слово е истина“ (Йоан 17:17).

Била една от онези разкошни септемврийски сутрини в Чикаго. Докато слънцето изгрявало над езерото Мичиган и редовните пътуващи се борели със задръстванията по автострадите „Кенеди“ и „Айзенхауер“, а децата тръгвали за училище, се разнесла една мълва, която смразила от страх сърцата на жителите на града. Хората се разболявали тежко, а някои и умирали само няколко часа след приемане на капсули „Тиленол“. Проверката показала, че във всяка от капсулите било поставено по малко количество калиев цианид – смъртоносна отрова. Някакъв умопобъркан индивид подправил лекарствата. И до днес не е известно кой е бил той.

Както вече видяхме, „Откровение“ ни предупреждава, че „земните жители“ ще пият едно смъртоносно питие, наречено „виното на Вавилон“. Има фалшиви доктрини и учения, които накрая ще доведат единствено до смърт. Обаче светът не е оставен без противоотрова, без защита срещу тази духовна напаст – и противоотровата е Тройната ангелска вест.

В урока за тази седмица ще продължим да разглеждаме не само заблудите на Вавилон, но и плана на Исус да ни спаси от тях и от смъртта, която те биха причинили.