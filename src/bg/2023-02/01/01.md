---
title: Исус печели – Сатана губи
date: 25/03/2023
---

### За изучаване през седмицата
Откровение, 12 гл.; Ефесяни 5:25-27,32; Филипяни 3:9; Даниил 7:25; Исая 14:12-14; Откровение 13:14-17.

> <p>Стих за запаметяване</p>
> „Тогава змеят се разяри против жената и отиде да воюва против останалите от нейното потомство, които пазят Божиите заповеди и свидетелството на Исус“ (Откровение 12:17).

В книгата си „Малцината: Невероятни истории за най-изненадващите обрати в исторически битки“ Кормак О’Брайън разказва за армии, които въпреки че са били много по-малочислени, все пак са победили. Например армията на Ханибал от 55 000 войници от Картаген, която сразила „непобедимата“ римска армия от 80 000 силни войници. Разказва се удивителната история за гръцката армия на Александър Велики, която победила Персийската империя.

Ние също водим битка на живот и смърт с хитър враг. Малочислени сме и се бием срещу значително превъзхождащи ни сили. Силите на злото изглеждат непобедими. Сякаш сме обречени на провал. Поражението изглежда неизбежно. Няма изгледи за победа. От чисто човешка гледна точка, сякаш силите на Сатана ще ни погълнат.

Обаче благодарение на Бога, макар и да сме малочислени, макар и армиите на злото да ни превъзхождат (според човешките очи) и атаките му да са ожесточени, чрез Исус накрая ще победим. Темата на последната книга от Библията, „Откровение“, е следната: Исус печели – Сатана губи. Кулминацията на тази битка е очертана в Откровение, 12 глава, която най-вече ще изучаваме тази седмица. Това ще ни подготви да разберем по-добре Откровение, 14 глава и трите ангелски вести.