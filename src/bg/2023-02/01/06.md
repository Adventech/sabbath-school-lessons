---
title: Божият остатък в края на времето
date: 30/03/2023
---

Дяволът воюва с Христос от началото на бунта си в небето ( Откровение 12:7 ). Целта му тогава, както и сега, е да узурпира властта над вселената ( Исая 14:12-14). Прицелът на вниманието му в последните дни от човешката история пада върху Божия народ. Откровение 12:17 подчертано заявява, че змеят (Сатана) е разярен (разгневен) на жената (църквата) и отива да воюва с останалите от нейното потомство. Този израз, „останалите от нейното потомство“, се превежда също и като „остатък“ в превода на крал Джеймс на английски език . Божият остатък остава верен на Христос, послушен на Неговата истина и верен на мисията Му.

`Прочетете Откровение 12:17 . Какви характеристики на Божия остатък, църквата от последните дни, намирате в този пасаж?`

В Откровение 12:17 Сатана (змеят) е разярен против жената, Божията църква. Дяволът изпитва ярост към един народ, който пази Божиите заповеди, и ще направи всичко възможно да ги унищожи.

Накрая той подбужда издаването на указ да не могат да купуват или да продават и да бъдат пратени в затвор или убити ( Откровение 13:14-17). Щом Сатана не може да унищожи Христос, той ще се опита да погуби онова, което Христос обича най-много – Неговата църква. Последната война на земята няма да е в Близкия изток и във връзка с различните конфликти там. Тя ще бъде битка за ума на всеки един човек от Божия народ, разпръснат по целия свят. Тя ще бъде битка между две противоположни сили: Христос и Сатана. И никой не може да остане неутрален.

Централният въпрос в тази последна война е: „На кого сме верни? Кой получава нашата вярност?“. Небето призовава за вярващи хора, които са запленени от Христовата любов, изкупени с Неговата благодат, отдадени на Неговата кауза, укрепени от Неговия Дух и така покорни на заповедите Му, че са готови да отидат на смърт за Неговото дело.

Нашият свят се е запътил към мащабна криза. Но в Исус, чрез Исус и заради Исус победата ни е сигурна – докато оставаме свързани с Него, което правим чрез вяра – вяра, водеща до послушание. Всичко се свежда до нашия избор.

`Как се разиграва на практика Откровение 12:17 във вашия живот, във вашата християнска опитност? Иначе казано, по какъв начин наблюдавате великата борба в собствения си живот?`