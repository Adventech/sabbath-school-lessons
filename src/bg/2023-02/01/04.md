---
title: Да приемем победата на Исус
date: 28/03/2023
---

В Библията е описано, че Исус никога не е губил битка със Сатана. Той е могъщият победител. Победител над силите на злото. Но едно е да вярвате, че Исус е победил сатанинските изкушения. Съвсем друго е да сте уверени, че Неговата победа е и наша победа.

`Прочетете Откровение 12:10. Какво насърчение би трябвало да намирате във факта, че вашият обвинител е „свален“?`

Въпреки че на земята все още бушува битка, Сатана е изгубил войната. Точка. Така е не само за крайната победа на Христос в кулминацията на човешката история, но също и за нашата битка с началствата и властите на злото в личния ни живот. Някои християни живеят като разочаровани пораженци. Надяват се да победят някое отношение или навик, но никога не осъзнават реалността на Христовата победа за самите тях в личния им живот.

`Прочетете Откровение 12:11. Каква увереност за победа ни дава Христос в този пасаж?`

Седем пъти във вестите от „Откровение“ към седемте църкви срещаме израза „който победи“. Тук, в Откровение 12:11, отново откриваме идеята за победата. Думата „побеждавам“ в оригиналния език на текста е nikao . Тя може да бъде преведена буквално като „покорявам, надделявам, триумфирам или излизам победоносно“. Забележете по какъв начин излизаме като победители. Откровение 12:11 потвърждава, че това е възможно „чрез кръвта на Агнеца“.

В Откровение 5:6 чрез пророческо видение Йоан надзърта в небето и вижда „Агнец, като заклан“. Жертвата на Христос е в центъра на вниманието на цялото небе. Няма по-благороден образ от Кръста, чрез който да се покаже безкрайната и необяснима Божия любов.

Когато приемем чрез вяра това, което е извършил Христос за нас, нашият дълг се заличава и заставаме съвършени пред Божиите очи. Греховете ни са опростени ( Колосяни 1:14 ; Ефесяни 1:7 ; Колосяни 2:14) и „бе свален клеветникът на нашите братя“ ( Откровение 12:10 ). Ние сме изкупени, победители и спасени не поради нашите собствени заслуги, а заради победите на Христос за нас.