---
title: Битката в небето
date: 26/03/2023
---

Откровение, 12 глава представя поредица от драматични епизоди, кратки моменти от вековния конфликт между доброто и злото, който е започнал в небето, но ще завърши тук, на земята. Тези епизоди ни отвеждат назад във времето: от началните сцени на бунта на Сатана в небето до злостната му атака срещу Божия народ в последните дни.

`Прочетете Откровение 12:7-9 , където се описва този космически конфликт между доброто и злото. Как е възможно да се случи нещо подобно в небето? Какво подсказват тези стихове за реалността на свободната воля, на свободния избор?`

Свободата на избор е фундаментален принцип в Божието управление както на небето, така и на земята. Бог не е създал роботи нито на небето, нито на земята. Създадени по Божия образ, ние, хората, можем да вземаме морални решения.

Свободата на избора е тясно свързана със способността да обичаш. Ако отнемете силата на избора, унищожавате способността за любов, защото любовта никога не може да бъде принудена или наложена чрез сила. Любовта е израз на свободната воля. Всеки небесен ангел се е изправил пред възможността да избира дали да откликне на Божията любов, или да Му обърне гръб егоистично, арогантно и гордо. И точно както небесните ангели са били изправени пред вечен избор заради любовта, така и всеки един от нас, според „Откровение“, трябва да вземе своето вечно решение в земния конфликт.

Никога не е имало неутралитет във великата борба ( Лука 11:23 ), няма да има и в последната война на земята. Както всеки един ангел е избирал дали да застане на страната на Исус, или на Луцифер, така и цялото човечеството ще бъде доведено до окончателното си, необратимо решение в края на времето. Кой ще получи нашата вярност, поклонение, послушание? Винаги това е бил основният въпрос за хората, такъв ще бъде той и в последната криза на земната история, само че в по-драматични обстоятелства.

Но ето една изключително добра новина: Откровение, 12 глава описва триумфа на Христос в конфликта и всичко, което трябва да сторим ние, използвайки свободната си воля, е да изберем да застанем на Негова страна, на печелившата страна. Прекрасно е, че можем да изберем тази страна в битката, след като предварително знаем, че Той ще триумфира.

`Помислете колко свещена трябва да е била свободната воля за Исус, Който, макар да знае, че тя ще го заведе на кръста ( 2 Тимотей 1:9 ), въпреки това ни я дава. Какво следва да ни говори това за употребата на този свещен, но скъп дар?`