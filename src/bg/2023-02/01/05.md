---
title: Жената в пустинята
date: 29/03/2023
---

`Прочетете Откровение 12:6 и го сравнете с Откровение 12:14-16 . Обърнете специално внимание на времевия период, когато Сатана напада „жената“ (Божията църква) и какво решение има Бог за Своя народ. За какво говорят тези стихове?`

1260-те дни от Откровение 12:6 са паралелни на „време, времена и половин време“ от Откровение 12:14 . Същото времево пророчество, описващо идентичен времеви период, е записано в Даниил 7:25, Откровение 11:2,3 и Откровение 13:5 . Тъй като това са пророчески символи (в пустинята не отива буквална жена с крила), ние прилагаме към тези пророчества идеята за пророческо време – принципа „ден-година“ (например Числа 14:34 и Йезекиил 4:4-6 ). Това просто означава, че един пророчески ден съответства на една година. Коментирайки този същия пророчески период от време в Откровение 11:2 , Учебната Библия на Университет „Андрюс“ заявява: „Затова историческите тълкуватели по принцип разбират периода от 1260 пророчески дни като представляващ 1260 буквални години, обхващащи периода между 538-1798 г. ( с. 1673 – коментари за Откровение 11:2; англ. изд. ). Една покварена църква – заедно с покварена държава – потискат, гонят и понякога избиват Божия верен народ.

Жестокото сатанинско гонение на вярващите в Библията християни е продължение на великата борба между доброто и злото. Напускайки тъмнината на Средните векове, по време на Реформацията, мъже и жени са изправени пред избор. Ще останат ли верни на Божието Слово, или ще приемат ученията на свещениците и прелатите? Истината още веднъж възтържествува и Бог има един верен народ въпреки яростното противопоставяне.

Виждаме някои вълнуващи и изключително насърчителни изрази за Божията закрила в тези стихове. Откровение 12:6 използва израза „място, приготвено от Бога“. Откровение 12:14 заявява, че жената е „хранена“ в пустинята, а Откровение 12:16 – че „земята помогна на жената“. В периоди на жестоки гонения Бог осигурява закрила на църквата Си. Ще направи същото и за остатъка в края на времето.

`Опишете време на изпитания и трудности в живота си, когато лесно сте можели да се обезкуражите, но Бог ви е намерил убежище и ви е помогнал в проблемите. Каква подкрепа осигурява Бог, когато най-много се нуждаете от нея?`