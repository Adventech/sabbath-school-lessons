---
title: Разширено изучаване
date: 31/03/2023
---

В известен смисъл можем да твърдим, че Бог не е имал избор: ако е искал същества, които да са в състояние да обичат Него и всички останали, Той е трябвало да ги създаде със свободна воля. Ако те не бяха свободни, не биха могли да обичат, а каква щеше да бъде нашата вселена без любов? Би била това, което някои хора твърдят, че е: безлична машина, действаща според стриктните закони на причината и следствието и в която няма нито свободна воля, нито свободен избор, и не бихме били нищо повече от торби със субатомни частици от плът и кръв, следващи единствено законите на физиката. Това не е никак приятна картина, нито пък изобразява това, което ние от само себе си знаем. Кой от нас например смята, че любовта към родителите ни, към децата, към брачните партньори не е нищо друго освен подреждане на атоми?

„Тъй като законът на любовта е основата на Божието управление, щастието на всички интелигентни същества зависи от съвършеното им съобразяване с неговите велики принципи на правда. Бог желае да получава от всичките Си творения служене от любов – служене, което е мотивирано от оценяването на Неговия характер. Не изпитва удоволствие от принудително покорство и на всички подарява свободна воля, за да могат да Му служат доброволно.

Докато всички сътворени същества бяха верни на Бога от любов, в цялата Божия вселена цареше съвършена хармония. Най-голямата наслада на небесните множества беше да изпълняват плановете на Твореца Си. Те обичаха да отразяват Неговата слава и да Му отдават възхвала. Докато любовта към Бога беше на първо място, любовта им един към друг беше доверчива и несебелюбива. Нито една дисхармонична нотка не помрачаваше небесната хармония“ (Уайт, Е. Патриарси и пророци. С., Нов живот, 2019, с. 8).

**Въпроси за разискване**

`Защо Откровение, 12 глава е подходящо въведение към трите ангелски вести, особено като имаме предвид наближаващия конфликт във времето на края?`

`С какво е насърчителна лично за вас 12 глава от „Откровение“, когато ежедневно сте изкушавани и изпитвани?`

`Има хора, които смятат, че нашите действия са в основата си предопределени от наследствеността и обкръжението. Съгласни ли сте, или не? Каква роля играе нашият избор при определяне на поведението ни? Обсъдете връзката между личния ни избор и Божията сила, която действа в живота ни.`

Тази събота, 01.04.2023 г., ще се молим за църкви „Търговище“ и „Хасково“ с групата в гр. Свиленград.