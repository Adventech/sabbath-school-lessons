---
title: Космическата битка
date: 05/06/2023
---

`Прочетете Матей 27:45-50. Какво ни говори това за преживяванията на Христос на кръста? Какво има предвид Исус, когато пита Бога защо Го е оставил, и как тази сцена ни помага да разберем какво означава да имаме „вярата на Исус“?`

Висящ на кръста, обгърнат от тъмнина, понасящ вината, позора и осъждането за греховете на света, и лишен от чувството за любовта на Своя Отец, Исус се осланя на връзката, която е имал с Отец през целия Си живот. Тъй като през живота Си напълно е разчитал на Отец дори в добрите моменти, Исус се е подготвил за най-лошото, дори за кръста. Спасителят се доверява даже когато всички обстоятелства около него крещят в полза на съмнението. Дори когато изглежда, че Бог Го е изоставил, Христос не се отказва.

„В ужасната тъмнина, сякаш изоставен от Бога, Христос беше изпил до дъно чашата на човешката злочестина. В онези страшни часове Той разчиташе на доказателствата за приемането от Отец, които Му бяха дадени до този момент. (…) Христос победи чрез вяра“ (Ellen G. White, Christ Triumphant , p. 277).

Вярата на Исус е толкова дълбока, толкова доверчива, толкова отдадена, че всичките демони във вселената и всичките изпитания на земята не могат да я разклатят. Това е вяра, която се доверява на невидимото, вяра на неразбираемото; държи се, когато няма за какво. Тази „вяра на Исус“ е дар, който получаваме чрез вяра, и тя ще ни преведе през предстоящата криза. Именно „вярата на Исус“, обитаваща в сърцата ни, ни прави способни да се покланяме на Христос на първо място и непоклатимо да издържим, когато бъде наложен белегът на звяра от „Откровение“.

Обаче тя не възниква изведнъж от нищото. Божият народ се учи да живее с вяра ден след ден, точно сега. В добрите моменти, в лошите моменти, когато Бог изглежда наблизо, когато изглежда надалеч – независимо от всичко. „Праведният ще живее чрез вяра“ ( Галатяни 3:11; Авакум 2:4 ). Сега е времето да се подготвим. Ако сега издържаме с вяра всяко изпитание, тя ще даде скъпоценен плод в живота ни.

`Помислете за преживяване, когато животът сякаш е рухнал край вас и е останала само вярата ви. Как се справихте тогава? Какви уроци научихте? Кое от преживяванията ви може да помогне на други, които изпитват нещо подобно?`