---
title: Разширено изучаване
date: 09/06/2023
---

„От самото начало на великата борба в небето целта на Сатана е да премахне Божия закон. Именно с тази цел той започва бунта си срещу Създателя и макар че е прогонен от небето, продължава същата война и на земята. Целта, която неотклонно преследва, е да мами хората и по този начин да ги подвежда да престъпват Божия закон. Дали ще постигне това чрез пълно отхвърляне на закона, или чрез пренебрегване на една от заповедите му, резултатът в края на краищата ще бъде един и същ (…)

За да успее да създаде неуважение към Божествените закони, Сатана е изопачил библейските доктрини и по този начин във вярата на хиляди формално вярващи в Писанията са вмъкнати заблуди. Последната голяма битка между истината и заблудата е само окончателният сблъсък от продължителния спор за Божия закон. Ние навлизаме именно в тази битка – битката между човешките закони и заповедите на Йехова, между религията на Библията и религията на измислиците и традициите“ (Уайт, Е. Великата борба. С., Нов живот, 2018, с. 394).

В цялата книга „Откровение“ поклонението и Сътворението са неделимо свързани. Същността на борбата между доброто и злото и въпросите, свързани с белега на звяра, се въртят около това дали Бог е достоен за поклонение.

Както видяхме, възгледът за Христос като Творец е в самото сърце на съботното поклонение. Исус постоянно подчертава значението на деня, на който Той се определя като „Господ“ ( Матей 12:8; Марк 2:28; Лука 6:5 ). Съботата вечно ни напомня за нашата самоличност. Тя ни напомня кои сме като хора. Обявява за ценно всяко човешко същество. Непрестанно подчертава идеята, че сме сътворени същества и че Създателят ни е достоен за нашата вярност и поклонение. Това е причината дяволът да мрази съботата толкова много. Тя е златната нишка, която ни свързва с Твореца и именно затова ще играе такава решаваща роля в последната криза.

**Въпроси за разискване**

`Кои са основните принципи, стоящи в основата на претенцията на звяра от морето за авторитет? В какво отношение може същият този манталитет да битува в сърцата ни, без да го осъзнаваме?`

`Как отговаряте на хората, които твърдят, че идеята за буквален Сатана е примитивно суеверие, което образованите и интелигентни хора не могат да приемат сериозно? Какви аргументи бихте могли да приложите в своя отговор?`

Тази събота, 10.06.2023 г., ще се молим за църкви „Велико Търново“ с групите в Полски Тръмбеш и Свищов и „Велинград“ с групите в кв. „Асфалтова база“ и гр. Ракитово.