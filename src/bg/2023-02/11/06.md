---
title: Исус – нашият единствен Посредник
date: 08/06/2023
---

`Прочетете Откровение 13:4,5. Какви разпознаваеми белези на звяра откриваме в тези стихове?`

Звярът от „Откровение“ е отстъпила от вярата религиозна сила, която се издига от езическия Рим и се превръща в световна система на поклонение. Според Откровение 13:5 тя е богохулна сила. В Новия Завет богохулството е приравнено с присвояване привилегиите и прерогативите на Бога като равен.

`Прочетете Лука 5:18-26 и Йоан 10:33. Кои два аспекта на богохулството разкриват тези стихове?`

Исус е обвинен в богохулство от водачите на народа. В Неговия случай обвинителите са несправедливи, защото Той притежава цялата власт и прерогативи на Бога – включително и правото да прощава грехове. Понеже Исус е Бог. Или както толкова убедително го казва самият Той: „Толкова време съм с вас и не си ли Ме познал, Филипе? Който е видял Мене, видял е Отца. Как така казваш: Покажи ми Отца?“ ( Йоан 14:9 ).

От своя страна 1 Тимотей 2:5 гласи, че има един ходатай между Бога и човека, човекът Исус Христос. Обаче Римската църква учи, че свещеникът е посредник между Бога и грешното човечество. Разбира се, тъй като самият свещеник е грешен човек, той не може да бъде посредник, защото също има нужда от посредник. Богохулството е определено и като претенция на някой човек, че е Бог или стои на мястото на Твореца. Ето само две от изявленията на римокатолически авторитетни източници:

„Папата има толкова голямо достойнство и е толкова издигнат, че не е просто човек, (…) той е, така да се каже, Бог и наместник на Бога“ (Lucius Ferraris, “Papa,” article 2 in his Prompta Bibliotheca (1763), vol. 6, pp. 25-29).

Папа Лъв XIII се хвали: „Ние заемаме на тази земя мястото на Всемогъщия Бог“ ( The Great Encyclical Letters of Pope Leo XIII (New York: Benziger, 1903), p. 193).

Подобни претенции стават още по-актуални, когато разберем, че думата „анти“, както например в антихрист, невинаги означава „против“, а може също и да значи „на мястото на“. Следователно антихрист означава и „на мястото на Христос“. И това ако не е богохулство!