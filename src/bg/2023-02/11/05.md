---
title: Онези, които следват Агнето
date: 07/06/2023
---

`Прочетете Откровение 13:1,2 . Откъде идва звярът и кой му дава авторитета си?`

Първият звяр от Откровение, 13 глава получава сила, престол и голям авторитет от змея. Откровение 12:9 и 20:2 определя змея като Сатана. Той е хитър враг и действа чрез земни сили. Откровение 12:3-5 казва, че този „змей“ – дяволът – се е опитал да унищожи „мъжкото Дете“ веднага щом То се е родило. Това „мъжко Дете“ по-късно „беше грабнато и занесено при Бога, дори при Неговия престол“. Детето, разбира се, е Христос. Тъй като иска да Го унищожи още като новородено, Сатана действа чрез Ирод и имперския Рим. Накрая римски управител, Пилат, осъжда Христос на смърт, римски палач Го приковава към жестокия кръст, римски войник Го пробожда с копие и римски войници пазят гроба Му. Според Откровение 13:2 змеят, Сатана, действащ чрез езическия Рим, ще даде престола на владичеството си на тази въздигаща се сила, звяра.

„Въпреки че най-вече символизира Сатана, звярът във вторичен смисъл символизира Римската империя. (…) Силата, наследяваща Римската империя, която получава от змея „силата си, престола си и голяма власт“, категорично е папският Рим“ (Адвентен библейски коментар. Т. 7, с. 817 – англ. изд.). Историкът Флик обяснява, че „от руините на политическия Рим се надигна великата морална империя в „гигантската форма“ на Римската църква“ (A. C. Flick, The Rise of the Medieval Church (1900) p. 150 as quoted in The SDA Bible Commentary , vol. 7, p. 817).

`Прочетете Откровение 13:3 и 14:4. Какъв контраст забелязвате в тези стихове?`

За разлика от „целия свят“, който следва звяра, Бог ще има един народ, който „следва Агнето“. Както винаги, човек трябва да избере страна: с Исус или против Него. Както тогава, така и сега няма да има средно положение, нито неутрална позиция. Когато човек не застане твърдо за Исус, той избира другата страна, съзнателно или не.

`„Ще бъдете мразени от всички заради Моето име; а който устои докрай, той ще бъде спасен“ ( Матей 10:22 ). Доколко си готов да издържиш до самия край?`