---
title: Божият печат и белегът на звяра – I част
date: 03/06/2023
---

### За изучаване през седмицата
Откровение 14:12; Ефесяни 2:8-10; Матей 27:45-50; Откровение 13:15-17; 14:4; Лука 5:18-26.

> <p>Стих за запаметяване</p>
> „И видях друг ангел да се издига от изток, в когото беше печатът на живия Бог; и той извика с висок глас към четирите ангела, на които беше дадено да повредят земята и морето, и каза: Не повреждайте земята, нито морето, нито дърветата, преди да ударим печат върху челата на слугите на нашия Бог“ (Откровение 7:2,3).

Един от решаващите въпроси, докато изучаваме събитията от времето на края, свързани с белега на звяра, е разликата между действията на Бога и тези на врага на душите.

Както вече споменахме, централният въпрос във великата борба между Христос и Сатана е лоялността, авторитетът и поклонението. Пророчествата, описващи звяра от Откровение, 13 глава, малкия рог от Даниил, 7 глава и „синът на погибелта“ от 2 Солунци, 2 глава – всички те говорят за сила, узурпирала Божия авторитет, изискваща вярност и въвеждаща фалшива система на поклонение. Това става чрез насилие, принуда, а понякога чрез подкупи и награди – само за да се постигне принудително поклонение.

За разлика от това, любовта е великата движеща сила в Божието царство. Вместо да се покланят на звяра, вярващите от Божия народ изпитват най-голяма радост и най-висше удоволствие, когато се покланят на своя Бог. Те са Му предани, защото знаят колко е предан Той на тях. Има само едно нещо, което ще ни предпази от получаването на белега на звяра във времето на края – толкова дълбока любов към Исус, че нищо да не може да ни откъсне от Него.

В този урок ще разгледаме по-подробно тези теми.