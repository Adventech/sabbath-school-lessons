---
title: Безбожната верига
date: 06/06/2023
---

Пророчеството за белега на звяра е свързано с религиозна нетърпимост, икономически ограничения, гонения, а накрая и смъртен указ. Изненадващото е, че то е също и вест на насърчение. Дори в най-лошите моменти Бог ще поддържа народа Си, който пази „Божиите заповеди и имат вярата на Исус“ ( Откровение 14:12; нов превод на крал Джеймс ). А сред тези заповеди, разбира се, е четвъртата – за седмия ден, събота.

Пророчеството за белега на звяра от Откровение, 13 глава говори за най-лошия момент, за абсолютната кулминация във войната на Сатана срещу Бога. Първата сатанинска стратегия в тази кампания е измамата. Откровение, 13 глава говори за време в бъдещето, когато дяволът ще действа чрез земна религиозно-политическа сила, наречена „звяр“, и ще прибегне до сила.

Разбира се, религиозните гонения не са нещо ново. Те присъстват в историята от времето, когато Каин убива Авел, понеже Авел се покланя на Бога по определения от небето начин ( Битие 4:1-8). Исус казва, че гонения ще има дори за вярващите в първи век и през всички векове: „Даже настава час, когато всеки, който ви убие, ще мисли, че принася служба на Бога“ ( Йоан 16:2; Матей 10:22; 1 Петър 4:12 ).

Пророчеството за белега на звяра е последната брънка в тази безбожна верига. Също като гоненията в миналото, и това цели да принуди всички да се подчинят на определен набор от вярвания и утвърдена система на поклонение.

`Прочетете Откровение 13:15-17 . С какво ще се сблъска Божият народ от времето на края в последната криза?`

Пророчеството казва, че гонението ще започне с икономически санкции: „Никой няма да може да купува, нито да продава“, ако няма „белега“. Когато това стане, огромното мнозинство от хора ще се предаде. Всеки, който не се покори, накрая ще попадне под заплаха от смъртен указ.

Дяволът приготвя мнимите християни чрез компромиси в живота им да приемат белега на звяра, когато бъдат подложени на последния тест. Божията любов към всеки един от нас ще ни подкрепя и ще ни запази в идващите размирни времена.

`Прочетете Галатяни 6:7-9. Въпреки че не е написано в контекста на събитията от последните дни, защо този принцип е толкова свързан с белега на звяра и как да останем верни?`