---
title: Победителите от „Откровение“
date: 20/04/2023
---

„Тук е нужно търпението на светиите, на тези, които пазят Божиите заповеди и вярата в Исус“ ( Откровение 14:12 ). Това е картина на Божия верен народ от последните дни. Обаче единственият начин, по който някой може да пази Божиите заповеди, тогава и сега, е чрез вяра в Исус. Забележете, че стихът не казва „вяра в Исус“ [както е в българския превод, а от английски: faith of Jesus – „вярата на Исус“; б.пр.], въпреки че това е изключително важно, но този израз „вярата на Исус“ е нещо повече. Това е такава вяра, с която Христос е победил и най-жестоките сатанински изкушения. Вярата е дар, даден на всеки вярващ човек. Когато упражняваме вярата, която Светият Дух влага в сърцата ни, тя расте. Ние побеждаваме не чрез силата на своята воля, а чрез силата на живия Христос, която действа чрез нас. Побеждаваме не заради собствените си способности, но заради Него.

Можем да побеждаваме, защото Той е победил. Можем да имаме победа, понеже Той е спечелил победата. Можем да надделяваме над изкушенията, тъй като Той е възтържествувал над изкушенията.

`Прочетете Евреи 4:14-16 и 7:25 . Чрез какво средство можем да побеждаваме и да живеем така, че да се „боим от Бога“ и да „Му отдаваме слава“?`

Исус, небесният Син на Бога, е преодолял хитрините на дявола. Той се е сблъскал с изкушенията, като се е доверявал на Божиите обещания, покорявал се е на волята на Отец и се е осланял на силата Му. Ако ние имаме доверие в Него, вярваме в Него и гледаме към Него, също можем да бъдем победители. Исус е всичко за нас, а трите ангелски вести говорят изцяло за Него. Вестта на „Откровение“ е вест за победа, а не за поражение. Тя говори за хора, които побеждават чрез Неговата благодат и чрез Неговата сила.

Думата „побеждавам“ под една или друга форма е използвана 11 пъти в книгата „Откровение“. Във видението за седемте църкви, символизиращи християнската църква от I век до наше време, има вярващи от всяко поколение, които, казва Йоан, са „победили“. Във времето на края онези, които „побеждават“, ще наследят всичко ( Откровение 21:7 ). Това не е законничество. То е победа чрез Исус Христос и единствено чрез Него, Чийто съвършен живот на чиста праведност им обещава добрата перспектива за вечен живот. Това е вяра в действие. Тя е преобразяваща, променяща, чудотворна благодат в живота на вярващия.

`Има ли неща в живота ви, които желаете да победите? Как бихме могли да превърнем желанията си в действия? Какви практични стъпки трябва да предприемем, за да бъдем сред „победителите“ от „Откровение“?`