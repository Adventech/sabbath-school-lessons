---
title: Бойте се от Бога
date: 16/04/2023
---

Целта на книгата „Откровение“ във връзка с нашето поколение е да подготви един народ за скорошното завръщане на Исус и той да участва заедно с Него в разнасянето на последната вест до света. „Откровение“ разкрива Божиите планове и разобличава сатанинските. Представя Божия последен призив: Неговата неотложна, вечна, универсална вест към цялото човечество.

`Прочетете неотложния призив на апостол Йоан за края на времето в Откровение 14:7 . Вижте също и Битие 22:12; Псалми 89:7; Притчи 2:5; Еклесиаст 12:13,14; Ефесяни 5:21 . Какви конкретни указания дава той?`

Новозаветната дума за „страх“ на гръцки в Откровение 14:7 е phobeo . Тя се употребява тук не в смисъл на страх от Бога, а в смисъл на благоговение, страхопочитание и уважение. Предава идеята за абсолютна вярност и пълно покорство на Неговата воля. Това е отношение на ума, насочено по-скоро към Бога, а не към собственото его. Противоположно е на отношението на Луцифер в Исая 14:13,14 , когато той казва в сърцето си: „Ще възляза на небесата, ще възвися престола си над Божиите звезди и ще седна на планината на събраните богове към най-крайните страни на север, ще изляза над висотата на облаците, ще бъда подобен на Всевишния“.

Съвсем различно е отношението на Христос, Който, „като беше в Божия образ (…) смири Себе Си и стана послушен до смърт, даже смърт на кръст“ ( Филипяни 2:6,8 ).

В центъра на великата борба стои покорството пред Бога. Луцифер обича най-много себе си. Отказва да се покорява на друг авторитет, освен на своя собствен. Вместо да се покори на Седящия на престола, падналият ангел пожелава да управлява от този престол. Иначе казано, да се боим от Бога означава да Го поставяме на първо място в мислите си. Означава да се отречем от егоцентризма и гордостта си и да живеем за Него.

Явно това е важно, защото такива са първите думи, излизащи от устатата на първия от трите ангела.

Ето защо трябва да им обърнем внимание.

`Как вие лично преживявате страха от Бога? Как бихте обяснили в положителна светлина защо „страхът от Бога“ е нещо добро?`