---
title: Разширено изучаване
date: 21/04/2023
---

Помислете над удивителните думи на Павел в Евреи 7:25 , където, говорейки за Исус, нашия Първосвещеник, той казва, че „може съвършено да спасява тези, които идват при Бога чрез Него, понеже винаги живее, за да ходатайства за тях“. Съвършено да спасява . Гръцката дума за „съвършено“ означава „напълно, цялостно, завършено“. Единствено Исус ни спасява. Нашата задача е да Му се предадем напълно, като изискваме победата Му за себе си. Трябва да разчитаме на Него, а не на себе си.

„Можем да обобщим въздействието на израза „бойте се от Бога“ в „Откровение“ като Божия последен призив към човечеството да избере Него като свой славен и величествен Бог (…), Който ще победи силите на злото, противопоставящи се на Него и на плана Му за цялото човечество ( Откровение 14:9-11 ). Този страх не се проявява, не и днес ( Откровение 6:14-17 ), в ужас и трепет, а в покоряване на Божия закон и поклонение единствено на Бога с радост и любов. Никоя друга сила не трябва да признаваме като достойна за такова посвещение и вярност. Всъщност няма никакви други възможности, защото това, което се явява като възможност на хоризонта на космическия конфликт, са действията на демоничните сили, обречени на гибел ( Откровение 16:13,14; 17:14; 20:11-15 ).Следователно страхът от Господа е положителна божествена покана (…) да застанем на Божията страна в космическия конфликт, за да стоим пред Неговото най-славно присъствие, изпълнени с радост от вечното общение с Него ( Откровение 21:3-4; 22:3-5 )“ (Ángel Manuel Rodríguez, “The Closing of the Cosmic Conflict: Role of the Three Angels’ Messages,” unpublished manuscript, p. 27).

**Въпроси за разискване**

`Помислете за невероятната Божия сила, която е създала и поддържа целия Космос. Едва успяваме да си представим Вселената: как тогава бихме могли да имаме дори и бегла представа за нейния Творец? Помислете колко по-велик, по-всеобхватен и по-могъщ е Той от нас. Този Бог един ден ще ни съди? Как тези факти ни помагат да разберем идеята „бойте се от Бога“ и нейното значение?`

`Как можем да избегнем законничеството, когато обсъждаме библейските понятия за святост, побеждаване и триумф? Защо трябва винаги да осъзнаваме, че именно победата на Христос за нас на кръста си остава единствената основа на нашата надежда за спасение, независимо от нашите победи (или дори провали) тук и сега?`

`Защо дори като имаме всичките обещания за победа над греха често се случва да се проваляме и да не можем да достигнем стандарта на правда, който Исус ни е показал и е обещал, че можем да го достигнем? Какви грешки допускаме, които не позволяват на Бога да извърши в нас делото, което е обещал да извърши?`

Тази събота, 22.04.2023 г., ще се молим за църкви „Ямбол“ с групата в Тополовград и „Айдемир“.