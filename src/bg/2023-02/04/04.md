---
title: Бог в центъра на живота ни
date: 18/04/2023
---

В нашата консуматорска ера, когато светските ценности поставят егото в центъра на всичко, небето ни призовава да се отвърнем от егоцентризма и робството на надутото си самомнение и да поставим Бога в центъра на живота си. За някои парите са център на живота. За други – удоволствията или пък властта. За трети може да е спортът, музиката или забавленията. Вестта от „Откровение“ е вдъхновяващ призив да се боим от Бога, да Го уважаваме и почитаме като истинския център на живота си.

`Прочетете Матей 6:33, Колосяни 3:1,2 и Евреи 12:1,2 . Какво ни говорят тези текстове за Бога като център на нашия живот?`

Централният въпрос в последния земен конфликт ще бъде битката за ума. Всъщност той е свързан с вярност, авторитет и отдаденост на Божията воля.

Последната битка във великата борба е между доброто и злото за контрола над нашите мисли. Апостол Павел дава следния съвет: „Имайте у себе си същото съзнание, което беше и у Христос Исус“ ( Филипяни 2:5 ). Умът е крепостта на нашата същност. Той е изворът на нашите действия. Думата „имайте“ означава да позволим, или да изберем. Тя говори за съзнателно волево действие. Решението да имаме ума на Христос е решение да допуснем Исус да оформя нашето мислене, като изпълва умовете ни с нещата от вечността. Действията ни разкриват това, за което мислим. Да се боим от Бога означава да Го поставим на първо място в живота си.

Помислете колко е лесно, в известен смисъл, да контролирате мислите си поне когато осъзнавате, че трябва да ги владеете. Често проблемът е, че ако не положим съзнателни усилия да разсъждаваме за правилните неща, „за горното, а не за земното“, нашите умове, такива паднали и грешни, по естество ще клонят към долни, светски неща. Затова трябва, по думите на Павел, съзнателно и преднамерено да избираме да разсъждаваме за небесните неща, като използваме свещения дар на свободната воля.

`„Прочее, братя мои, за това, що е истинно, що е честно, що е справедливо, що е чисто, що е любезно, що е достославно, за това, що е добродетел, що е похвала – само за него мислете“ ( Филипяни 4:8 ; Библия – синодално издание). Как да се научим да правим това, което ни казва Павел тук?`