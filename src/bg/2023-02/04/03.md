---
title: Страх и покоряване пред Бога
date: 17/04/2023
---

Какво друго казва Библията за смисъла на страха от Бога?

`Прочетете Второзаконие 6:2; Псалми 119:73,74; Еклесиаст 12:13,14 . Какъв според тези стихове е резултатът от „бойте се от Бога“?`

Тези пасажи разкриват връзката между страха от Бога и спазването на заповедите Му. Страхът от Бога е отношение на благоговейно уважение, което ни води към послушание. Неотложният призив на Небето е за хората, спасени по благодат: да се покоряват на Божиите заповеди ( Ефесяни 2:8-10) .Благодатта не ни освобождава от покоряване на Божиите заповеди. Евангелието ни освобождава от осъждането на закона, а не от отговорността да го спазваме.

Благодатта не само ни избавя от вината от миналото, но и ни дава сила да живеем с благочестиво послушание в настоящето. Апостол Павел заявява, че „получихме благодат и апостолство и в Неговото име да привеждаме в послушност към вярата човеци от всички народи“ ( Римляни 1:5 ).

Има хора, които поддържат странния възглед, че спасението по благодат по някакъв начин отрича Божия закон или намалява необходимостта от послушание. Те вярват, че всяка дума за покоряване е законничество. И тръбят: Всичко, от което се нуждаем, е Исус . Въпросът е: „Кой Исус?“. Един Исус, Който ние самите си измисляме, или Исус от Писанието? Христос от Писанието никога не ни е карал да омаловажаваме библейските доктрини, които разкриват още по-ясно Кой е Той и какъв е планът Му за този свят. Христос от Писанието никога не ни е карал да принизяваме ученията Му до набожни клишета без всякакъв смисъл. Христос е олицетворение на всички доктринални истини. Исус е въплътената истина. Той е оживялата доктрина.

Последният призив от „Откровение“ ни призовава чрез вяра в Исус да приемем изцяло всичко, което Той ни предлага. Призовава ни да се „боим от Бога“, което се изразява чрез вяра в Неговата изкупителна сила да ни прави способни да водим благочестив живот на послушание.

`„Не се бойте от онези, които убиват тялото, а душата не могат да убият; но по-скоро се бойте от онзи, който може и душа, и тяло да погуби в пъкъла“ ( Матей 10:28 ). Как думите на Исус тук ни помагат да разберем какво означава да се боим от Бога?`