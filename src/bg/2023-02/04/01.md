---
title: Бойте се от Бога и Му отдайте слава
date: 15/04/2023
---

### За изучаване през седмицата
Откровение, 14 глава ; Битие 22:12; Еклесиаст 12:13,14; Колосяни 3:1,2; Евреи 12:1,2; 1 Коринтяни 3:16,17.

> <p>Стих за запаметяване</p>
> „Тук е нужно търпението на светиите, на тези, които пазят Божиите заповеди и вярата в Исус“ (Откровение 14:12).

Датският автор Сьорен Киркегор разказва една притча за времето на края. В нея се говори за следното:

В един голям театър избухнал пожар зад кулисите. Един клоун, който участвал в представлението, излязъл да предупреди публиката: Излизайте, мястото гори! Публиката си мислела, че това е просто голяма шега, част от шоуто и нищо повече, и започнала да го аплодира. И колкото по-силно ги предупреждавал, толкова по-силни ставали аплодисментите. Според Киркегор така ще свърши светът: под общите аплодисменти на големите умове, които вярват, че това е просто една шега.

Както знаем обаче, краят на света и събитията, водещи до него, ни най-малко не са шега. Светът е изправен пред най-сериозната криза след Потопа. Всъщност самият Петър използва тази история като символ за края и предупреждава, че както древният свят е загинал чрез вода, така и във времето на края, „когато небето ще премине с бучене, а стихиите нажежени ще се разпаднат и земята и каквото се е вършило по нея ще изчезнат“ ( 2 Петър 3:10 ). След като сме предупредени какво ни очаква, сега е нужно да се приготвим за този момент.