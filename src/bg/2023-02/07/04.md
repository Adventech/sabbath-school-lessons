---
title: Богът, Който стои наблизо
date: 09/05/2023
---

Богът на Сътворението, който е извикал в съществуване Слънцето, Луната и звездите, Чиято страшна сила е сътворила тази планета и я е изпълнила с живи същества, е също и Бог, Който се вълнува от всеки един от нас. Той е Богът, Който избавя народа Си от египетско робство, Който води хората по време на скитанията им в пустинята, Който им дава манна от небето, Който събаря стените на Йерихон и побеждава враговете на Израил. Същият Бог, Който с изблик на сила е създал Вселената, освобождава безкрайната Си сила, за да победи силите на злото, които водят битка за нашите души.

`Прочетете 2 Коринтяни 5:17 , Псалми 139:15-18 , Деяния 17:27 и Колосяни 1:17 . Какво говорят тези стихове за близостта на Бога?`

Теолозите говорят за трансцендентността на Бога. Това описва разбирането, че Бог съществува над и извън творението. Но говорят също и за иманентността на Бога. Тоест разбирането, че Бог по някакъв начин съществува и вътре в нашия свят и както показва библейската история, участва непосредствено в нея. Въпреки че Господ обитава на „високо и свято място“, Той е също и с „онзи, който е със съкрушен и смирен дух“ ( Исая 57:15 ). Както казва самият Исус, когато говори за верните Си последователи: „Аз в тях и Ти в Мене, за да бъдат съвършени в единство; за да познае светът, че Ти си Ме пратил и си възлюбил тях, както си възлюбил Мен“ ( Йоан 17:23 ). Няма как да е по-близо и по-непосредствено от това.

Удивителната новина за нашия Бог е, че Неговото величие и сила са толкова необятни, че проникват през целия Космос и в живота на всеки един човек. Той обещава да ни претвори, да ни оформи, да ни преобрази според Своя образ. Помислете какво означава това. Богът, Който е сътворил милиардите галактики, е същият Бог, в Който не само „живеем, движим се и съществуваме“ ( Деяния 17:28 ), но и Който действа в сърцата ни, за да ни даде ново сърце, да ни очисти от греха и да ни направи нови създания в Христос. Каква утеха има в мисълта, че нашият Бог, Който притежава такава неописуема сила, в същото време ни обича и се грижи за нас.

`Как можем да се научим да черпим надежда и утеха от осъзнаването на Божията иманентност? Или пък ви плаши мисълта, че Бог знае най-мрачните ви тайни? Какъв мир ви носи евангелието в този контекст?`