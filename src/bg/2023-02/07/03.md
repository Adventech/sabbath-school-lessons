---
title: Поклонете се на Твореца
date: 08/05/2023
---

`Прочетете Откровение 14:7 . Как завършва вестта на първия ангел? Какъв последен призив отправя този час на съда? Исая 40:26 ; Йоан 1:1-3 ; Римляни 1:20`

Откровение 14:7 завършва с настойчивия призив да се поклоним на Твореца. Този призив е особено важен сега, когато по-голямата част от научния свят, а дори и от християнския свят, приема еволюцията: учение, нанасящо удар в самата сърцевина на библейските и християнските принципи. Положението е изключително сериозно.

Следователно последният призив на „Откровение“ се корени в първата библейска книга „Битие“. Никога няма да можем напълно да схванем въпросите в тази космическа битка за поклонението, докато не разберем значимостта на Сътворението. „В началото Бог сътвори небето и земята“ ( Битие 1:1 ). Този стих е основата на цялото Писание. „В началото Бог сътвори“. Еврейската дума за „сътворявам“ в този пасаж е bara’ , глагол, който се употребява единствено и само за Бога като извършител на действието.

За да си създадем бегла представа за неограничената Божия сила, нека да разгледаме само един обект на творението – Слънцето. За една секунда то произвежда повече енергия, отколкото човечеството е произвело от нефт, газ или огън от началото на времето.

Диаметърът на Слънцето е приблизително 1 392 000 км и в него могат да се поберат един милион планети с размера на Земята. Но Слънцето е само една от поне 100-те милиарда звезди в нашата галактика, Млечния път. Една звезда на име Pistol [букв. пистолет – б.ред.] отдава енергия десет милиона пъти по-голяма от тази на нашето Слънце. Един милион звезди с размера на нашето Слънце с лекота могат да се подредят вътре в сферата на звездата Pistol . Можем ли въобще да си представим и частица от творението?

То разкрива, че Бог притежава страшна мощ и неограничена сила. Неговата творческа сила не само извиква в съществуване небето и земята, но и помага на народа Му през вековете. Той е поставил началото на този свят, Той присъства винаги в него и никога няма да изостави Своя народ.

`По какъв начин изумителните мащаби на Творението подчертават реалността на Божията любов, защото разкриват, че независимо от незначителния ни размер в сравнение с творението, Христос въпреки това е умрял за нас?`