---
title: Поклонение пред Твореца
date: 06/05/2023
---

### За изучаване през седмицата
Откровение 1:9 ; Исая 40:26 ; 2 Коринтяни 5:17 ; Колосяни 1:17 ; Откровение 4:11 ; Йоан 19:16 - 30.

> <p>Стих за запаметяване</p>
> „Достоен си, Господи наш и Боже наш, да приемеш слава, почит и сила; защото Ти си създал всичко и поради Твоята воля всичко е съществувало и е било създадено“ (Откровение 4:11).

Лесно е да приемеш нещо за даденост, особено онова, което познаваш или преживяваш често. Колко е лесно например малките деца да приемат родителите си за даденост, понеже са заедно с тях през целия си кратък живот? Колко е лесно и ние да приемем за даденост слънцето, небето, въздуха или земята под краката си.

Някога замисляли ли сте се, че приемаме дори самия живот за даденост? Или колко често спираме, за да си зададем известния философски въпрос: Защо съществува нещо вместо нищо?

Защо въобще съществува нашата Вселена с цялото ѝ великолепие, величественост и изумителни неща в нея? Ако я нямаше Вселената и ние в нея, какво голямо логическо противоречие щеше да възникне? Според последните научни теории (те често се променят) нашата Вселена някога не е съществувала. С други думи, животът ни е условен и е чудо, че изобщо ни има. И въпреки различните митове, че Вселената се е появила от абсолютното нищо или от някакво математическо уравнение, тя съществува, защото Бог, Творецът, е направил нея и всяко нещо, включено в нея.