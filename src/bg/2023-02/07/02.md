---
title: Другар в беда
date: 07/05/2023
---

След възнесението Си на небето ( Деяния 1:9 ) Исус посещава последния от живите апостоли, Йоан, на остров Патмос, където е изпратен в изгнание от безмилостния римски император Домициан.

`Прочетете Откровение 1:9 . Прегледайте също и Матей 13:21, Деяния 14:22 и Йоан 16:33 . Какво е посланието тук за всички, които се стремят да следват Исус в този свят?`

Отделен от подкрепата на семейство, приятели и християнската общност, Йоан не е оставен сам в бедите и трудностите, с които се сблъсква като последовател на Исус. Служенето му не е приключило. Посещава го ослепително блестящ ангел на онзи самотен остров и му донася вест директно от Божия престол. Тази вест от Исус трябва да отекне по коридорите на времето през всички векове. Това е вест на надежда за всяко поколение, но особено за подготовка на Божия народ в последните дни за идването на Исус. Това е сериозна вест на предупреждение, както и насърчителна вест за последното време, докато се подготвяме за изпитанията на последните дни (или за изпитания, които преживяваме в момента).

Ако имате възможност да посетите пещерата, за която се твърди, че в нея небесният ангел е посетил Йоан с пророческото видение от „Откровение“, веднага ще забележите следните думи, изписани върху паметна плоча до входа, които обобщават цялата книга „Откровение“: „Бойте се от Бога и Му въздайте слава, защото настана часът, когато Той ще съди; и се поклонете на Този, Който е направил небето и земята, морето и водните извори“ ( Откровение 14:7 ).

Централният въпрос в книгата „Откровение“ е свързан с поклонението. Ние сме създадени да се покланяме на някого. Всеки от нас благоговее пред нещо или пред някого. Истинското поклонение, поклонението пред Твореца ни прави способни да открием истинската цел на живота. Придава смисъл на съществуването ни. Дава ни нещо, за което да умрем, а още повече, нещо, за което да живеем и ако се наложи, да понесем трудности. И всъщност, когато започне последната криза, по-добре ще разберем думите, че „през много скърби трябва да влезем в Божието царство“ ( Деяния 14:22 ).

`Ако верните Божии служители, също като Йоан, срещат страдания и проблеми, какво ни кара да мислим, че самите ние няма да изпитаме трудности? 1 Петър 4:12-15 .`