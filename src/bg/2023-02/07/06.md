---
title: Творецът на кръста
date: 11/05/2023
---

Колкото и да се удивляваме и покланяме на Господа като наш Създател, това не е всичко. Както вече видяхме, нашият Творец е и наш Изкупител. Богът, Който ни е сътворил, е същият Бог, Който ни е изкупил. Богът, Който казва: „Да създадем човека по Нашия образ, по Наше подобие“ ( Битие 1:26 ), е същият, който на кръста извиква: „Ели, Ели, лама савахтани?, т.е.: Боже Мой, Боже Мой, защо си Ме оставил?“ ( Матей 27:46 ). Не е ли това основателна причина да се боим от Бога, а още повече да Му отдаваме слава и да Му се покланяме!

Как можем ние, като грешни хора, адекватно да отговорим на такава удивителна истина? Какво бихме могли да направим в отговор? Първата ангелска вест ни казва какво да сторим: „Бойте се от Бога и Му въздайте слава, защото настана часът, когато Той ще съди; и се поклонете на Този, Който е направил небето и земята, морето и водните извори“ ( Откровение 14:7 ).

`Прочетете Йоан 19:16-30 , разказа на Йоан за Исус на кръста. Докато го четете, помислете за библейските стихове, които разгледахме за Исус като Творец, като Този, чрез Когото „бе създадено всичко, което е на небесата и на земята, видимото и невидимото, било престоли или господства, било началства или власти, всичко чрез Него бе създадено“ ( Колосяни 1:16 ). Как да отговорим на тази невероятна изява на Божията любов?`

Първата ангелска вест да се поклоним на Твореца идва след кръста, след като става ясно за наблюдаващата вселена и за Христовите последователи, че Този, Който „направи небето, земята, морето и водните извори“, е същият, Който, макар и Бог, е приел „образ на слуга и стана подобен на човеците; и като се намери в човешки образ, смири Себе Си и стана послушен до смърт, даже смърт на кръст“ ( Филипяни 2:7,8 ).

Каква удивителна гледка трябва да е било това за онези, които са познавали Исус, преди да дойде на земята като човек. Нищо чудно, че небесните същества с радост Му се покланят. Колкото до нас, които сме изкупени с кръвта Му, какво друго бихме могли да сторим, освен да се поклоним на нашия Творец и Изкупител?

`Като имаме предвид светлината, грееща от Кръста, защо разбирането, че грешни човеци могат да прибавят нещо към направеното от Христос на Голгота, е толкова еретична? Кои от нашите дела биха могли да прибавят нещо към вече извършеното от Твореца за нас?`