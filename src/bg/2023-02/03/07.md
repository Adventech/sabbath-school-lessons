---
title: Разширено изучаване
date: 14/04/2023
---

Разсъждавайте още малко върху темата от частта за сряда: за нашата нужда да бъдем част от нещо по-голямо от самите нас и за нашия скромен, кратковременен, често изпълнен с грешки, увреден и разочароващ живот (кой ли не чувства някое от тези неща в живота си?). Това желание е съвсем разбираемо. Какво сме ние във физическо отношение, освен торби с кости, разнасящи наоколо своите мозъци – няколко килограма органично вещество на въглеродна основа, по-близко по състав до кофа с пържени пилета, отколкото до харддиск.

Какво могат да означават тези малки, самостоятелни торби с месо в сравнение с вечността, която ги обгръща? Да живееш само за себе си, да живееш за нещо само колкото теб самия, когато има толкова много около нас и отвъд нас, е като да си осъден на доживотен затвор в голям град и да усещаш как кипи животът зад стените. А за какво по-голямо, по-величествено, по-славно и по-важно нещо бихме могли да живеем, ако не за разгласяването на обещанието за вечния живот, дадено ни в Исус Христос?

„Божии служители, с озарени от светлина и греещи от свято посвещение лица, ще бързат от място на място, за да разгласяват небесната вест. Предупреждението ще бъде предадено от хиляди гласове по цялата земя. Ще бъдат извършвани чудеса, ще се излекуват болни и знамения и чудеса ще следват вярващите. Сатана също действа с лъжливи чудеса, дори сваля огън от небето пред хората ( Откровение 13:13 ). По този начин земните обитатели ще бъдат принудени да направят своя избор“ (Уайт, Е. Великата борба. С., Нов живот, 2018, с. 414).

**Въпроси за разискване**

`„Няколко души ми писаха, за да ме питат дали вестта за оправдание чрез вяра е третата ангелска вест, и аз отговорих: „Това наистина е третата ангелска вест“ (Ellen G. White, The Advent Review and Sabbath Herald , April 1, 1890). Каква връзка има оправданието чрез вяра с трите ангелски вести?`

`Поразсъждавайте върху фразата „вечното благовестие“. Какво е вечното в евангелието?`

`Какво значение има фактът, че адвентистите от седмия ден присъстват в толкова много държави по света? Какво ни говори това за Божието благословение над нашите усилия? Същевременно как може местната ви църква, дори местното ви съботно училище, да играе по-голяма роля за „завършването на делото“?`

Тази събота, 15.04.2023 г., ще се молим за църкви „Чирпан“ с групата в Гита и „Шумен“.