---
title: По целия свят
date: 12/04/2023
---

`Прочетете отново Откровение 14:6. Какъв е обхватът на разгласяването на вечното благовестие и защо отговорът е важен за нас, за нашата мисия и призоваване като църква?`

Според спешната вест за края, разнасяна от първия от тези три ангела, „вечното благовестие“ трябва да се разгласява на всеки народ, племе, език и хора. Това е мисия, толкова грандиозна, толкова голяма, толкова велика и толкова всеобхватна, че включва всичко. Изисква най-добрите ни усилия и пълното ни посвещение. Води ни от пълната власт на личния интерес към плам за служене на Христос. Вдъхновява ни за нещо по-голямо от нас самите и ни изкарва от тесните граници на нашето мислене, за да ни отведе към по-грандиозния план.

`Прочетете Матей 28:19,20 . Как тези стихове съвсем точно прилягат на първата ангелска вест?`

В книгата си „Търсене на нещо повече – да живееш за нещо по-голямо от теб самия“ Пол Дейвид Трип разглежда психологическата нужда на всеки един човек да бъде част от нещо по-голямо от него самия: „Хората са били създадени да бъдат част от нещо по-голямо от живота им. Грехът ни кара да свиваме живота си до размера на собственото си съществуване. Благодатта на Христос се дава, за да ни спаси от клаустрофобичните ограничения на нашето собствено миниатюрно егоистично царство и да ни освободи, за да живеем за вечните намерения и удовлетворяващите наслади на Божието царство“ (B&B Media Group, “Living for Something Bigger Than Yourself,” n.d., https://www.cbn.com/entertainment/books/questformore.aspx?mobile=false&u=1&option=print).

Няма нищо по-вдъхновяващо, по-удовлетворяващо, по-достойно от това да бъдеш част от едно божествено движение, въздигнато от Божието провидение да извърши задача, далеч по-мащабна, далеч по-обширна, отколкото някога би могъл да постигне сам човек. Поръчението от Бога, описано в Откровение, 14 глава, е най-великата задача, поверявана някога на Неговата църква. То е сериозен призив да отдадем живота си на най-грандиозната задача: да разкриваме Божията безкрайна любов точно преди завръщането на Исус.

`Каква е вашата опитност с това да бъдете включени в нещо по-голямо от вас самите? Как тази опитност ви помага да разберете същността на урока за днес? И какво би могло да е по-важно от възможността да бъдете използвани от Твореца на Космоса, за да промените завинаги нещо във вселената?`