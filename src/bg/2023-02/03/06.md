---
title: Движение с мисия
date: 13/04/2023
---

С отворен ум и след задълбочено изучаване на Библията първите адвентисти започват да разбират все повече значението на тези вести. Те чувстват, че Бог има една вест точно за това поколение – неотложна вест за края на времето, която трябва да бъде разгласявана на всеки народ, племе, език и хора, за да се подготви светът за завръщането на Христос. Вестите на трите ангела са мотивацията на адвентните мисии още от самото начало на движението.

През 1874 г. Генералната конференция изпраща нашия първи мисионер в Европа. Елън Уайт нарича Джон Андрюс „най-способния човек в нашите редици“. Той говори поне седем езика, може да цитира Новия Завет по памет и познава по-голямата част от Стария Завет. Много надарен учен, плодовит писател, въздействащ проповедник и компетентен теолог.

Защо да се изпраща такъв човек на място, където почти няма вярващи хора? Защо да се изпраща „най-способният човек“, с който разполагате, в неизвестно мисионско поле? А той пък защо ще иска да отиде? Изгубил е съпругата си само преди няколко години. Защо ще се съгласи да напусне роднините и приятелите си в Америка и да отплава с двете си деца към неизвестна земя, рискувайки всичко за делото на Христос?

Има само една причина. Той вярва, че Исус ще дойде скоро, че вестта за истината за края на времето трябва да стигне до целия свят.

В цялата ни история най-будните и най-добрите ни хора са пътували до краищата на земята, за да разгласяват Божията вест. Те са били учители, медицински служители, пастори, фермери, механици, дърводелци и търговци от всякакъв вид. Някои са били наети от църквата, но много от тях не са били. Имало е и миряни, които са вярвали, че Исус ще дойде скоро.

`Прочетете Откровение 14:6, Деяния 1:8 и Матей 24:14 . Какви прилики намирате в тези стихове ?`

Проповядването на вечното благовестие надскача географските граници. То прониква до най-отдалечените райони на земята. Достига до хора от всеки език и култура. Накрая ще обхване целия свят. Колко е вълнуващо да знаем, че нашата вест досега е достигнала повече от 210 от 235-те държави по света, признати от Обединените нации.

`Каква роля бихте могли да имате и как бихте могли по-добре да я изпълнявате, за да помогнете за разпространяването на трите ангелски вести до всеки „народ, племе, език и хора“?`