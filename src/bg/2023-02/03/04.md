---
title: История за благодат
date: 11/04/2023
---

Тройната ангелска вест е история за благодат. Тя е история за безмерната любов на Спасителя – история за Исус, Който ни обича толкова много, че по-скоро е готов да преживее ада, отколкото да остави и един от нас да се изгуби. Тя е история за безгранична, необяснима, невъобразима, неувяхваща, неспирна и безкрайна любов.

Нищо не може да изненада Бога. Той не се поддава на променливите ветрове на човешките решения. Както вече видяхме, планът Му да ни избави от властта на греха, не е спешно решение, след като грехът надига грозната си глава. Кошмарната драма на греха не Го хваща със свален гард.

`Прочетете Откровение 13:8 и 1 Петър 1:18-20 . Какво учат тези стихове за плана на спасението?`

Фразата „вечното благовестие“ в Откровение 14:6 говори за миналото, за настоящето и за бъдещето. Когато Бог е създал човечеството със способността да взема морални решения, Той е предвидил, че хората може да направят погрешен избор. Щом творенията Му са имали възможност да избират, те са имали способност да се разбунтуват срещу Неговото любящо естество. Единственият начин да се избегне това, е да се създадат същества-роботи, контролирани и манипулирани от някакъв божествен космически план. Принудителната вярност противоречи на самото Божие естество. Любовта изисква да има избор: щом веднъж творенията имат властта да избират, съществува и възможността да вземат погрешно решение. Затова планът на спасението е замислен в Божия ум преди бунта на нашите първи родители в Едем.

„Планът за нашето изкупление не беше спонтанно хрумване, нито идея след грехопадението на Адам. Той е откровение на „тайната, за която Бог е пазел мълчание от вечни времена“ ( Римляни 16:25 ); откриване на принципите, които от вечни векове са стояли в основата на Божия престол“ (Уайт, Е. Копнежът на вековете. С., Нов живот, 2015, с. 8, 9).

„Вечното благовестие“ говори не само за миналото и настоящето – то е основата на бъдеще, в което има надежда. Говори за вечен живот с Този, Чието сърце силно копнее да бъде с нас завинаги.

`Прочетете Ефесяни 1:4 . Помислете какво означава фактът, че дори преди „основаването на света“ сте били „избрани“ в Христос да получите спасение в Него. Защо тази истина трябва да ви насърчава?`