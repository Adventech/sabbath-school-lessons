---
title: „Вечното“ благовестие
date: 10/04/2023
---

Забележете, че Откровение 14:6 , първата от трите ангелски вести, започва с „вечното“, или „безкрайното“ благовестие. Ако не успеем да разберем дълбочината на евангелието, ще пропуснем най-важното от Тройната ангелска вест. Никога няма да можем напълно да схванем въпросите за времето на съда или за падането на Вавилон, или пък за белега на звяра, ако не съумеем да разберем евангелието.

`Прочетете 1 Коринтяни 15:1-4, Римляни 3:24-26 и 5:6-8 . Как е представено „вечното благовестие“ в тези стихове? Каква велика надежда откриваме тук за нас?`

Благовестието е удивително добрата новина за смъртта на Христос заради нашите грехове, за Неговото славно възкресение и за нестихващата Му любов и грижа за нас. С вяра в пролятата Му кръв и в силата на Неговото възкресение ние сме избавени както от наказанието, така и от силата на греха. Христос е всичко за апостол Павел и е поставен в центъра на неговите поучения и проповеди. Разпнатият Христос го е изкупил от осъждането и вината на миналото му. Възкръсналият Христос му дава сила за настоящето, а завръщащият се Христос му гарантира надежда за бъдещето.

Забележете четирите точки в следните пасажи от „Римляни“:

Оправдаваме се безплатно по благодат. 
 Благодатта е изявление на Божията правда. 
 Благодатта оправдава онези, които приемат Исус чрез вяра. 
 Божията любов ни е разкрита, докато сме били още грешници.

Благодатта на Христос не може да се заслужи, нито да се спечели. Исус е понесъл мъчителна, болезнена смърт, която ще понесат изгубените грешници. Той се е сблъскал с пълнотата на гнева, или на съда, на Отец срещу греха. Бил е отхвърлен, за да можем ние да бъдем приети. Умрял е с нашата смърт, за да живеем ние Неговия живот.

Затова не е чудно, че спасението се случва чрез вяра, без делата на закона, нали? Какво бихме могли да добавим, какво биха могли да добавят нашите дела, дори и най-добронамерените, вдъхновените от Духа дела, към направеното от Христос на Кръста заради нас?

А този план, планът на спасението, е изготвен още преди началото на времето ( 2 Тимотей 1:9 ; Тит 1:2 ; Ефесяни 1:4) , което обяснява защо се нарича „вечно“ евангелие. Преди сътворяването на света Бог е знаел какво ще се случи и затова е привел в действие плана на спасението, за да посрещне кризата, когато тя евентуално настъпи.