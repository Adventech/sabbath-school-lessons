---
title: Изпълнена с благодат книга на надежда
date: 09/04/2023
---

Когато повечето хора мислят за последната книга на Библията, „Откровение“, не се сещат за Божията благодат. Когато разсъждават за Божията вест за последните дни, мислите им често веднага се отклоняват към страшни зверове, мистични символи и странни образи. И се получава така, че книгата „Откровение“, макар да вдъхва увереност, по-скоро плаши, което е тъжно, защото тя всъщност е пропита с благодат и изпълнена с надежда. И даже въпреки страшните зверове, предупрежденията за гонения и предстоящите трудни времена, Бог все пак ни дава основания да се радваме в спасението Му.

`Прочетете Откровение 1:1-3 и 14:6 . Как тези стихове заедно ни говорят не само за книгата „Откровение“, но и за „вечното благовестие“?`

Книгата „Откровение“ говори изцяло за Исус. Тя представлява вестта Му към Неговия народ и с особена сила важи за църквата Му в последните дни. Тя е изпълнена с благодат вест, израз на надеждата ни в края на времето. В цялата книга Христос е описан като закланото Агне и за онези, които четат, разбират и изпълняват разкритите истини, е обещано благословение.

Според Откровение 1:5,6 Исус е Този, Който „ни обича и ни е развързал от греховете ни чрез кръвта Си, и Който ни е направил Царство от свещеници на своя Бог и Отец“. В Него получаваме опрощение. Благодатта опрощава миналото ни, дава ни сила в настоящето и осигурява надежда за бъдещето. В Христос сме избавени от наказанието и силата на греха, а един ден скоро ще бъдем избавени и от присъствието на самия грях. Това е вестта на последната книга от Библията, „Откровение“.

Тя е и неотложна вест, на първо място изобразена като ангел, летящ бързо посред небето и носещ „вечното благовестие“.

Благовестието !? Спасение чрез вяра в Христос? Христовата изкупителна смърт за нас? Обещанието за вечен живот не заради нещо, което ние бихме могли да направим, а заради онова, което е сторил Христос за нас? Всичко това в самото начало на Тройната ангелска вест? Точно така!

Затова не е чудно, че тези вести са изпълнени с благодат, носещи надежда и добри перспективи за нас, скърбящите и изстрадали човеци.

`Въпреки че е лесно да се фокусираме върху зверовете и предупрежденията за последните дни, както са описани в „Откровение“, как бихме могли да се научим да балансираме между всички тях и несъмнено най-важната вест от „Откровение“: саможертвената смърт на Христос за нас?`