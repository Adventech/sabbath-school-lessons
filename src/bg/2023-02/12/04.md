---
title: Последната стратегия на Сатана
date: 13/06/2023
---

Проучванията разкриват дълбоко недоверие към институциите и правителствата. Милиони се питат: „Има ли някой, който е морално достоен да води света?“. Пророчествата от „Откровение“ разкриват звяра като един, който под покровителството на религиозно-политическо обединение ще бъде силата, за която се вярва, че изпълнява тази роля.

`Прочетете Откровение 17:12-14 . Как Йоан описва тези последни сцени от земната история? Какви ярки контрасти изпъкват тук?`

В този пасаж Йоан изтъква три важни момента. Първо, политическите сили са „единомислени“ и „предават на звяра своята сила и власт“. Второ, този конгломерат от заблуди воюва срещу Исус, Агнеца. Трето, в последната земна война победителите са Христос и Неговите последователи. Не печели звярът, а Исус.

Питали ли сте се някога каква стратегия може да използва дяволът, за да обедини народите? Историята често се повтаря. Откриваме ценни уроци от рухването на Римската империя. Когато германските племена нахлуват от север и заплашват Западна Европа, римският император Константин се обръща към религията. Авторитетът на църквата, съчетан със силата на държавата, става точно инструментът, от който се нуждае Константин. Постоянното укрепване на светостта на неделята през четвърти век е пресметнат политически и религиозен ход за обединяване на Империята в момент на криза. Константин иска обединена империя, а Римската църква я иска „обърната във вярата“. Известният историк Артър Уайгол заявява категорично: „Църквата е направила от неделята свещен ден (…) основно защото е седмичен празник на слънцето, защото е било определена християнска политика да се заимстват езически празници, скъпи за хората поради традицията, и да им се придава християнско значение“ ( The Paganism in Our Christianity (New York: G. P. Putnam’s Sons, 1928), p. 145).

Във време на голяма криза, когато целият свят е изплашен, страдащ и ужасен, хората ще търсят отчаяно някой, който да донесе стабилност и защита. Така е възниквала тиранията в миналото и няма причина да смятаме, че не би могло да се случи отново. Според пророчеството нещо ще причини тези последни събития.

Въпреки че е трудно да разберем как точно ще се развие всичко, светът вече е виждал как могат да дойдат големи промени, и то доста бързо. Макар да не знаем подробностите, трябва да бъдем готови, каквото и да ни връхлети.