---
title: Смъртоносната рана
date: 11/06/2023
---

Както вече изучавахме, зверовете от Откровение, 13 и 14 глава символизират една световна система на фалшиво поклонение. Но има и още нещо.

`Прочетете Откровение 13:5; 12:6,14; Даниил 7:25 . Колко време доминира тази сила религиозния пейзаж в отминалите векове?`

Звярът владее конкретен период от време в историята. В символичните времеви пророчества един ден се равнява на една буквална година. В Числа 14:34 четем: „всеки ден за една година“ – прилагане на библейския принцип да се брои ден за година. Бог и другаде казва: „По един ден ти определих за всяка година“ ( Йезекиил 4:6 ). Този принцип многократно се оказва точен при тълкуване на библейски времеви пророчества, както 70-те седмици от Даниил 9:24-27 . Изчисляването на времевия период, споменат в Откровение 13:5 : 42 месеца, при 30 дни в един месец, дава 1260 пророчески дни или буквални години. Древните календари обикновено са съдържали по 360 дни в една година.

През IV век римският император Константин узаконява християнството из цялата империя. Когато премества столицата си през 330 г. във Византия, за да обедини източната и западната част от Империята, Рим остава без водачи. Тогава папата запълва този вакуум. Той става не само могъщ религиозен водач, но и политическа сила, с която Европа трябва да се съобразява. През 538 г. Юстиниан, римски император, официално дава на римския епископ ролята на защитник на вярата. Средновековната църква упражнява огромно влияние от 538 г. до 1798 г., включително ужасното гонение, споменато във въведението на урока. Един от генералите на Наполеон, Бертие, взема папата в плен през 1798 г. и така съвсем точно изпълнява пророчеството.

Бертие и армията му хващат папа Пий VI и безцеремонно го отстраняват от папския престол. Ударът върху паството е сериозен, но според Откровение 13:12 смъртоносната рана ще заздравее и светът ще чуе още за тази сила – още много неща.

`Помислете колко удивително е библейското пророчество и как то ни разкрива, че Бог познава бъдещите събития. Какво следва да ни учи този факт за доверието ни в обещанията на Господа, дори тези, които още не са се изпълнили?`