---
title: Отстъплението
date: 12/06/2023
---

`Прочетете 2 Солунци 2:3,4,9-12. Какво предсказва Павел за последните дни? Какви разпознавателни белези дава за звяра, богопротивната сила?`

Апостол Павел предупреждава християнската общност за „отстъплението“ от истината на Божието Слово. Тревожи се за семената на вероотстъпничеството, вече посети в новозаветната църква, които ще избуяват в настъпващите векове преди второто идване на Христос. Фалшиво евангелие ще навлезе в църквата, като изопачава Божието Слово.

Зад това отстъпление стои Сатана. Той е истинският „човек на греха“, който желае да се издигне „над всеки, който се нарича Бог“ и седи в „Божия храм“ ( 2 Солунци 2:4 ). Но „големият измамник“ действа чрез хора, за да осъществи намеренията си. Тези разпознаваеми характеристики от „Даниил“ и „Откровение“ разкриват, че малкият рог от Даниил, 7 глава, звярът от Откровение, 13 и 14 глава и „беззаконният“ от 2 Солунци, 2 глава символизират една и съща организация.

Адвентният библейски коментар пояснява това по следния начин: „Едно сравнение на богохулната сила от Данииловото пророчество, която заема мястото на езическия Рим (…) и словесната картина на Йоан с подобния на леопард звяр (…) разкрива много сходства между трите описания [малкият рог, звярът и беззаконният]. Това ни води до заключението, че Даниил, Павел и Йоан говорят за една и съща сила (…) папството“ (Т. 7, с. 271 – англ. изд.).

Изключително важно е да помним, че библейското пророчество описва една религиозна система, която е изопачила Божието Слово, заместила е евангелието с човешки традиции и се е отдалечила от библейската истина. Тези пророчества са дадени от един Бог на любовта, за да подготви народа Си за идването на Исус. Те са изобличение за отстъпили религиозни организации, които са се отклонили от Божието Слово, но не задължително за хората в тях ( Откровение 18:4 ). Нашата вест е за една система, която заблуждава милиони. Макар и заблудени, тези хора са възлюбени от Христос. Затова и ние трябва да се отнасяме към тях така.

`„И така, всяко нещо, което желаете да правят човеците на вас, така и вие правете на тях; защото това е същината на закона и пророците“ ( Матей 7:12 ). Как трябва да прилагаме този принцип, когато разглеждаме темата за зверовете от Откровение, 13 и 14 глава?`