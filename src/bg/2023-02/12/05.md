---
title: Белегът на звяра
date: 14/06/2023
---

`Прочетете Откровение 14:9 и го сравнете с Откровение 14:12 . Къде се поставя белегът на звяра? Второзаконие 6:8; 11:18 . Кои две характеристики отличават Божия народ от хората, които получават белега на звяра?`

Едната група се покланя на звяра, а другата пази Божиите заповеди (включително четвъртата, която звярът е намислил да промени) и има вярата на Исус. В това се крие разликата. Действайки чрез звяра от морето и от земята, дяволът се опитва да подкопае Божия авторитет, като атакува сърцевината на поклонението, а именно съботата. Белегът на звяра се поставя или на челото, или на ръката. Челото е символ на ума, където са скрити съвестта, разумът и преценката. Ръката, от своя страна, е символ на действията и постъпките.

Идва ден, вероятно по-скоро, отколкото си представяме, когато ще бъдат приети закони, ограничаващи религиозната ни свобода. Онези, които съвестно следват Божието Слово и освещават истинската Господна събота, ще бъдат заклеймени като противници на единството и общественото благо.

„Хората, които почитат библейската събота, ще бъдат осъдени като врагове на закона и реда, нарушаващи моралните ограничения на обществото, причиняващи анархия и поквара и предизвикващи Божиите съдби над земята. Техните добросъвестни скрупули ще бъдат обявени за твърдоглавие, упорство и презрение към властта. Те ще бъдат обвинени в дух на непокорство към властта“ (Уайт, Е. Великата борба. С., Нов живот, 2018, с. 400).

Римската църква твърди, че неделята е „белег“ на нейния църковен авторитет. „Разбира се, Католическата църква заявява, че промяната е нейно действие. (…) Това действие е белег на нейната църковна власт и авторитет по религиозните въпроси“ ( The American Catholic Quarterly Review , January 1883).

„Откровение“ предсказва, че в бъдеще, по време на международна криза, светът ще се сблъска с някакъв вид радикална политическа, социална, религиозна и морална трансформация, в която ще бъде наложено спазването на неделята и тогава тя ще стане „белегът на звяра“. Отново ще повторим, че не ни е казано как ще се случи всичко това. Писанието ни дава само общата рамка, която е достатъчна да ни покаже, че великата борба ще достигне своята кулминация по въпроса за поклонението или на звяра, или на Твореца, и че седмият ден, събота, ще играе централна роля.

`По какви начини се е разделяло човечеството по въпроса дали да застане на Божията страна, или на сатанинската? Защо не може да има средно положение? Как можем със сигурност да знаем на чия страна сме всъщност?`