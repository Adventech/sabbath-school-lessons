---
title: Да се подготвим за последната криза
date: 18/06/2023
---

`Прочетете 1 Солунци 5:1-6 . Какъв съвет ни дава апостол Павел за последните дни от човешката история?`

Апостол Павел настойчиво увещава вярващите в Солун да „бдят“ и да бъдат „трезвени“ в контекста на второто идване на Христос. Щом той казва това на вярващите от онова време, какво ли би казал на нас днес?

Заявява също, че те са „синове на светлината“ ( 1 Солунци 5:5 ) и че не са в „тъмнина, за да ви постигне онзи ден [завръщането на Христос] като крадец“ ( 1 Солунци 5:4 ). Исус употребява израза „бдете“ във връзка със сериозната, искрена молитва ( Матей 24:42; 26:40,41 ). Да бдиш означава да бъдеш духовно бдителен. Да бъдеш трезвен означава да наблюдаваш сериозно времената, в които живееш, и да се концентрираш върху наистина важните неща.

Елън Уайт добавя: „Ние, които знаем истината, трябва да се подготвяме за това, което скоро ще сполети света съвсем изненадващо“ (Свидетелства към църквата. Т. 8. С. 28 – англ. изд.).

Въпреки че за света може да е изненада, не бива да е такава и за нас. Не знаем точно кога ще се случи, но можем да видим достатъчно, за да знаем, че наближава и че сега, днес, е времето да се подготвим.

`Припомнете си Даниил, 2 глава и забележете последователността от царства, които идват и си отиват според пророчеството. Какво следва да ни научи това за доверието в казаното от Бога относно бъдещето?`

Христос ни е дал тези вести за последните дни, за да можем, като знаем какво предстои, да се подготвим. Пророчествата от „Даниил“ и „Откровение“, съчетани със съвременната дарба на пророчеството, ни осигуряват божествени прозрения за събитията, които предстоят в този свят. Божието пророческо Слово очертава историята на спасението предварително, а Даниил, 2 глава осигурява мощно рационално доказателство, че можем да се доверим на Бога.

`Павел казва да не „спим“ като останалите. Какво означава това и как можем да разберем, ако наистина спим, и ако е така, какво е необходимо, за да се събудим?`