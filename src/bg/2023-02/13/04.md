---
title: Реформацията продължава
date: 20/06/2023
---

Бог е издигнал един народ в последните дни, за да застане на раменете на великите реформатори от миналото с Библията като единствено верую, Христос като единствени източник на спасението, Светия Дух като единствен източник на сила и завръщането на нашия Господ като осъществяване на всичките им надежди. Истини, отдавна замъглени от мрака на заблуди и традиции, както и библейската истина, ще бъдат разгласявани пред света точно преди завръщането на нашия Господ.

Трите ангелски вести са родили това движение от последните дни, за да завърши Реформацията и да участва заедно с Христос в довършването на делото Му на земята. Великите пророчества от последната библейска книга разкриват едно определено от Бога движение, възникнало след разочарование, което да прогласява последната Божия вест към света. Откровение, 14 глава описва една световна църква, заливаща земното кълбо с благата вест на вечното евангелие.

Тримата ангели от Откровение, 14 глава са подкрепени от четвърти ангел в Откровение, 18 глава. Този ангел придава сила на разгласяването на вестта на тримата ангели, така че „земята бе осветена от неговата слава“ ( Откровение 18:1 ). Глава 18 е фокусирана върху основните събития, водещи до кулминацията на човешката история и окончателния, върховен триумф на евангелието.

`Прочетете Откровение 18:1. Какви три неща казва Йоан за този ангел? Авакум 2:14`

Ангелът, който слиза от славното Божие присъствие в тронната зала на светилището, има поръчението да прогласи Божията последна вест на милост и да предупреди земните обитатели какво предстои да сполети планетата Земя.

Текстът казва, че ангелът идва с „голяма власт“ ( Откровение 18:1 ). Новозаветната гръцка дума за „власт“ е exousia . Исус използва тази дума в „Евангелието от Матей“, когато изпраща учениците Си. В Матей 10:1 Той дава на учениците Си „власт“ над злите началства и сили. Изпраща ги с божествената сила да побеждават в битката между доброто и злото. В Матей 28:18,19 отново ги изпраща, но този път с „цялата власт“ на небето и земята, за да тръгнат и да учат „всичките народи“.

`В края на краищата, как става така, че въпросите в последните дни (а пък и всеки ден всъщност) се свеждат до авторитета ? Чий авторитет следваме: Божия, нашия, на звяра или на някого другиго? Чий авторитет следваш ти сега?`