---
title: Божията слава изпълва земята
date: 21/06/2023
---

`Прочетете Откровение 4:11 ; 5:12 ; 19:1 . Какви думи се свързват с Божията слава, която изпълва земята, както е описано в Откровение 18:1 ?`

Великата борба между доброто и злото във вселената е също и за Божията чест, или репутация. Сатана, бунтовният ангел, е заявил, че Бог е несправедлив, че изисква поклонение, но не дава почти нищо в замяна. Лукавият обявява, че Божият закон ограничава нашата свобода и отслабва радостта ни.

Исусовият живот, смърт и възкресение разбиват този мит. Този, Който ни е създал, се хвърля в хаоса на нашия свят, за да ни изкупи. На кръста Той отговаря на сатанинските обвинения и показва, че Бог е едновременно любящ и справедлив. Очарован от любовта Му, загрижен за честта Му, Неговият народ от края на времето разкрива славата на Господа – Божия любящ, себеотрицателен характер пред един егоцентричен, безбожен свят – земята е осветена от Божия характер.

`Прочетете Изход 33:18,19 . Как Бог разкрива славата Си пред Мойсей? Какво представлява Божията слава?`

Божията слава е Неговият характер. Земята ще бъде изпълнена от Божията слава, когато ние сме изпълнени с Божията любов и характерите ни бъдат променени от изкупителната любов.

Разкриването на Божията любов в личния ни живот е изява на Неговата слава и характер пред света. Последната вест, която трябва да се прогласява на един свят, погълнат от духовен мрак, се носи от трите ангела посред небето и е: „Бойте се от Бога и Му въздайте слава“ ( Откровение 14:7 ).

Няма никаква слава за нас самите в нашите добри дела, нашата правда или в собствената ни доброта. „Вестта за Христовата правда трябва да бъде огласена от единия край на земята до другия. (…) Това е Божията слава, която завършва делото на третия ангел“ (Уайт, Е. Свидетелства към църквата. Т. 6. С. 19 – англ. изд.). Елън Уайт пише още: „Какво е оправдание чрез вяра? Това е делото на Бога да положи в прахта човешката слава и да направи за човека това, което не е в неговата сила да стори за себе си“ (Свидетелства към проповедниците и служителите на евангелието. С. 456 – англ. изд.).

За нас няма никаква слава, но славата принадлежи на Бога.