---
title: Агнето, закланото Агне
date: 22/06/2023
---

Има много символи в „Откровение“, важни библейски символи: змей в небето ( Откровение 12:3,4,7) , ангели, летящи посред небето ( Откровение 14:6 ), жена, яздеща червен звяр ( Откровение 17:3 ) и така нататък. Те са записани в Божието Слово. Светият Дух е вдъхновил Йоан да ги включи и те имат важна роля за разкриване на истината на хората, които четат думите на тази книга и ги изпълняват, защото, както тя самата казва: „Блажен, който прочита, и онези, които слушат думите на това пророчество и пазят написаното в него; защото времето е близо“ ( Откровение 1:3 ).

Има обаче един друг образ, който постоянно присъства в цялата книга „Откровение“. Кой е той и какво символизира?

`Прочетете Откровение 5:6,8,12; 7:17; 14:1; 15:3; 19:7; 21:22,23; 22:1,3. Какво е значението на символиката на Агнето и защо присъства толкова много пъти в книгата „Откровение“?`

Разбира се, началните думи от книгата казват, че това е откровение „на Исус Христос“. И не само Агне, но „заклано“ Агне ( Откровение 5:6,12; 13:8). Разпнатият Исус Христос. Тук е сърцето и душата не само на цялата Библия, но и на книгата „Откровение“ и на трите ангелски вести. Не можем да бъдем верни на своето призвание, не можем да вършим делото, за извършването на което Бог е издигнал тази църква, ако Агнето, закланото Агне, разпнатият Христос, жертвата за нашите грехове, не е централната тема на нашата вест.

„Трябва целенасочено да поставяме закланото Агне в центъра на своите доктрини и мисия, в центъра на всяка изнесена проповед, всяка написана статия, всяка изречена молитва, всяка изпята песен, всеки изнесен библейски урок и всичко, което правим. Да оставим любовта, разкрита от Агнето на кръста, да преобразява отношението ни един към друг и да ни мотивира към загриженост за света“ (Ángel Manuel Rodriguez, “The Closing of the Cosmic Conflict: Role of the Three Angels’ Messages,” unpublished manuscript , p. 70).

Сред всичките образи на опасни зверове, воюващ змей, язви, гонения и белега на звяра, в центъра и на преден план си остава Агнето, закланото Агне. Само Исус и това, което вече е направил, прави сега и ще стори за нас преди свършека на всичко – това, в края на краищата, е същността на вестта на трите ангела.

`Защо поставянето на закланото Агне в центъра на нашата вест е решаващо не само за да доведем хората при него, но и за нашия духовен живот?`