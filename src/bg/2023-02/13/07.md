---
title: Разширено изучаване
date: 23/06/2023
---

„Божии служители, с озарени от светлина и греещи от свято посвещение лица, ще бързат от място на място, за да разгласяват небесната вест. Предупреждението ще бъде предадено от хиляди гласове по цялата земя. Ще бъдат извършвани чудеса, ще се излекуват болни и знамения и чудеса ще следват вярващите. Сатана също действа с лъжливи чудеса, дори сваля огън от небето пред хората ( Откровение 13:13 ). По този начин земните обитатели ще бъдат принудени да направят своя избор.

Вестта ще бъде разнесена не толкова с доказателства, колкото с дълбокото убеждение от Божия Дух. Аргументите са представени. Семето е посято, а сега ще поникне и ще даде плод. Книгите, разпространени от мисионери, са оказали своето влияние, обаче много заинтригувани хора не са могли напълно да схванат истината или да ѝ се подчинят. Сега лъчите на светлината проникват навсякъде, истината лъсва в цялата си яснота и искрените Божии деца прекъсват връзките, които са ги оковавали. Семейни връзки и църковна обвързаност са безсилни да ги удържат сега. Истината е по-скъпоценна от всичко останало. Въпреки обединените сили срещу нея, огромен брой хора застават на Господната страна.“ (Уайт, Е. Великата борба. С., Нов живот, 2018, с. 414, 415).

**Въпроси за разискване**

`Елън Уайт казва, че „вестта за оправдание чрез вяра е третата ангелска вест (…) в действителност“ (Евангелизъм. С. 190 – англ. изд.). Какво означава това? Каква е връзката на оправданието чрез вяра с трите ангелски вести?`

`Прочетете отново Откровение 14:12. Каква е разликата между спазването на Божиите заповеди и законничеството? Кога послушанието се превръща в законничество? По какъв начин може човек, който не спазва Божиите заповеди, пак да бъде законник?`

`Какъв отговор бихте дали на онези, които ни критикуват, щом проговорим за свирепи зверове и страшни предупреждения от книгата „Откровение“? Освен очевидния отговор, че говорим за тях, защото, ами просто са си там, записани в книгата, какви други отговори бихте могли да дадете?`

`Обсъдете в групата настоящите световни събития. Какви неща сте забелязали, които биха могли да доведат до последните събития? Как да разсъждаваме трезво за времето, в което живеем, без да се оплитаме в безплодни спекулации за това, което още не ни е разкрито?`

Тази събота, 24.06.2023 г., ще се молим за църкви „Вълчедръм“ с групите в с. Михайлово, с. Мадан и с. Лехчево и „Вършец“.