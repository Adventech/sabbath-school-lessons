---
title: Познание на истината
date: 19/06/2023
---

`Прочетете Йоан 8:32 ; 7:17 ; 17:17 . Какви обещания дава Исус за познаването на истината и къде можем да я открием?`

Божият последен призив към народа Му е да бяга от заблудите на Вавилон и да ходи в светлината на вечната истина, която се намира в Неговото Слово. Ключът за всичко е в Библията. Докато хората се придържат към нея и следват ученията ѝ, няма да бъдат заблудени в последната криза, особено по отношение на съботата.

Вестта на втория ангел ни призовава да приемем истината, а не заблудата; Писанието, а не традицията; и ученията на Божието Слово, а не заблудите на фалшивите доктрини.

Третата ангелска вест, последвала първите два ангела, дава предупреждение за белега на звяра. Във всички библейски пророчества звярът символизира политическа или религиозна сила. Звярът от морето от Откровение, 13 и 14 глава се издига от Рим като световна система за поклонение. Накрая тази римска сила разширява влиянието си по целия свят и ще поведе движение за съюз между църква и държава. Целта ще бъде да се постигне световно единство във време на икономически катаклизми, природни бедствия, социални вълнения, международна политическа криза и глобален конфликт.

И Съединените щати накрая ще поемат ръководството на тази глобална конфедерация. „Чрез двете големи заблуди – безсмъртието на душата и светостта на неделята – Сатана ще подчини хората на измамите си. Докато първата поставя основите на спиритизма, втората създава връзка на близост с Рим. Протестантите от Съединените щати първи ще протегнат ръка над пропастта, за да хванат ръката на спиритизма. Те ще протегнат ръка над бездната, за да се ръкуват сърдечно с римската власт. И под влиянието на създадения троен съюз тази държава ще последва примера на Рим за потъпкване правата на съвестта“ (Уайт, Е. Великата борба. С., Нов живот, 2018, с. 398).

Тези вести завършват с неотложен призив към верните Христови последователи да пазят Божиите заповеди с живата вяра на Исус, обитаваща в сърцата им ( Откровение 14:12 ).

`Как разбирате думите на Исус, че „истината ще ви направи свободни“? Какво означава това? Как ви е освободила истината? Какво означава да бъдем „свободни“ в този контекст?`