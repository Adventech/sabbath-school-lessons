---
title: Разширено изучаване
date: 28/04/2023
---

Вижте какви силни прозрения ни дава Духът на пророчеството за състоянието на Божия народ в последните дни, във времето на съда и при края на света.

„Тяхната единствена надежда е Божията милост, единствената им защита ще бъде молитвата. Както първосвещеникът Исус се моли пред Ангела, така и църквата на остатъка ще умолява за опрощение и избавление чрез Исус, техния Защитник, със съкрушено сърце и искрена вяра. Те напълно осъзнават греховността на живота си, виждат слабостите и недостойнството си и когато гледат към себе си, почти изпадат в отчаяние. Изкусителят стои наблизо, за да ги обвинява, както беше наблизо, за да се противопостави на първосвещеника Исус. Посочва мръсните им дрехи, дефектите в характерите им. Представя слабостите и безумията им, тяхната греховна неблагодарност и факта, че не приличат на Христос, което е опозорило Изкупителя им. (…) Божият народ често е допускал грешки в много отношения. Сатана знае много добре какви грехове ги е изкушил да извършат и ги представя силно преувеличени, като заявява: „Ще изгони ли Бог мен и ангелите ми от присъствието Си, а ще награди онези, които са се провинили в същите грехове? Не можеш да направиш това, Боже на правосъдието. Престолът ти няма да устои в правда и съд. Справедливостта изисква срещу тях да бъде обявена присъда“. Но макар че Христовите последователи са съгрешили, те не са се предали под контрола на злото. Оставили са греховете си и са търсили Господа със смирение и покаяние, и божественият Адвокат пледира в тяхна полза. Този, Който е пострадал най-много от тяхната неблагодарност, Който познава греховете им, но и покаянието им, заявява: „Господ да те смъмри, Сатано. Отдадох живота Си за тези души. Те са врязани на дланите на ръцете Ми“ (Уайт, Е. Свидетелства към църквата. Т. 5. С. 473, 474 – англ. изд.).

**Въпроси за разискване**

`Как фактът, че знаем, че „дойде часът, когато Той ще съди“ влияе върху живота ни всеки ден? Ако сме честни, вероятно ще кажем, че не влияе, нали? Как бихме могли да се променим?`

`Защо съдът е добра новина, а не лоша? В групата поговорете за ролята на Исус в съда. Как това би могло да ни мотивира да Му бъдем верни, като знаем, че само заради направеното от Него можем да имаме надежда за спасение?`

`Разсъждавайте още над концепцията за съда, разкриващ пред вселената Божия характер. Как тази концепция се вписва добре в целия сюжет на великата борба?`

Тази събота, 29.04.2023 г., ще се молим за църкви „Априлово“ и „Асеновград“.