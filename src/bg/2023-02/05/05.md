---
title: Да зърнем небето
date: 26/04/2023
---

В Откровение, 4 глава Йоан вижда отворена врата в небето и получава поканата: „Въздигни се тук и ще ти покажа какво трябва да стане след това“ ( Откровение 4:1 ). Исус кани апостола да погледне през отворената врата в небесното светилище, за да стане свидетел на сцени с вечна стойност във великата борба между доброто и злото. Ние също можем да погледнем през тази отворена врата с Йоан и да надникнем във вечния план на спасението. Наблюдаваме въпросите, които се решават в небесната съдебна зала. Основни въпроси от великата борба между доброто и злото се разгръщат пред очите ни.

`Прочетете Откровение 4:2-4 . Какви сходства бихте могли да видите тук със съдебната сцена от Даниил, 7 глава ?`

Това очевидно е сцена от тронната зала. Бог-Отец седи на престола, обграден от небесни същества. Гръмотевиците и светкавиците символизират Божиите съдби. Забелязваме също, че в Откровение 4:4 около Божия престол присъстват 24-ма старейшини.

Кои са тези 24-ма старейшини? В древния Израил е имало 24 разреда в Левитското свещеничество. Тези свещеници символизират всички човеци пред Бога. В 1 Петър 2:9 апостолът заявява, че новозаветните вярващи са „избран род“, „царско свещенство“. Възможно е тези 24-ма старейшини да са образ на всички изкупени, които един ден ще ликуват около Божия престол. Или пък да символизират хората, върнати към живот при Христовото възкресение, които се възнасят на небето заедно с Него ( Матей 27:52 ; Ефесяни 4:7,8).

Така или иначе, това е една добра новина. Около Божия престол стоят някои от изкупените от земята. Те са се сблъскали с изкушения точно като нас. Победили са чрез благодатта на Христос и силата на Светия Дух. Облечени са в „бели дрехи“, които разкриват, че правдата на Христос покрива и очиства греховете им. Имат златни корони на главите си, символизиращи победата в битката със злото и принадлежността им към небесното царско родословие на изпълнените с вяра християни.

Виждаме на небето един престол и Бог, седнал върху него. Около престола има небесни същества и след малко цялото небе започва да пее, а кресчендото на възхвалата се издига все по-високо и по-високо: „Достоен си, Господи наш и Боже наш, да приемеш слава, почит и сила; защото Ти си създал всичко и поради Твоята воля всичко е съществувало и е било създадено“ ( Откровение 4:11 ).