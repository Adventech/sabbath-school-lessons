---
title: Божията милост и съдът
date: 24/04/2023
---

Кръстът и съдът разкриват, че Бог е едновременно справедлив и милостив. Нарушеният закон изисква смъртта на грешника. Справедливостта обявява: „Заплатата на греха е смърт“. Милостта отговаря: „Божият дар е вечен живот в Христос Исус, нашия Господ“ ( Римляни 6:23 ). Ако Божият закон можеше да бъде променен или отменен, щеше да бъде напълно излишно Исус да умира. Смъртта Му утвърждава вечното естество на закона, а законът е основата за съда.

`Прочетете Откровение 20:12 . Как сме съдени ние? Каква е връзката на добрите ни дела със спасението?`

Нашите дела разкриват решенията ни и верността ни към Бога. Според Ефесяни 2:8,9 „по благодат сте спасени чрез вяра (…) не чрез дела, за да не се похвали никой“. Но когато Христос ни спасява, Той ни променя. „Защото сме Негово творение, създадени в Христос Исус за добри дела“ ( Ефесяни 2:10 ).

Добрите ни дела, за които имаме сила чрез Светия Дух, не ни спасяват, но доказват, че вярата ни е истинска. Божият последен съд премахва всички маски, всяко лицемерие, всяка лъжа и прониква до дълбините на нашата същност. Описвайки положението ни пред Бога в съда, Елън Уайт изрича следните проникновени думи за начина, по който евангелието и съдът вървят ръка за ръка.

„Фактът, че признатите за Божи народ са изобразени като стоящи пред Господа в мръсни дрехи, трябва да води до смирение и дълбоко изпитване на сърцето от всички, които изповядват Неговото име. Хората, които наистина очистват душите си, като се покоряват на истината, ще имат изключително скромно мнение за себе си. Колкото по-отблизо наблюдават неопетнения характер на Христос, толкова по-силно ще бъде желанието им да бъдат преобразени по Неговия образ и толкова по-малко чистота или святост ще виждат в себе си. Но въпреки че трябва да осъзнаваме греховното си състояние, трябва да се осланяме на Христос за нашата праведност, освещение и изкупление. Не можем да отговорим на обвиненията на Сатана срещу нас. Единствено Христос може да се застъпи успешно в наша полза. Той може да смълчи обвинителя с аргументи, основани не върху нашите заслуги, а върху Своите“ (Свидетелства към църквата. Т. 5, с. 471, 472 – англ. изд.).

`Забелязвате ли в думите ѝ неделимостта на евангелието и съда? Каква надежда откривате за себе си в тази връзка между евангелието и съда?`