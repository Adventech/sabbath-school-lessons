---
title: Исус е достоен
date: 27/04/2023
---

В Откровение 5:1- 5 отново виждаме престол. Внесен е свитък, изписан и от двете страни. Запечатан е с божествен печат и никой на небето или на земята не може да го разтвори. Небесните същества треперят. Въпросът е изключително сериозен. Нито едно ангелско същество не може да представлява човечеството в последния съд. Йоан плаче, защото никой не може да отвори свитъка. Тогава един от старейшините, един от изкупените от земята, изговаря насърчителни думи пред него. Исус, Божият Агнец, е достоен да отвори свитъка.

В Откровение 5:5 Йоан вижда върховния отговор на проблема с греха. Тук възрастният пророк съзира единствения начин, по който някой може да премине последния съд пред Божия престол.

„Но един от старейшините ми каза: „Недей да плачеш: ето, лъвът, който е от Юдовото племе, който е Давидовият корен, победи, за да разгъне книгата (…) И видях (…) Агнец, като заклан“ ( Откровение 5:5,6 ).

`Прочетете Откровение 5:8-12. Как реагира цялото небе на вестта, че Исус е достоен да отвори свитъка за съда и да ни изкупи?`

Исус, Божият Агнец, Който е пожертвал живота Си за спасението на цялото човечество, взема свитъка за съда и го отваря. Цялото небе единодушно издига глас във възторжена прослава. Победата на Христос над сатанинските изкушения, смъртта Му на Голготския кръст, възкресението Му, първосвещеническата Му служба осигуряват спасение за всички, които изберат чрез вяра да откликнат на Неговата благодат. Съдът е изключително добра новина за Божия народ. Той говори за края на царството на греха и за избавлението на Божия народ.

Има ли нещо по-насърчително от това? Исус ни защитава в съда. Неговият напълно праведен живот ни покрива. Неговите праведни дела вътре в нас ни правят нови хора. Благодатта Му ни опрощава, преобразява ни и ни дава силата да живеем благочестив живот.

Не бива да се боим. Исус ни защитава в съда и силите на злото са победени. Съдът е „за“ Божия народ ( Даниил 7:22 ). Целта на съда не е да разкрие колко лоши сме ние, а колко добър е Бог.

`Размишлявайте още малко над великата надежда, която имаме в съда: Исус като наш заместник. Защо това е единствената ни надежда?`