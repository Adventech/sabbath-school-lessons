---
title: Съдът, Сътворението и отговорността
date: 14/05/2023
---

Ако представлявахме само набор от случайно събрани клетки, продукт на естествения отбор и на някаква напреднала африканска маймуна, и нищо повече, тогава животът сякаш не би имал особен смисъл. Ако бяхме само една от осемте милиарда души, които се бият за жизнено пространство на една планета, наречена Земя, животът е безсмислен и ни остава само едничкото оцеляване. За разлика от това, библейското Сътворение ни дава причина да живеем и морално основание за живота. Създадени сме от Бога и пред Него носим отговорност за постъпките си. Този, Който ни е създал, ни държи отговорни. Той е утвърдил абсолютни ценности, дори в нашия свят на „морална относителност“.

`Прочетете Откровение 14:7, Римляни 14:10 и Яков 2:8-13 . Какво внушава съдът за въпроси като отчетност и отговорност? Как са свързани съдът, Божиите заповеди и поклонението?`

Вестта на трите ангела, летящи посред небето, от Откровение, 14 глава, прогласява, че „настана часът, когато Той ще съди“ ( Откровение 14:7 ). Тъй като сме създадени от Бога със способността да вземаме морални решения, ние сме отговорни за тези решения. Ако бяхме само случаен набор от клетки, продукт единствено на наследственост и заобикаляща среда, действията ни щяха да бъдат предимно определени от сили, над които не бихме имали контрол.

Но съдът говори за морална отговорност. В този кризисен час от земната история, часа на съда, Бог ни призовава да вземаме решения, като отчитаме перспективата на вечността. Сериозният призив на първия ангел „и се поклонете на Този, Който е направил небето и земята, морето и водните извори“ ( Откровение 14:7 ) признава, че в основата на всяко поклонение е фактът, че сме били създадени от Бога.

Междувременно спазването на седмия ден, събота, изявява вярата ни, че Исус е достойният за поклонение наш Творец. Тя разкрива, че приемаме Неговите Десет заповеди като боговдъхновени принципи за пълноценен живот. Тъй като законът е основата на Божието управление и откровение на Неговия характер, той става стандартът в съда. Нашата вярност към съботната заповед е признание, че желаем да бъдем отдадени и покорни на Бога в живота си.

`Как разбирането ни за Сътворението влияе върху нашето поведение? Каква е ролята на наследствеността и на заобикалящата среда за решенията, които ежедневно вземаме? Как можем с Божията благодат да преодолеем дефектите на характера, които не ние сме избрали да носим?`