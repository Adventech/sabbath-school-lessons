---
title: Съботата и вечната почивка
date: 18/05/2023
---

Съботата е прибежище в един изтощен свят. Всяка седмица ние оставяме грижите на този свят, за да навлезем в Божия почивен център – съботата. Известният еврейски автор Ейбрахам Хешел нарича съботата „дворец във времето“ (The Sabbath: Its Meaning for Modern Man (New York: Farrar, Straus, and Giroux, 2005), p. 12.). Всеки седми ден Божият небесен дворец слиза от небето на земята и Господ ни кани в славата на присъствието Си за 24-часов период от време, за да прекараме време в тясно общение с Него.

Във въведението към книгата за красотата и тържествеността на съботата Сузана Хешел, дъщерята на автора, пише за значението ѝ следното: „Съботата е метафора за рая и свидетелство за Божието присъствие. В молитвите си предвкусваме месианската епоха, която ще бъде една събота, и всяка събота ни подготвя за това преживяване: докато човек не се научи как да се наслаждава на вкуса на съботата (…) той/тя няма да може да се наслаждава на вкуса на вечността в бъдещия свят“ (p. XV).

При Сътворението Исус ни е построил един специален дом. Там можем да намерим прибежище. Там можем да бъдем в безопасност. Неговото дело е завършено. Изпълнено е. Когато си почиваме в събота, си почиваме в Неговата любяща грижа. Отмаряме, предвкусвайки вечната си почивка в новото небе и новата земя, която скоро ще дойде.

`Прочетете Исая 65:17 ; 66:22 ; 2 Петър 3:13 и Откровение 21:1 . Как спазването на съботата ни насочва към вечността?`

Същият Бог, Който е създал земята първия път, ще я сътвори отново и съботата ще си остане вечен символ на Него като Творец ( Исая 66:23 ). Всъщност юдеите са гледали на съботата като на символ, предвкусване на това, което на еврейски се нарича olam haba – бъдещия свят.

Вестта на трите ангела, летящи посред небето и призоваващи да се поклоним на Твореца, е отговорът на небето за безнадеждното отчаяние на много хора през XXI век. Тя ни насочва към Твореца, Който отначало е създал всички неща, и към нашия Изкупител, Който, след съда и изкореняването на греха, ще направи всичко ново. „И Седящият на престола каза: Ето, подновявам всичко. Каза: Напиши, защото тези думи са верни и истинни“ ( Откровение 21:5 ).

`Как ти лично можеш да направиш съботата време за предвкусване на небето в собствения си живот и за семейството си?`