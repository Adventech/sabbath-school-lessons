---
title: Груба измама
date: 16/05/2023
---

В опита си да унищожи уникалността на нашето сътворяване дяволът е въвел една груба фалшификация. Подмяната, приемана дори от някои вярващи сред нас, е следната. Бог е първоначалната причина за Сътворението, но Му е отнело дълги периоди от време, за да създаде живота. Използвал е процеса на еволюцията. Този подход се опитва да съвмести „научните данни“ с разказа от „Битие“. Той твърди, че дните на Сътворението са били дълги, неопределени периоди от време и че животът на земята съществува от милиарди години.

`Прочетете Псалми 33:6,9 и Евреи 11:3 . Какво ни говорят тези ясни библейски пасажи за начина, по който Бог е сътворил света?`

Библейският доклад е категоричен. Бог „каза и стана; Той заповяда и се затвърди“ ( Псалми 33:9 ). „С вяра разбираме, че световете са били създадени с Божието слово“ ( Евреи 11:3 ). Първата глава на „Битие“ потвърждава, че Бог е създал света за шест буквални дни от 24 часа и си е починал на седмия. Лингвистичната структура на Битие, 1 и 2 глава не позволява никакво друго тълкувание. Дори учени, които не вярват в буквалното Сътворение за шест дни, признават, че намерението на автора е да потвърди шестдневното Сътворение.

Еврейската дума за „ден“ в Битие, 1 глава, е „ yom “. В цялата Библия всеки път, когато някакво число стои пред думата „ yom “ като прилагателно (трети ден, първи ден и каквото друго е употребено), то ограничава периода до 24 часа. Това без изключение е винаги 24-часов период.

Също така, ако Бог не е създал света за шест буквални дни, какво значение има седмият ден, събота, във връзка с темата, която разглеждаме сега? Защо Бог ще заповядва тя да се спазва? Не би имало абсолютно никакъв смисъл да се оставя съботата като вечно наследство за шестдневна творческа седмица, ако никога не е имало шестдневна творческа седмица. Това повдига също и сериозни въпроси относно достоверността на Писанието.

Атакувайки съботата, Сатана оспорва самата сърцевина на Божия авторитет. А какво би било по-ефективно за разрушаването на паметника на шестдневното Сътворение от отричането на самото него? Нищо чудно, че много хора, включително и християни, пренебрегват седмия ден, събота. Истинска постановка за последната фалшификация.