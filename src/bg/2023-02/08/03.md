---
title: Съботата и Сътворението
date: 15/05/2023
---

Тъй като този свят отчаяно се нуждае от насърчителната вест за Сътворението, Бог ни е подарил съботата. В средата на ХIХ век, когато еволюционната хипотеза завладява интелектуалния свят, Бог изпраща вест на невероятна надежда. Изучавахме тези вести от Откровение 14:6,7 .

Сатана е направил всичко възможно, за да изопачи идеята за Сътворението, защото мрази Исус и не иска Той да получава поклонението, което Му се дължи като Творец и Изкупител. Съботата е в центъра на великата борба за това дали Христос е достоен да получи поклонение като наш Създател. Божията вест за последните дни призовава човечеството да се върне към поклонението на Христос като Създател на небето и земята. Основата на всяко поклонение е фактът, че Той ни е сътворил.

`Прочетете Битие 2:1-3 , Изход 20:8-11 и Второзаконие 5:12-15 в контекста на Откровение 14:6,7 . Как съботната заповед разкрива връзката между Сътворението и изкуплението?`

Съботата е вечен символ на почивката в Христос. Тя е специален знак на вярност към Твореца ( Йезекиил 20:12,20) . Изобщо не е някакво своеволно законническо изискване, а разкрива, че истинската почивка от правдата чрез дела се намира в Него. Съботата говори за Бога, Който е направил за нас това, което ние никога не бихме могли да направим сами за себе си.

Писанието ни призовава да си почиваме в Неговата любов и грижа всяка събота. Този ден е символ на почивка, а не на дела; на благодат, а не на законничество; на зависимост от Бога, а не от самите себе си. Всяка събота се наслаждаваме на Неговата доброта и Го възхваляваме за спасението, което можем да намерим единствено в Христос.

Съботата е също и вечна връзка между съвършения Едем в миналото и славата на новото небе и новата земя в бъдещето ( Исая 65:17; Откровение 21:1 ).

Съботата ни призовава да се върнем към корените си. Тя е връзка с нашето истинско семейство. Била е спазвана без прекъсване още от началото на времето и е непрекъсващата връзка през времето със собственото ни сътворяване. Привлича вниманието ни върху славната истина, че сме Божии деца. Призовава ни към близка, тясна връзка с Бога.

`Каква препратка откриваме в Откровение 14:6,7 към съботната заповед и защо това е важно за нашата вест за времето на края? Изход 20:8-11`