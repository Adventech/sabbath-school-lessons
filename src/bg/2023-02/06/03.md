---
title: 2300 денонощия и времето на края
date: 01/05/2023
---

`Прочетете Даниил 8:17,19,26 . За какъв времеви период според ангела се отнася видението от Даниил, 8 глава и 2300 денонощия и защо е важно да се разбере това?`

Някои твърдят, че 2300 денонощия са буквални дни. Вярват също, че малкият рог от Даниил, 8 глава препраща към военачалника от Селевкидите Антиох Епифан (216 г.пр.Хр. – 164 г.пр.Хр.), който напада Йерусалим и осквернява юдейския храм, въпреки че този период не съвпада дори с времевата рамка на пророчеството. Обаче това тълкувание противоречи на ясното указание на ангела, че видението се отнася за „времето на края“. Антиох определено не е живял във времето на края.

В Даниил, 8 глава Гавриил започва обяснението си на пророчеството за 2300 денонощия. Той посочва овена като символ на Мидо-Персия, а козела – като символ на Гърция ( Даниил 8:20,21). Въпреки че не е назован, както двете сили преди него, следващият образ, малкият рог, явно е Рим ( Даниил 8:9,23,24). След това описва нещо като религиозно-политическа фаза на Рим, която ще „тръшне на земята истината“ ( Даниил 8:10-12,25) и ще пречи на небесното служене на Христос ( Даниил 8:10-12 ). Очистването на светилището от Даниил 8:14 , кулминацията на главата, е Божият отговор на предизвикателствата на земни и религиозни сили, които се опитват да узурпират Божия авторитет. То е част от Божието решение на проблема с греха.

Гавриил е готов да обясни подробностите от Божието разписание. В края на Даниил, 8 глава виждаме ясно, че пророкът не разбира частта от видението за 2300 денонощия ( Даниил 8:27 ). Първата част за овена, козела и малкия рог е била обяснена, дори първите две сили са назовани по име ( Даниил 8:20,21) . Очистването на светилището обаче не е било обяснено.

Ангел Гавриил, който се явява в Даниил, 8 гл., сега се явява отново в Даниил, 9 гл. и казва: „Когато ти започна да се молиш, заповедта излезе; и аз дойдох да ти кажа това, защото си възлюбен; затова размисли за работата и разбери видението“ ( Даниил 9:23 ). Кое видение? Както ще разберем утре, видението за 2300 денонощия, единствената част от предишното видение в Даниил, 8 глава, която още не е била обяснена на пророка.

`Гавриил нарича Даниил „възлюбен“. Какво ни говори това за тясната връзка между небето и земята?`