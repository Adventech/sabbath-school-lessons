---
title: Очистването на светилището
date: 30/04/2023
---

Както вече видяхме, нужно е да се проведе съд преди идването на Христос. Ангелът прогласява със силен глас, че „настана часът, когато Той ще съди“ ( Откровение 14:7 ). Книгата „Даниил“ посочва времето за началото на този съд.

`Прочетете Даниил 8:14 . Какво конкретно разписание посочва Даниил за очистването на светилището?`

Всеки юдеин е разбирал ясно смисъла на очистването на земното светилище. Това е ставало в Деня на умилостивението, който е бил ден на съд. Въпреки че Даниил е разбирал понятието за очистването на светилището и съда, той е бил объркан по отношение на 2300 денонощия.

`Прочетете Даниил 8:27 и 9:21,22 . Какъв е отговорът на Даниил на видението за 2300 денонощия и какво му отговаря Бог?`

В края на Даниил, 8 глава пророкът губи сили и възкликва: „А се чудех за видението, защото никой не го разбираше“ ( Даниил 8:27 ). Става въпрос за видението за 2300 денонощия (останалата част от видението вече е обяснена; Даниил 8:19-22 ). Следващата глава, девета, описва идването на ангел Гавриил, за да обясни пророчеството на Даниил. „Данииле, сега излязох да те направя способен да разбереш“ ( Даниил 9:22 ).

Бог удивлява Даниил, като разкрива отговора на молитвата му доста по-обширно, отколкото някога си е представял. Ангел Гавриил повежда пророка по потока на времето и разкрива истината за идващия Месия, като дава точните дати за началото на служенето Му и за жестоката Му смърт – събития, които свързва непосредствено с очистването на светилището от Даниил, 8 глава. С други думи, смъртта на Христос и съдът са неразделно свързани.

`Защо е важно, че смъртта на Исус, разкрита в Даниил 9:24-27 , е пряко свързана със съда от Даниил 8:14 ? Каква велика истина е предадена тук чрез тази връзка?`