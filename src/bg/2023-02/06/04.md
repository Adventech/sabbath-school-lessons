---
title: Указанието на ангела, което той дава на Даниил
date: 02/05/2023
---

`Прочетете Даниил 9:23 . Какво конкретно указание дава ангелът на Даниил? Защо това е важно, за да се разбере смисълът на очистването на светилището от Даниил 8:14 ?`

Ангелът дава ясно указание на Даниил: „размисли за работата и разбери видението“ ( Даниил 9:23 ). Каква работа и какво видение? Тъй като в Даниил, 9 глава няма записано никакво видение, ангел Гавриил би трябвало да говори за частта от видението от Даниил, 8 глава, която пророкът не е разбрал – видението за 2300 денонощия ( Даниил 8:27 ).

`Гавриил продължава в Даниил 9:24-27 . За кои събития от живота и служенето на Исус се говори тук?`

Първата част от това пророчество се отнася за Божия народ, юдеите. „Седемдесет седмици са определени за народа ти“ – еврейския народ ( Даниил 9:24 ). В библейските пророчества един пророчески ден е равен на една буквална пророческа година ( Йезекиил 4:6; Числа 14:34 ). В „Даниил“ и „Откровение“, когато имате символични образи, обикновено става въпрос и за символично времево пророчество. Един от начините да сме сигурни, че принципът „ден-година“ важи тук, е, че когато го приложим към Данииловите пророчества, всяко събитие от линията на времето идеално съвпада. Ако приложим този принцип, 70 седмици са съставени от 490 дни. Тъй като един пророчески ден се равнява на една буквална година, 490 дни са 490 буквални години.

Гавриил казва на Даниил, че 490 години са „отрязани“ (англ. cut off ; буквалното значение на еврейската дума chathak , понякога превеждана като „определени“). Отрязани от какво? Може да става дума само за другото времево пророчество, за което се споменава тук: 2300 денонощия от Даниил 8:14 . Тези 490 години, времево пророчество, са непосредствено свързани с времевото пророчество от Даниил 8:14 – единствената част от видението, останала необяснена в Даниил, 8 глава, и единственото времево пророчество от Даниил, 8 глава. Следователно виждаме, че с това пророчество Гавриил идва да помогне на Даниил да разбере това, което не е разбрал в предишната глава: 2300 денонощия.