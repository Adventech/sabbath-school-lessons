### Трите ангелски вести

На 15 октомври 1844 г., една седмица преди Голямото разочарование, се ражда момче в набожно лутеранско семейство в Германия. Името му е Фридрих Ницше и той ще стане един от най-влиятелните атеисти на нашето съвремие. Убеден, че християнският Бог е на път да изчезне на Запад, Ницше се надсмива над продължителното морално влияние на християнската религия, иронизирайки я като „робски морал“, морал на слабите, които в опита си да се предпазят от по-силните, са скалъпили такива глупави идеи като „обичай враговете си“. Според него съвремието трябва да се издигне над остарелите понятия за „добро и зло“. Една мисъл от писанията му („Тъй рече Заратустра“) заявява: „Разруши старите плочи на закона!“ (което, разбира се, означава Десетте заповеди).

Годината 1844 е важна също и за Карл Маркс, основателя на комунизма. Книгата „Икономически и философски ръкописи от 1844 г.“ е написана от Маркс през онази година, въпреки че не е публикувана до 1932 г., и то първо в Съветския съюз. Ръкописите показват първите стъпки на Марксистката идеология, в която той защитава абсолютно материалната реалност, преминаваща през различни икономически фази, докато работниците от целия свят не се обединят, за да свалят капиталистическите потисници и да създадат утопия на земята.

Годината 1844 е важна също и за Чарлс Дарвин. В това, което по-късно ще стане известно като „Есе от 1844 г.“, Дарвин написва един от най-ранните си варианти на еволюционната теория, въпреки че тогава не се прочува особено. Едва през 1859 г., с публикуването на „За произхода на видовете“, той публично оповестява възгледа си, че всичко живо на земята произлиза от един общ предшественик единствено чрез естествени и случайни процеси.

Обаче 1844 година е изпълнение на пророчеството от Даниил 8:14 за 2300 денонощия, а през същата тази година от „огризките“ на Голямото разочарование се засяват семената, които ще се разраснат в световно движение, чиято основна вест отрича същността на марксистката, ницшеанската и дарвиновата идеологии.

За разлика от Маркс, движението на адвентистите от седмия ден прокламира, че великата борба между Христос и Сатана, а не материализмът, дава обяснение на световната история, която ще завърши не чрез създадена от човека комунистическа утопия, а с установеното по свръхестествен начин Божие вечно царство.

За разлика от Дарвин, движението на адвентистите от седмия ден приема, че животът произлиза не от естествени и безразборни процеси на случайни мутации и естествен отбор, но от силата на Твореца-Бог, Който за шест дни сътвори живота на земята и на седмия ден си почина.

За разлика от Ницше, движението на адвентистите от седмия ден обявява не само, че Бог съществува, но и че Неговият универсален морален кодекс („старозаветните плочи на закона“), Десетте заповеди, си остава Божият върховен стандарт за съд и е задължителен за цялото човечество.

Случайност ли е, че всички тези събития са се случили през 1844 г.? Едва ли.

Маркс, Ницше, Дарвин – три влиятелни фигури, чиито произведения са нанесли на човечеството необратими щети. Но въпреки тези заблуди Бог не оставя света без свидетел за Неговата истина и именно затова, сред тези разрушителни идеологии Той издига едно движение, което с течение на времето ще се превърне в Църква на адвентистите от седмия ден, прогласяваща пред света Неговата истина за последните дни – Тройната ангелска вест. Това са три вести, които в самата си същност опровергават заблудите и неправилните възгледи, защитавани от онези трима трагично заблудени мъже.

В известен смисъл трите ангелски вести са „заповед за настъпление“ на Църквата на адвентистите от седмия ден. В сърцевината им стои евангелието, чисто и неподправено, но представено в контекста на „настоящата истина“ (2 Петър 1:12).

Именно те, трите ангелски вести, ще бъдат обектът на изучаването ни през това тримесечие.

_Роден в Кънектикът, САЩ, Марк Финли, световно известен евангелизатор, е бил вицепрезидент на Генералната конференция от 2005-2010 г. След пенсионирането си става помощник на президента на Генералната конференция. Пастор Финли и съпругата му Ернестин имат три деца и петима внуци._