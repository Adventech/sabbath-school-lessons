---
title: Тайна, Вавилон Велики
date: 23/05/2023
---

`Прочетете Откровение 17:4-6 . Какво ни говорят тези стихове за естеството на порочната религиозна система?`

Както видяхме, Откровение, 17 глава описва една отстъпила религиозна система, която внася в християнството много от ученията на старозаветния Вавилон.

„За да се опитаме да разберем естеството на Вавилон, трябва да се върнем към първото му споменаване в библейския доклад, още в „Битие“. Всичко започва на полето в земята Сенаар, регион в южната част на Месопотамия, днес Южен Ирак, наречена Вавилония. Именно там е построена Вавилонската кула, символ на човешката самонадеяност, стремеж към самосъхранение и независимост от Бога ( Битие 11:1-4 )“ (Ángel Manuel Rodríguez, paper entitled “The Closing of the Cosmic Conflict: Role of the Three Angels’ Messages,” unpublished paper, p. 43).

Вавилонската кула, мястото, където се намира древният Вавилон, е построена в открито неподчинение на Божието Слово. Строителите на Вавилон издигат този паметник за своя слава, а Бог обърква езиците им. Разказът от „Битие“ го изразява така: „Затова той бе наречен Вавилон, защото там Господ разбърка езика на цялата земя“ ( Битие 11:9 ).

Тази система е толкова лоша, че е изобразена като „се беше опила от кръвта на светиите и от кръвта на Исусовите мъченици“ ( Откровение 17:6 ) – ужасяващи образи на вавилонската поквара ( Исая 49:26 ).

По същество духовният Вавилон символизира религия, основана на човешки учения, утвърдена върху човешки разбирания и подкрепена от човешки традиции. Тя е форма на изфабрикувана от хората религия, изградена от надарени водачи, но противяща се на силата на евангелието и основаната от Исус църква, изградена върху любовта, а не върху принудата.

Книгата „Откровение“ описва тези две религиозни системи. Първата разкрива абсолютно доверие в Исус и покорство на Неговото Слово. Втората разкрива доверие в човешки авторитет и зависимост от религиозни учители. Едната е христоцентрична вяра с пълна зависимост от Христовата благодат, жертва и изкупление за спасението. Другата е хуманистичен подход към вярата, който измества пълната зависимост от Христос за спасението със зависимост от църковните традиции.

`Как бихме могли да се предпазим от неуловимото влияние на Вавилон, като например тенденцията да се осланяме на себе си, а не напълно на Бога, което се отдава толкова лесно на нас, хората?`