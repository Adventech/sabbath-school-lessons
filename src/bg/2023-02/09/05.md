---
title: Призив за посвещение
date: 24/05/2023
---

Призивът на „Откровение“ е неотложна покана за посвещение, обобщена чрез символиката на двете жени. Въпреки че понякога изглежда, че в тази космическа борба между истината и заблудата Божият народ ще бъде победен, Бог обещава, че Неговата църква накрая ще триумфира.

`Сравнете Матей 16:18 с Откровение 17:14 . Какво обещание дава Исус на учениците Си за Своята църква?`

Христос е солидната основа, върху която е изградена Неговата църква. Църквата Му се основава върху ученията на Неговото Слово и се ръководи от Духа Му. За разлика от нея, Вавилон, както видяхме, е вкоренен в измислени от човеци учения и традиции. Всеки религиозен водач, който замества с човешки мнения или традиции разкритата Божия воля в Писанието, просто подхранва вавилонското объркване.

В дните на древния Вавилон църква и държава са били едно. Когато цар Навуходоносор седи в храма на царския си престол, се предполага, че говори от името на боговете. При един случай, в акт на бунт срещу истинския Бог, вавилонският цар издава всеобщ указ, налагащ поклонение и заповядващ на всичките му поданици да се преклонят пред неговия указ – ярък символ на това, което ще преживее верният Божи народ, който откаже да се поклони на фалшивия образ (Даниил, 3 глава).

В последните дни на земната история ще се появи система на църква-държава, духовен Вавилон с духовен лидер, който претендира, че говори като Бога. Думите ще бъдат обявени за самите Божии слова и заповедите му – за заповеди на Бога. През вековете римските папи са заявявали, че заемат мястото на Бога на земята. В енцикликата си от 20 юни 1894 г. папа Лъв XIIIзаявява: „Ние заемаме на тази земя мястото на Всемогъщия Бог“. Речникът „Ferraris Ecclesiastical“ добавя: „Папата има толкова голямо достойнство и е толкова издигнат, че не е просто човек, но така да се каже, Бог и наместник на Бога“. Апостол Павел добавя следните думи, разобличавайки тази сила: „който така се противи и се превъзнася над всеки, който се нарича Бог, или на когото се отдава поклонение, така че той седи както бог в Божия храм и представя себе си за Бог“ ( 2 Солунци 2:4 ).

`Тъй като вече видяхме, че Бог има Свои верни хора във „Вавилон“, защо трябва да внимаваме как говорим за това? Защо трябва да внимаваме и да не съдим хората като отделни личности, а да изобличаваме самата система?`