---
title: 'Вавилон: центърът на идолопоклонството'
date: 25/05/2023
---

Ето още нещо, което ни подсказва как да разпознаем „тайната на Вавилон Велики“. Идолопоклонството е в центъра на вавилонското поклонение.

`Прочетете Йеремия 50:33-38 и 51:17,47 . Какво разбирате от тези стихове за поклонението пред образи в древното вавилонско богослужение и за Божията реакция спрямо него?`

В Йеремия, 50 и 51 глава е предсказано унищожението на Вавилон от мидяните и персите. Една от причините за това е идолопоклонството. Вавилонците са вярвали, че тези образи са представлявали божествата им. В тяхната религия ритуалността и поклонението пред статуи на божествата се смятат за свещени. Боговете живеят едновременно в статуите в храмовете и в природните сили, които олицетворяват. Смятало се е, че плячкосването и разрушаването на идолите оттегля божественото покровителство. Например халдейският принц Мардук-апла-иддин II избягва в южните блата на Месопотамия със статуите на вавилонските божества, за да ги спаси от армиите на Сенахериб[м] от Асирия (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] p. 203).

Библейските пророци представят контраста между поклонението пред тези безжизнени образи и поклонението пред Бога Творец, Който е жив и дарител на живота (Йеремия 51:15,16,19) .

`Прочетете Изход 20:4-6 и Псалми 115:4-8 . Какво ни казват те за идолопоклонството?`

Въпреки че въпросите за идолопоклонството на духовния Вавилон са по-дълбоки от самото поклонение пред образи от дърво и камък, духовният Вавилон наистина прави нещо подобно на древния Вавилон, с образите, въведени в богослужението му. Използването на образи като обекти на поклонение или така нареченото „почитане“ е нарушение на втората заповед, защото ограничава възможността на Светия Дух да внушава в съзнанието ни вечните неща и принизява Божието величие до безжизнена статуя. Тези образи са внесени в християнството през четвърти век, за да стане то по-приемливо за езическото население. За съжаление, на тези образи често се отдава святото поклонение и благоговение, които подобават единствено на Бога. Ето кое прави това действие толкова духовно разрушително.