---
title: Виното на гнева
date: 22/05/2023
---

`Прочетете Откровение 17:1,2,15 и 18:1-4 . Доколко всеобхватно е влиянието на Вавилон?`

Отпадналата църковна система има международно измерение и влияе върху хората по целия свят със заблудите си. Сатана е разярен, че евангелието ще бъде разгласявано на всеки „народ, племе, език и люде“ и това „благовестие на царството ще бъде проповядвано по целия свят“, затова използва всяка възможна измама, за да впримчи умовете на „земните жители“ ( Откровение 14:6; Матей 24:14; Откровение 17:2 ).

Откровение 17:2 продължава обяснението за тайната на Вавилон Велики, като обявява, че с него „блудстваха земните царе“. Какво е блудство? Това е незаконен съюз. Отпадналата църковна система представлява обединение между църква и държава. В истинската църковна система църквата е обединена с Исус Христос. Отпадналата църква търси от политически водачи на земята власт и авторитет. Тя търси държавата, за да налага указите си. Вместо да черпи сила от Исус, нейния истински Глава, тя търси подкрепа от държавата.

Откровение 17:2 продължава драматичното си описание: „земните жители се опиха от виното на нейното блудстване“. Символиката на чистия гроздов сок се употребява в целия Нов Завет като символ на неопетнената, чиста кръв на Христос, пролята за нашето спасение на кръста ( Матей 26:27-29) . В Лука 22:20 Исус казва: „Тази чаша е новият завет в Моята кръв“. Когато чистото, ново вино на евангелието бъде изопачено и ученията на Божието Слово бъдат заместени от учения на религиозни водачи, то става „виното на Вавилон“ ( Матей 15:9 ).

Забележете също, че Бог призовава Своя народ да излезе от Вавилон. С други думи, колкото и покварена и лоша да е религиозната система, тя включва поне за определено време Божии верни деца или „народе Мой“ ( Откровение 18:4 ), както ги нарича Бог. Обаче идва време, когато Бог ще ги призове да излязат от тази покварена и лоша религиозна система, която ще падне заради поквареното си и зло естество, това „жилище на бесовете“ и „свърталище на всякаква нечиста и омразна птица“ ( Откровение 18:2 ).

`Каква е ролята на хората, разгласяващи трите ангелски вести, когато Бог призовава „народе Мой“, т.е. Своя народ, да излезе от Вавилон?`