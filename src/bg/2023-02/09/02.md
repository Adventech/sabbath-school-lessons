---
title: Две противоположни системи
date: 21/05/2023
---

`Прочетете Откровение 12:17 и 17:14 . Как е описана Божията църква и каква е реакцията на Сатана спрямо нея?`

През вековете Бог винаги е имал народ, който Му е бил верен. Откровение 12:17 описва тези, които са верни, като хора, „които пазят Божиите заповеди“, а на друго място са описани като „призвани, избрани и верни“ ( Откровение 17:14 ).

`Прочетете Откровение 14:8 и 17:1,2 . Какво сериозно съобщение прави ангелът и какво е извършил Вавилон, за да заслужава такава вест?`

Йоан пише книгата „Откровение“ към края на първи век. По това време древният град Вавилон лежи в руини. Когато пророкът записва вестите от книгата „Откровение“, буквалният град Вавилон вече е разрушен от няколко века.

В „Откровение“ древният град Вавилон е използван като образ или символ на Вавилон от времето на края. В пророчествата от тази книга Вавилон символизира фалшива религиозна система, която има сходни характеристики със старозаветния Вавилон. Принципите, които ръководят древния Вавилон, ще бъдат крепежните елементи на съвременния, духовен Вавилон.

В Откровение 17:1-6 една жена, облечена в пурпурно и червено, прекосява пейзажа на времето. Тази жена язди червен звяр. Библията я нарича блудница. Тя е изоставила истинския си любим, Исус Христос. Тук апостол Йоан ни представя ярък портрет на отстъпилата от истината религиозна система, която има мощно влияние в света. Вижте използваните думи: с тази сила „блудстваха земните царе и земните жители се опиха от виното на нейното блудстване“ ( Откровение 17:2 ). „Опиха се“? Винаги с негативно значение в Библията. А блудство? Символ на фалшиви учения, фалшиви доктрини и ритуали.

`И водачите, и обикновените хора са повлияни отрицателно от тази сила. Каква е единствената ни защита? Ефесяни 6:10-18`