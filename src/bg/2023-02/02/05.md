---
title: Венецът на победителя
date: 05/04/2023
---

Йоан описва Исус като „Човешкия Син и имаше на главата си златен венец“ ( Откровение 14:14 ). Думата за „венец“ е stephanos . Това е венец на победител. Когато някой атлет спечели важно състезание, той получава stephanos , почетен венец за слава и победа.

Исус някога е носил венец от тръни – символ на позора и подигравките. Някога хората са го презирали и отхвърлили. Понесъл е ругатни, подигравки, оплюване, побой и бичуване. Но сега носи венец на слава и идва отново, този път като Цар на царете и Господ на господарите.

`Прочетете Откровение 14:15 и Марк 4:26-29 . Какви сходства откривате между двата текста? За какво говорят и двата?`

Ангелът идва от Божието присъствие в славата на храма и казва: „Време е. Жътвата е напълно узряла“. Отивай да вземеш децата Си и ги доведи у дома.

В Новия Завет Исус постоянно използва илюстрации от земеделието. В много случаи прибягва до символа на узряващата реколта, за да илюстрира растежа на семето на евангелието в живота на Своя народ.

„Покълването на семето символизира началото на духовния живот, а развитието на растението е красив образ на християнското израстване. Както в природата, така и при благодатта не може да има живот без израстване. Растението трябва или да расте, или да умре. Както растежът му е тих и незабележим, но постоянен, така е и при развитието в християнския живот. Животът ни може да бъде съвършен във всяка фаза от развитието си. Ако Божията цел за нас се изпълнява, ще има постоянен напредък. Освещението е дело на цял живот. Когато възможностите ни се умножават, нашият опит нараства и знанието ни се увеличава“ (Уайт, Е. Притчи Христови. С., Ел Уай, 2013, с. 36).

Узряването на златното зърно символизира всички онези преобразени от благодатта, мотивирани от любовта и живеещи в послушание за слава на Христовото име. Сърцата им са едно с Исусовото сърце и те всички желаят, каквото желае Той.

`Как разбирате думите на Елън Уайт, че „животът ни може да бъде съвършен във всяка фаза от развитието си“? Какво означава това особено когато сме в състояние да видим грешките и недостатъците в характерите си сега?`