---
title: Човешкият Син се завръща
date: 03/04/2023
---

Откровение, 14 глава съдържа ключовите стихове от вестта за последното време на Господа до Неговия народ и до света. Централно място заема завръщането на Исус, изпълнението на Неговото обещание, че „ще видите Човешкия Син, седящ отдясно на Всесилния и идещ с небесните облаци“ ( Марк 14:62 ).

`Прочетете Откровение 14:14 . Каква титла е използвана за Исус, когато се завръща на земята? Според вас защо Йоан употребява тази титла за Него?`

Исус използва термина „Човешки Син“ за Себе Си 82 пъти в евангелията. Това е една от любимите Му титли. Употребява я като израз на симпатия, за да се отъждестви с нас. Той е Спасител, Който ни разбира, опитал е нашите изкушения и е преживял изпитанията ни. Той е „Човешкият Син“, Който се връща да ни вземе у дома. Този Исус, Който идва за нас, е същият Исус, Който е живял сред нас. Той може да ни изкупи, защото е станал Един от нас, и като един от нас се е сблъскал с цялата ярост на сатанинските изкушения, но е излязъл победител.

**Какво научаваме от следващите библейски стихове за Исус, Човешкия Син?**

`Матей 16:27`

`Матей 24:27,30`

`Матей 25:31,32`

Забележете някои елементи в тези пасажи:

(1) Исус, Човешкият Син, идва с ангелите Си в слава. (2) Той ще раздели овцете от козите (това по същество е съд). (3) Съдбата на народите и на цялото човечество ще бъде решена за вечността.

`Помислете за термина „Човешки Син“ и какво говори той за човешкото естество на Христос. Макар и Бог, Той става един от нас, точно като нас, но за разлика от нас никога не съгрешава. Каква невероятна надежда ви предлага това, като имаме предвид (1) Божията любов към нас? И (2) като знаем, че Той разбира борбите ни и ни осигурява победа?`