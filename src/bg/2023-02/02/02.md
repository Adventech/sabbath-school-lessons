---
title: Решения с вечна стойност
date: 02/04/2023
---

Откровение, 14 глава е последната милостива вест на Исус към един паднал в грях и бунтовен свят, който от около шест хиляди години е потопен в грехове и злини. Ще дойде ден, когато всеки човек на планетата Земя ще вземе своето окончателно, безвъзвратно решение „за“ или „против“ Исус. Вестта от „Откровение“ за Христовата правда, която ни избавя от осъждането на греха, както и властта на греха в собствения ни живот, ще отекват отново и отново по цялата земя.

`Прочетете Матей 24:14 и го сравнете с Откровение 14:6 . Какво обещание дава Исус на учениците Си за световното разпространение на евангелието точно преди Неговото завръщане?`

Исусовото обещание, че „това благовестие на царството ще бъде проповядвано по целия свят“, дадено в Матей 24:14 , намира окончателното си изпълнение във вестта на Христос за последното време от Откровение 14:6 , която гласи, че евангелието ще се прогласява на „всеки народ, племе, език и хора“.

Три пъти в Откровение, 22 глава Исус казва, че идва скоро ( Откровение 22:7,12,20 ). В контекста на скорошното Си завръщане нашият Господ добавя: „Който върши неправда, нека върши и занапред неправда; и който е нечист, нека бъде и занапред нечист; и праведният нека върши и занапред правда; и святият нека бъде и занапред свят“ ( Откровение 22:11 ). „Откровение“ ни отвежда до една славна кулминация, където всеки един човек ще трябва да реши дали е на страната на Христос, или срещу Него.

Разбира се, всеки ден чрез решенията си дори за така наречените „малки неща“ ние заставаме на страната на Исус или срещу Него. Би било невъзможно човек, който постоянно е вземал погрешни решения за живота си, сега изведнъж в последната криза да избере Исус, особено когато силата на целия демоничен свят е срещу него. Затова днес и всеки ден трябва да избираме да бъдем верни на Христос и на заповедите Му. „Защото това е любов към Бога: да пазим Неговите заповеди“ ( 1 Йоан 5:3 ). Както казва Елън Уайт: „Исус не променя характера на човека при пришествието Си. Работата по преобразяването му трябва да се извърши сега. Животът ни всеки ден решава нашата съдба“ (Събитията на последните дни, с. 295 – англ. изд.).

`Как Бог оформя нашите характери? Какви средства използва, за да растем в благодатта? Какво можем да направим ние, за да позволим на Светия Дух да ни преобразява все повече по образа на Исус?`