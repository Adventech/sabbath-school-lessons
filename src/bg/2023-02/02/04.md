---
title: Небесният съд
date: 04/04/2023
---

`Прочетете Откровение 14:14 и Деяния 1:9-11 . Какви сходства откривате?`

Йоан казва: „Тогава видях, и ето, бял облак и на облака седеше Един, Който приличаше на Човешкия Син и имаше на главата си златен венец, а в ръката си остър сърп“ ( Откровение 14:14 ). Когато Исус се възнася на небето, Лука записва в Деяния 1:9 , че докато учениците се взират в небето, „Той се възнесе и облак Го подхвана и скри от погледа им“. Исус се възнася с облак от ангели и ще се върне с облак от ангели. След това ангелите обявяват на изумените ученици в Деяния 1:11 : „Този Исус, Който се възнесе от вас на небето, ще дойде така, както Го видяхте да отива на небето“. В този пасаж е втъкана една божествена истина, която може да не е толкова очевидна. Завръща се Този „същият Исус“, „Човешкият Син“, Който е ходил по прашните улици на Назарет, служил е по претъпканите улици на Йерусалим, лекувал е болните в израилевите села и е проповядвал по зелените хълмове на Галилея.

Човешкият Син е споменат и във връзка със съда от Даниил, 7 глава .

`Прочетете Даниил 7:9,10,13,14 . Защо Даниил нарича Исус „Човешкия Син“ в нещо така сериозно като съда? Като се има предвид всичко, което вече разгледахме, кое е успокоителното във факта, че „Човешкият Син“ заема толкова централно място в съда?`

В Даниил 7:9,10 пророкът вижда разполагането на небесния съд с десет хиляди пъти по десет хиляди небесни ангели, събрани около престола. Съдът заседава и книгите – небесните архиви за нашия живот – се отварят пред вселената. В Даниил 7:13,14 Човешкият Син се приближава към Стария по дни, Отец, и получава вечното Си царство. Съдът разкрива пред цялата вселена, че Отец, Синът и Светият Дух са направили всичко възможно, за да спасят цялото човечество. Този съд реабилитира не само светиите, но и Божия характер заради лъжливите обвинения на Сатана ( Йов, 1 и 2 глава; Псалми 51:1-4 ).

`Помислете за факта, че целият ви живот ще бъде подробно разгледан пред Бога. Каква е единствената ви надежда, когато това се случи? ( Римляни 8:1 ).`