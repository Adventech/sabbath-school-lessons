---
title: Разширено изучаване
date: 07/04/2023
---

„Както за интелектуалното, така и за духовното естество има един и същ закон – ние се променяме чрез гледане. Умът постепенно се приспособява към обектите, над които размишлява. Той започва да прилича на това, което е свикнал да обича и почита. Човек никога не може да се издигне над образеца си за чистота, доброта или истина. Ако личното „аз“ е най-възвишеният му идеал, той никога няма да постигне нещо по-възвишено. По-скоро постоянно ще затъва все по-ниско и по-ниско. Единствено Божията благодат има силата да издигне човека. Оставен сам на себе си, той неизбежно ще върви надолу“ (Уайт, Е. Великата борба. С., Нов живот, 2018, с. 375).

Неуловимо, незабележимо, почти без да усещаме отначало, нашите характери и личност се променят въз основа на семената, които посяваме в умовете си. Засявайте добро семе и ще произведете добър плод. Засявайте лошите семена на този свят и ще произведете плода на този свят в характера си. Ако засяваме безразличие към Бога и към духовните ценности и приоритети, ще пожънем плода на безразличието – апатия, духовно самодоволство и неудовлетвореност в духовен аспект. Затова онези, които разсъждават така: Ами зная, че един ден ще дойдат гоненията в края, „белегът на звяра“ и така нататък, но когато това стане, тогава ще се взема в ръце – избират много опасна пътека. Бог ни призовава сега, в този момент, да отдадем живота си на Него. Колкото по-дълго човек отлага отговора си на Светия Дух, толкова повече закоравява душата си към Божиите нашепвания и става все по-податлив за лъжите на лукавия.

**Въпроси за разискване**

`Каква е връзката между спасен по благодат и растящ в благодат в контекста на Откровение 14:14-20 и принципа на жътвата?`

`Обсъдете необходимите за израстването на растенията елементи и ги сравнете с нашето духовно израстване. Кои са приликите? Какво можем да научим от растежа на растенията и да го приложим в живота си?`

`Има ли разлика между дадената ни от Бога способност да избираме и силата на волята? Защо разбирането на тази разлика е важно за растящия християнин?`

`Защо титлата „Човешки Син“ е насърчителна в часа на съда, докато очакваме второто идване на Христос? Защо е утешително да знаем, че един Човек, едно човешко Същество, ни представя в съда?`

Тази събота, 08.04.2023 г., ще се молим за църкви „Христо Даново“ и „Цалапица“.