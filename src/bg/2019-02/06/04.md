---
title:  Любящо познаване
date:   07/05/2019
---

Много хора откриват в „Песен на песните“ темата „завръщане към Едем“. Макар че описаната двойка не е първият мъж и първата жена, поемата извиква в съзнанието първата градина. Божият план те да бъдат „една плът“ (Битие 2:24,25) е изобразен навсякъде чрез изтънчени метафори и символи. 

`Как „Песен на песните“ представя взаимното посвещение в интимния живот на брачната двойка? П.Песн. 4:7-5:1. По какво прилича на съвета на Павел от 1 Коринтяни 7:3-5?`

Соломон я кани: „Ела с мен“ (П.Песн. 4:8). Неговата невяста отговаря положително. По-късно тя го кани: „Нека дойде възлюбеният ми в градината си“ (П.Песн. 4:16). Той отговаря положително (П.Песн. 5:1). Тук Библията учи, че не бива да има никаква принуда или манипулация в тази интимна обстановка. Двамата партньори навлизат свободно и с любов във връзката. „Моята градина“ е „твоята градина“.

Имената „Соломон“ и „Суламит“ произлизат от еврейското shalom, „мир“ или „пълнота“. Тяхното възхищение е взаимно (П.Песн. 4:1-5; 5:10-16). Балансът в тяхната връзка проличава дори в поетичния стил на съчетаните по двойки стихове и строфи. Заветният израз „Възлюбеният ми е мой – и аз съм негова“ (П.Песн. 2:16) отеква с езика на Едем: „Тази вече е кост от костите ми и плът от плътта ми“ (Битие 2:23).

`Как описанието на брачния съюз като „познаване“ обогатява нашето разбиране за връзката ни с Бога? Битие 4:1,25; 1 Царе 1:19; Лука 1:34; Йоан 17:3; 1 Коринтяни 8:3`

Библията използва познавам за интимния съюз между съпруг и съпруга. В това любящо „познание“ всеки предлага на другия най-скритите дълбочини на своето същество. Не само две тела, но и две сърца се сливат в „една плът“. Познавам описва и връзката между човеците и Бога. За прозорливия християнин неповторимото и нежно познание в брака с неговото другарство, посвещение и несъмнено удоволствие осигурява дълбоко прозрение за най-върховната и свята тайна: единството на Христос и църквата.