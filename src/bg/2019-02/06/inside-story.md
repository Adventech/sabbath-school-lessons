---
title:  Разказ
date:   10/05/2019
---

#### Странна светлина

_От Андрю Макчесни_

Рут Джерех пеела с цяло гърло, докато се прибирала от бара в родния си град Мазабука в Замбия.

Било петък вечер и тя била прекарала целия ден в пиене на бира.

Внезапно пред нея се появила ослепителна светлина. Тази светлина висяла в пространството и в страха си Рут започнала да се чуди откъде е дошла и накъде ли ще отиде. Песента заседнала в гърлото й и тя веднага изтрезняла. После светлината изчезнала.

Треперела силно, докато вървяла към дома си.

Същата вечер не казала нищо на съпруга си и на 14-те си деца, но сутринта нарушила мълчанието.

„Скъпи – казала тя на съпруга си. – Вчера по пътя към дома видях силна светлина, която ме изплаши.“

„Спри да пиеш бира – отвърнал съпругът. – Може би Бог ти говори.“

Още същия ден жена от адвентната църква посетила дома на Рут и я поканила на църковно събиране. Тъй като все още била под впечатление на преживяването от предишната нощ, Рут взела съпруга си и отишла на църква.

Тя била израснала в адвентен дом, но напуснала църквата, след като се омъжила за съпруга си, който членувал в друга деноминация. Той свирел на саксофон по баровете, а тя продавала домашно приготвено храна по време на неговите изпълнения. След това и двамата пиели с часове.

Стигнало се до там, че Рут пиела от сутрин до вечер и дори забравяла децата си в бара.

Пиенето било част от живота на Рут и тя започнала да се мъчи да го остави, след като видяла светлината. Цели две седмици се събуждала през нощта, уплашена и разплакана. „Боже, животът, който имам, ме води до занемаряване на децата ми. Помогни да спра да пия бира.“

Един ден просто изгубила желанието си за алкохол.

Хората от града с почуда забелязали, че тя е трезвена. Знаели какво правела до скоро и започнали да я питат какви корени й е дал шаманът, за да спре да пие.

„Как спря да пиеш“, попитал един познат. „Дай ми корените, които са ти помогнали да се откажеш“, помолил друг.

Рут отговаряла: „Молитвата е лекарството, което използвах.“

Тя използвала също така силата на молитвата, за да спечели семейството си за Христос. Била кръстена и в резултат на нейното влияние още 10 души от семейството, включително съпругът й, били кръстени.

„Винаги благодаря на Бога в молитвите си за това, че позволи да започна да Му се покланям заедно със семейството си – казва 62-годишната Рут. - Поклонението пред Бога е нещо много важно в живота.“