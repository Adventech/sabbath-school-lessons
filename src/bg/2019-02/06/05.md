---
title:  Любов в подходящото време
date:   08/05/2019
---

**Прочетете Песен на песните 4:8-5:1.**

Песен на песните 4:16 и 5:1 е самата сърцевина на тази книга и като че ли представя като кулминация консумирането на брака между Соломон и Суламит.

`За какво говори Соломон в следните пасажи? П.Песн. 4:12,16; 5:1; 8:8-10`

В „Песен на песните“ откриваме някои от най-убедителните библейски доказателства за Божия план хората да останат сексуално целомъдрени до брака. Едно от най-силните е споменаването на детството на Суламит, когато братята ѝ се питали дали тя ще бъде „стена“ или „врата“ (П.Песн. 8:8,9). С други думи, дали ще остане целомъдрена до брака (стена) или ще прави безразборен секс (врата). Като зряла жена тя потвърждава, че е запазила девствеността си и е дошла чиста при съпруга си: „Аз съм стена“ (П.Песн. 8:10). Всъщност той потвърждава, че тя все още е девица до брачната им нощ, като казва, че е „градина затворена (…) извор затворен, източник запечатан“ (П.Песн. 4:12). От собствен опит тя може да съветва приятелките си да предприемат стъпките към любовта и брака много внимателно. Три пъти в „Песен на песните“ Суламит се обръща към група жени, наречени „Йерусалимските дъщери“, за да ги посъветва да не събуждат силната страст на любовта, докато не дойде подходящото време (П.Песн. 2:7; 3:5; 8:4), т.е. докато не навлязат в безопасните рамки на интимния завет на брака като нея.

За втори път в поемата любимият кани невястата си да излезе с него (П.Песн. 2:10; 4:8). Преди сватбата тя не би могла да приеме поканата му, но сега именно тя го кани в градината си (П.Песн. 4:16) и той с радост приема (П.Песн. 5:1). Той е привлечен не само от нейната красота; тя е откраднала сърцето му (П.Песн. 4:9), опиянен е от нейната любов (П.Песн. 4:10) и въодушевен, че тя е негова и на никого другиго, сега и завинаги: „Градина затворена е сестра ми, невястата, извор затворен, източник запечатан“ (П.Песн. 4:12). В съюза с тази съвършена жена той сякаш е стигнал до Обетованата земя: „От устните ти, невесто, капе мед като от пита; мед и мляко има под езика ти“ (П.Песн. 4:11).

`Каква блага вест има за хората, които съжаляват, че са взели погрешни решения относно изразяването на сексуалността си? 1 Йоан 1:9; Псалми 103:12; Исая 55:7; Йоан 8:11`