---
title:  Разширено изучаване
date:   10/05/2019
---

„Бракът е получил благословението на Христос и трябва да се счита за свещена институция. Истинската религия не се противопоставя на Господните планове. Бог е заповядал мъжът и жената да бъдат така свързани в свята брачна връзка, че да отглеждат семейства, които, увенчани с почит, да бъдат символи на семейството в небето. А в началото на публичното Си служене Христос дава категоричното Си одобрение за институцията, която е учредена в Едем. По този начин Той обявява на всички, че няма да отказва присъствието си на сватбени тържества и че бракът, когато е сключен в чистота и святост, истина и правда, е едно от най-големите благословения, дадени на човешкото семейство“ (Уайт, Е. Божии дъщери. С. 180, 181 – англ. изд.). 

Както показва „Песен на песните“, сексуалната любов може да бъде прекрасно нещо в брака. Но дълготрайната връзка не може да се основава само на външна красота и физическа наслада. Нашите тела остаряват и се разлагат и никаква диета, упражнения или пластични операции няма да ни направят вечно млади. Бракът на Соломон и Суламит е връзка на отдаденост за цял живот. Три пъти те потвърждават, че принадлежат един на друг (П.Песн. 2:16; 6:3; 7:10). Първият път е признание за взаимна принадлежност (Ефесяни 5:21,33). Втория път тя обръща реда на потвърждаване на покорността си (Ефесяни 5:22,23). Третия път той изразява желанието си към нея (Ефесяни 5:24-32). Любов като тази не може да бъде потопена (П.Песн. 8:7) – тя е като печат, който не може да бъде разчупен (П.Песн. 8:6).

**Въпроси за разискване**


`1.	Как Соломоновото описание на съпругата му като съвършена (П.Песн. 4:1-5; 6:8 и 7:1-9) може да бъде сравнено с думите на Адам, когато за първи път вижда Ева? (Битие 2:23). Как тогава следва съпрузите да се отнасят към съпругите си? (Ефесяни 5:28,29).`

`2.	Някои виждат в книгата „Песен на песните“ алегория на връзката между Бога и Неговия народ, или между Исус и Неговата църква. Макар че трябва да внимаваме да не прекаляваме с алегориите, кои особености на връзката между тези двама души могат да се сравнят с нашата връзка с Бога? Сравнете също с Исая 54:4, 5; Йеремия 3:14; 2 Коринтяни 11:2.`

`3.	Прочетете Притчи 31:26, Песен на песните 5:16 и Притчи 25:11. Доколко важни са нашите думи по отношение на унищожаване или утвърждаване на нашия партньор, за разбиване или укрепване на брака ни? Използвайте следните стихове като допълнителна илюстрация: Яков 1:26; 3:5-11.`