---
title:  Прелестите на любовната песен
date:   06/05/2019
---

`Опишете различните аспекти на любовта, представени в „Песен на песните“. П.Песн. 1:2,13; 2:10-13,16; 3:11; 4:1-7; 5:16; 6:6; 7:1-9; 8:6,7`

„Песен на песните“ показва как приятелите прекарват време заедно, общуват открито и се грижат един за друг. В тази книга двама добри приятели стават брачни партньори. Съпругата заявява: „Такъв е приятелят ми“ (П.Песн. 5:16). Думата приятел изразява другарството и приятелството, без нюанси на сексуални отношения. Щастлив е съпругът или съпругата, чийто партньор е и скъп приятел.

В цялата поема съкровените комплименти и жестовете на любов предават силното привличане, физическата и емоционалната наслада, която намират един в друг мъжът и жената. Естествената интимност на романтичната любов е дар от Твореца, който помага на партньорите да изградят близка връзка в брака. Когато двамата допускат Божествената любов в сърцата си, тяхната човешка любов става „изтънчена и пречистена, възвишена и облагородена“ (Уайт, Е. Дом и семейство. С. 99 – англ. изд.).

Тези стихове съдържат също и най-възвишените мисли за любовта. Истинската любов обаче не произлиза естествено от човешкото сърце: тя е дар от Светия Дух (Римляни 5:5). Такава любов свързва съпруга и съпругата в дълготраен съюз. Тя е отдадената любов, от която толкова отчаяно се нуждае връзката родител-дете, за да се изгради чувство на доверие в младите. Тя е себеотрицателната любов, свързваща вярващите заедно в Христовото тяло. „Песен на песните“ ни призовава да направим тази любов активна сила в отношенията с брачните си партньори.

`Как подобна близост отразява по свой собствен начин близостта, която можем да имаме с Бога? Какви паралели бихме могли да направим между тях (например прекарване на времето заедно, пълно отдаване и т.н.)?`