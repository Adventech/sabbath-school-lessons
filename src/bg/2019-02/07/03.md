---
title:  Да станем едно чрез Неговата любов
date:   13/05/2019
---

„И Господ да ви направи да растете и да преизобилвате в любов един към друг и към всички, както и ние преизобилваме към вас“ (1 Солунци 3:12).

`Исус се моли на Своя Отец последователите Му да бъдат „едно, както и Ние сме едно“ (Йоан 17:22). Обобщете какво казва Той тук, като отдава особено внимание на ролята на любовта, необходима за постигане на това единство.`

В тази молитва Исус се вълнува от единството между Своите последователи. Любовта агапе е съществена за това единство. „Агапе“ е библейската дума за Божията любов, употребена в тази молитва и на много други места в Новия Завет. Такава любов е самата същност на Божието естество (1 Йоан 4:8) и по нея се разпознават Исусовите последователи (Йоан 13:35). Тя не идва естествено в грешното човешко сърце. Навлиза в живота на човека, когато Христос пребъдва във вярващия чрез Духа Си (Римляни 5:5; 8:9,11).

„Да се обичате един друг, както Аз ви възлюбих“ (Йоан 15:12). Ученикът Йоан, написал тези думи, в миналото не е бил любящ, а горд, жаден за власт, критичен и избухлив (Марк 3:17; Лука 9:54,55; вж. Уайт, Е. Копнежът на вековете, с. 295 – англ. изд.). По-късно през живота си той си спомня, че Исус го е обичал въпреки тези качества. Любовта на Учителя постепенно променя ученика, като го прави способен да обича другите в християнското единство. „Ние обичаме Него, защото първо Той възлюби нас“ (1 Йоан 4:19), пише той и „понеже Бог така ни е възлюбил, то и ние сме длъжни да се обичаме един друг“ (1 Йоан 4:11).

`Прочетете 1 Коринтяни 13:4-8. Поставете своето име на местата, където се споменава думата „любов“. Добре ли звучи? Помолете Исус да внедри тези качества на любовта в живота ви чрез Своя Дух. Какви промени може Той да ви подскаже да направите, за да постигнете този християнски идеал?`