---
title:  Христос – центърът
date:   12/05/2019
---

`Каква илюстрация използва ап. Павел, за да опише новото единство, съществуващо между народите в Христос? Как Христос е направил „едно“ от „двата“? Ефесяни 2:11-22`

Кръстът на Христос премахва бариерите, разделящи хората един от друг. По-рано стените са отделяли поклонниците в еврейския храм, мъжете от жените и евреите от езичниците. Описвайки единството на евреи и езичници в Христос, Павел употребява език, който би могъл да се приложи и за други разделения между нации, групи от хора, социални класи и полове. „За да създаде в Себе Си от двата един нов човек и така да въдвори мир“ (Ефесяни 2:15) е добра вест, която помага на двойките наистина да познаят единството на „едната плът“ в брака. Освен това чрез вяра в Христос могат да бъдат примирени отдавна разделени семейства.

`Едно е да цитираме библейски стихове за единството в Христос; съвсем друго е наистина да го преживеем. Какви практични промени внася Христос в живота ни, които ни дават възможност да изпитаме на практика единството и хармонията, които са ни обещани? Римляни 6:4-7; 2 Коринтяни 5:17; Ефесяни 4:24-32`

„Представете си голям кръг, от ръба на който вървят много линии към центъра. Колкото по-близо са те до центъра, толкова по-близо са и една до друга (…) Колкото повече се приближаваме до Христос, толкова по-близо ще бъдем един до друг“ (Уайт, Е. Дом и семейство. С. 179 – англ. изд.).

„Между баща и син, съпруг и съпруга (…) застава Христос, Ходатаят, независимо дали Го забелязват, или не. Не можем да установим пряка връзка извън самите себе си, освен чрез Него, чрез Неговото Слово и чрез следването Му“ (Dietrich Bonhoeffer, The Cost of Discipleship (New York: The MacMillan Publishing Co., 1979), p. 108).

`Колко близо е вашето семейство или църковното семейство до центъра на този кръг? Какво още трябва да „понижим“, за да може връзките да бъдат такива, каквито е редно да бъдат?`