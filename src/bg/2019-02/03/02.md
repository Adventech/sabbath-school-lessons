---
title:  Неподготвени
date:   14/04/2019
---

Божието Слово притежава една важна характеристика: то не замазва проблемите в човешкия живот. Точно обратното, излага ги на показ с цялата им острота, с цялата им болка и отчаяние. Всъщност, с изключение на първите няколко страници от Библията и последните няколко в края, Божието Слово рисува окаяна картина на човешката раса. Ап. Павел не преувеличава, когато пише: „Понеже всички съгрешиха и не заслужават да се прославят от Бога“ (Римляни 3:23).

`Прочетете 1 Коринтяни 10:1-13. Какви предупреждения откриваме там, но и какви обещания?`

Много от нашите действия са просто реакция спрямо промяната. Постоянно наблюдаваме промени: за нас като християни предизвикателството е да се справим с тях чрез вяра, с доверие в Бога, като разкриваме тази вяра чрез послушанието си, независимо от изкушението да сторим нещо друго.

„Най-голямата нужда на света е нуждата от хора – хора, които няма да могат да бъдат купени или продадени; хора, които в най-вътрешната си същност са честни и искрени; хора, които не се страхуват да нарекат греха с истинското му име; хора, чиято съвест е така вярна на дълга, както стрелката на компаса сочи на север; хора, които ще застанат за правото, ако и небесата да пропаднат” (Уайт, Е. Възпитание. София: Нов живот, 1996, с. 51). Тези думи важат както за древния Израил, така и за времето на Елън Уайт, а също и за нас днес.

**Какви грешки допускат хората от следващите пасажи, когато се изправят пред промяна, и какво бихме могли да научим от техните грешки?**

`Деяния 5:1-10`

`Битие 16:1, 2, 5, 6`

`Матей 20:20-22`

Промените идват и често донасят изкушения, проблеми, а понякога дори страх. Затова е изключително важно да имаме духовното всеоръжие, за да се справим с тях по най-добрия начин. Независимо дали промяната е неочаквана, или просто обичайна част от живота, трябва да бъдем подготвени за това, което предстои, както видимо, така и невидимо.