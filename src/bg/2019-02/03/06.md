---
title:  Подготовка за смъртта
date:   18/04/2019
---

Ако не посрещнем живи Второто пришествие, можем да очакваме една промяна, която е най-радикалната от всички: от живот към смърт. Заедно с брака и рождението, коя промяна оказва по-голямо влияние върху семейството от смъртта на близък роднина?

`Прочетете 1 Коринтяни 15:24-26. Какво ни учат тези стихове за смъртта?`

Разбира се, често пъти смъртта идва неочаквано и трагично. Колко много мъже, жени и дори деца се събуждат някоя утрин преди изгрева само за да затворят очи отново, но не в сън, а в смъртта? Или се събуждат някоя сутрин и преди залеза вече са изгубили близък човек?

Ако не сте сигурно свързани чрез вяра с Господа и покривани от Неговата правда миг след миг (Римляни 3:22), няма да можете да се подготвите за смъртта, която не очаквате – своята или на любим човек.

От друга страна, какво бихте направили, ако знаехте, че ви остават само няколко месеца живот? Не можем да знаем със сигурност кога ще ни връхлети смъртта, но определено усещаме, когато наближим края на живота си. Затова е изключително важно да подготвим себе си и семейството си за неизбежното.

`Прочетете 3 Царе 2:1-4, някои от последните думи, които Давид отправя към сина си Соломон. Какви уроци можем да възприемем относно подготовката за смъртта както за нас самите, така и за членовете на семейството ни?`

На пръв поглед виждаме противоречие: Чакай малко! Давид, който убива Урия, след като прелюбодейства с жена му и тя забременява (2 Царе 11), казва на сина си да ходи в пътя на Господа!? От друга страна, сигурно точно заради този грях и ужасните му последици думите на Давид са толкова въздействащи. Несъмнено той по свой начин се опитва да предупреди сина си да не повтаря безумието, което му е причинило толкова много болка. Давид научава по трудния начин някои нелеки уроци за цената на греха и несъмнено се надява да спести на сина си част от мъката, която самият той е преживял.