---
title:  Подготовка за родителите
date:   16/04/2019
---

Малко неща могат да променят живота ни повече от раждането на дете. Нищо в семейството никога повече няма да бъде същото.

„Както са стрелите в ръката на силния, така са синовете на младостта. Блазе на онзи човек, който е напълнил колчана си с тях“ (Псалми 127:4,5).

Същевременно децата не пристигат с ръководство за употреба, което да казва на родителите им всичко необходимо относно грижите за тях и как да разрешават всички възникващи проблеми. Дори опитни родители понякога са объркани от действията, думите или отношението на децата си.

Важно е да се подготвим за брака, но е също толкова важно за хората, които се надяват да станат родители, да се подготвят за тази грандиозна отговорност. 

`Колкото и неповторими да са следните истории за появата на деца, какви принципи могат да възприемат от тях хората, които се подготвят за родители? 1 Царе 1:27; Съдии 13:7; Лука 1:6,13-17,39-45,46-55,76-79`

Каква огромна отговорност и възможности са имали тези родители. Трима ще бъдат родители на пророци и водачи в Израил, едно от децата ще бъде предтеча на обещания Месия, а другото ще бъде самият Христос. 

Обаче макар нашите деца да не са определени за библейски пророци, родителите все пак трябва да се подготвят за тази радикална промяна в живота си.

„Още преди раждането на детето трябва да започне подготовката, която ще му даде възможност да постигне победа в битката против злото.

Ако преди раждането на детето си тя [майката] си е угаждала, ако е била себелюбива, нетърпелива и придирчива, тези качества ще бъдат отразени в склонностите на детето. По този начин много деца получават по наследство почти непреодолими склонности към зло“ (Уайт, Е. Дом и семейство. София: Нов живот, с. 238). 

`Независимо дали се грижим за деца, или имаме отговорности към други хора, какво бихме могли да направим, за да изпълним тези отговорности по възможно най-благочестивия начин?`