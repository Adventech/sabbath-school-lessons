---
title:  Подготовка за старостта
date:   17/04/2019
---

„Дните на живота ни са естествено седемдесет години или даже, където има сила, осемдесет години; но и най-добрите от тях са труд и скръб, защото бързо преминават и ние отлитаме“ (Псалми 90:10). Тези думи на Моисей ни напомнят за неумолимия ход на времето. Годините идват и си отиват, и започваме да забелязваме и чувстваме промените в телата си. Косата посивява или започва да пада, ставаме по-мудни и болката е наш ежедневен спътник. Ако сме женени и имаме деца, те може би ще имат свои деца и тогава ще се радваме на внуците си. Предишните сезони на живота са ни помогнали да се подготвим за последния.

`Прочетете Псалом 71. Какво ни учи той за подготовката не само за старостта, но и за живота като цяло?`

Псалом 71 е псалм на възрастния човек, преживяващ житейски проблеми, но щастлив, защото през цялото време се е доверявал на Бога. Най-добрият начин да остареем е да възложим доверието си в Него, докато сме още млади. Най-общо казано, авторът на този псалом споделя три важни урока, които е научил, вървейки към този сезон на живота.

1. Опознавай Бога дълбоко и лично. От младост му (Притчи 71:17) Бог е бил негово сигурно прибежище (Псалми 71:1,7) и негов Спасител (Псалми 71:2). Бог е канара и крепост (Псалми 71:3), неговата надежда и увереност (Псалми 71:5). Псалмистът говори за Божиите могъщи дела (Псалми 71:16,17), за Неговата сила и власт (Псалми 71:18) и за всички велики неща, които е извършил (Псалми 71:19). Накрая възкликва: „Кой е подобен на Тебе?“ (Псалми 71:19). Ежедневните разговори с Бога, докато изучаваме Словото Му и спираме да поразсъждаваме върху всичко, което прави за нас, ще задълбочи опитността ни с Него.
2. Изграждай си добри навици. Доброто хранене, упражнения, вода, слънчева светлина, почивка и пр. – ще ни помогнат да се наслаждаваме по-добре и по-дълго на живота. Обърнете специално внимание на това как псалмистът говори за навика да се доверяваме (Псалми 71:3), да възхваляваме (Псалми 71:6) и да се надяваме (Псалми 71:14).
3. Бъди ревностен за Божията мисия. Човекът в този псалом не чака да остарее, за да бездейства. Дори вече на възраст иска да продължи да хвали Бога (Псалми 71:8) и да разказва на другите за Него (Псалми 71:15-18).

`Към по-възрастните – кои са някои от предимствата на остаряването? Какво знаете сега, което не сте познавали като по-млади – знание, което можете да споделите с младежите?`