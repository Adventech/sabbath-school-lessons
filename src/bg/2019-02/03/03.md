---
title:  Подготовка за брака
date:   15/04/2019
---

Една от най-големите промени за човека е бракът.

Разбира се, не всички се женят. Все пак Исус, най-великият пример за нас, никога не се е женил, както и много други библейски герои.

Въпреки това много хора се женят и затова Библията не мълчи по отношение на брака, който със сигурност е една от най-големите промени в живота.

Първата социална институция, спомената в Библията, е бракът. За Бога той е толкова важен, че същите думи, които изговаря пред Адам и Ева в Едем, се споменават още на три места в Писанието. „Затова ще остави човек баща си и майка си и ще се привърже към жена си, и те ще бъдат една плът“ (Битие 2:24; Матей 19:5; Марк 10:7; Ефесяни 5:31). Тези стихове ни казват, че щом човек се ожени, най-важната връзка в живота му трябва да бъде между него и брачния му партньор – по-важна от връзката с родителите. Една от причините бракът между мъж и жена да е толкова важен за Бога, е, че той символизира връзката, която съществува между Неговия Син, Исус, и църквата, Неговата невяста (Ефесяни5:32).

За да построи къща, човек трябва да седне и да си направи сметка за цената (Лука 14:28-30); а колко повече, когато изгражда дом? Къщата се строи с тухли и хоросан, дърво и желязо, кабели и стъкло. Но домът се изгражда с неща, които не са задължително материални.

`Кои важни качества са решаващи за всички аспекти от живота, но особено за хората, подготвящи се за брак? 1 Коринтяни 13:4-8; Галатяни 5:22,23`

Подготовката за брака трябва да започне от нас самите. Същевременно трябва да наблюдаваме внимателно бъдещия си партньор/ка, за да видим дали той/тя ще ни допълва добре. Той/тя работи ли старателно? (Притчи 24:30-34). Има ли лош нрав? (Притчи 22:24). Споделяме ли една и съща вяра? (2 Коринтяни 6:14,15). Какво е отношението на моето семейство и на приятелите ми към бъдещия ми партньор/ка? (Притчи 11:14). Осланям ли се на вярата, или само на чувствата? (Притчи 3:5,6). Отговорите на тези въпроси може да означават щастливо бъдеще или мъка за цял живот. 

`Помислете за някои добри бракове. Какви принципи откривате в тях, които могат да бъдат приложени и към други междуличностни връзки?`