---
title:  Обичай подходящата жена
date:   28/04/2019
---

`Избройте проблемите и последиците от сексуална връзка преди брака или извънбрачна афера, описани в Притчи 5:3-14.`

Благочестивият човек запазва (ако не е женен) и съхранява (ако е женен) най-дълбоките си чувства и сексуална интимност за брака. Съветите в „Притчи“ са отправени особено към мъжете, но същата идея по отношение на жените е изразена в „Песен на песните“ (П.Песн. 4:12-15). Силната привлекателност на незаконната любов трябва да се прецени на фона на ужасяващите последици от този грях. Безразборните сексуални връзки не са основани на взаимна отдаденост и затова не могат да постигнат истинска близост. Прахосват се материални, физически и емоционални ресурси. А най-важното е, че човек трябва да отговаря пред Бога за решенията в живота си.

Сексуалната интимност, един от най-великите Божии дарове за хората, е привилегия единствено за брака (Матей 19:5; 1 Коринтяни 7:3, 4; Евреи 13:4). В „Притчи“ образът на подхранващата, изобилна вода се използва като деликатен символ на удоволствието и удовлетворението на брачната двойка от взаимната им любов. Тя е представена в контраст с разрухата, породена от неверността. Изразът „жената на младостта ти“ (Притчи 5:18) показва, че дори когато двамата остареят, тяхното посвещение един на друг трябва да продължава. Съпругът е все още пленен („опиянен“; Притчи 5:19 – NIV) от очарованието на жена си.

В греховното състояние на човека сексуалните инстинкти могат да подмамят някои хора да се отклонят от Божествения план за човешката сексуалност. Обаче Бог също е дал на човека и силата да разсъждава и избира. Тези изкушения, ако не се контролират постоянно, могат да станат непреодолими. Твърдото решение да се съобразяваме с Божия план за сексуалността в брака може да предотврати възникването на незаконни сексуални връзки. Решението да останем верни за цял живот в брака е не само благоразумно, но и носи своите изобилни благословения.

`Ако познавате човек, който се бори със сексуални изкушения, които биха могли да съсипят неговия брак, какъв съвет бихте му дали?`