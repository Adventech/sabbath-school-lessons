---
title:  По-добър ли е животът на върха на покрива?
date:   01/05/2019
---

`Как книгата „Притчи“ проявява чувство за хумор във връзка с някои дразнители в семейния живот? Притчи 21:9,19; 27:15,16. Какво е влиянието на този хумор?`

Доста притчи разглеждат начина, по който се отнасяме един към друг в най-интимните си връзки. Те разкриват идеята с леки заигравки и остроумни забележки, като онези за нечувствителния приятел, който „пее песни на оскърбено сърце“ (Притчи 25:20) и ранобудника, който „благославя“ спящите „с висок глас“ (Притчи 27:14). Съпругите, които четат стихове за заядливи жени, биха могли да добавят някои „притчи“ за мъжете! Те биха могли да отвърнат, че такива поговорки увековечават самия проблем, като „обстрелват“ само жените, когато съпрузите, носещи същата отговорност за семейната атмосфера, имат същата способност да бъдат заядливи. (Представете си каква ли е била обстановката в дома на Каяфа или Анна!)

Веселото сърце помага. Чувството за хумор в семейния живот е добро нещо. Хуморът смазва житейската машина и спомага за облекчаването на стреса и напрежението. „Веселото сърце е благотворно лекарство, а унилият дух изсушава костите“ (Притчи 17:22). „Притчи“ посяга към някои от собствените си лекарства от цялата книга и ни дава позволение да се посмеем на поведението, което дразни и ядосва. Може би когато се усмихнем (или се огорчим малко, когато шегата е за нас), сме в по-добро състояние да говорим за навиците или поведението, което ни дразни и разгневява. От друга страна, хуморът не бива да се използва за омаловажаване или пренебрегване на въпроси, които трябва да бъдат разгледани сериозно.

Поддържането на не много висока температура може да е симптом за хронична инфекция. Караниците, натякванията и оплакванията може да са сигнал, че има потиснат гняв у някой семеен член, вероятно свързан с трудности във взаимността или общуването във връзката. Оплакващият се партньор се опитва да противостои на това, което възприема като власт, контрол или нежелание за общуване у другия. Ако инфекцията се отстрани, симптомите изчезват. Ако семействата, вместо да избягват проблема или един друг, градят върху любовта си към Господа и решението да изразяват своите нужди и чувства, ще стигнат до корена на гнева и ще го отстранят.

`Защо смехът е толкова важен за дома? Как може да се използва за добро, а как може да бъде изопачен и използван за зло? Споделете своя отговор с групата.`