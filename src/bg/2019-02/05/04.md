---
title:  Да поправяме с любов
date:   30/04/2019
---

`Какво ни учи „Притчи“ за значението на дисциплинирането и поправянето на едно дете? Притчи 10:17; 23:13,14; 29:1; 29:15`

Родителите понякога дисциплинират децата си, за да им внушат кое поведение е социално приемливо, за да ги накажат за непослушание или дори за да изразяват недоволството си, когато се чувстват некомфортно. Но какво е Божието намерение относно дисциплината на тези млади членове на Неговото семейство? „Притчи“ поставя дисциплината в контекста на надеждата за бъдещето (Притчи 19:18). Благочестивите родители знаят, че децата имат греховна природа. Само една сила може да им помогне и това е силата на Христос (Уайт, Е. Възпитание. С. 29 – англ. изд.). Мисията на християнското възпитание, включително на дисциплината, е да води децата към Бога.

Подкрепа на нежното растение. Чрез Христос дисциплината се възприема не като наказание, нито като израз на власт, но като изкупително поправление. Според Божия план любящите родители, познавайки силата на греха, насочват децата си по стъпките на Христос. Загрижените родители ги поправят добронамерено и твърдо, ограничавайки и насочвайки децата през първите години много подобно на начина, по който градинарят укрепва новозасаденото дърво, докато се изгради самоконтрол и младежът започне да се доверява на Бога и да сътрудничи на Божествения план за спасение, израстване и зрялост.

`Какви послания за родителите намираме в Притчи 13:24; 23:13,14?`

След всичко казано дотук, само няколко стиха споменават „тоягата“ (евр. shebet) в контекста на дисциплинирането на децата. Популярна в християнската литература за възпитанието е идеята, че използването на пръчката от родителите трябва да бъде подобно на начина, по който небесният Пастир я използва, за да насочва стадото Си (Псалми 23:4). На други места Писанието ни води към търпеливото поучение, последователното показване на добър образец от родителите и тясната връзка с децата, чрез която им влияем (Второзаконие 11:18,19). Усещането на детето, че е обичано от родителите си, е жизненоважно, ако дисциплината трябва да постигне желания резултат и да бъде поправяща и изкупителна (Притчи 13:24).

`Когато дисциплината не е успяла да постигне целта си, тъй като е била твърде сурова или неправилно разбрана, как биха могли родителите да оправят проблемите с децата си?`