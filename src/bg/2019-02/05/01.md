---
title:  Мъдри думи за семействата
date:   27/04/2019
---

### За изучаване през седмицата
Притчи 5:3-14; Матей 19:5; 1 Коринтяни 7:3,4; Притчи 13:22; 14:26; 17:22; 23:13; 31:10-31.

> <p>Стих за запаметяване</p>
> „Уповавай на Господа от все сърце и не се облягай на своя разум. Във всичките си пътища признавай Него и Той ще оправя пътеките ти“ (Притчи 3:5,6).

На какъвто и етап от живота да се намираме сега, всички ние, разбира се, произлизаме от майка и баща, независимо от връзката, която сме имали с тях след раждането, ако такава изобщо е съществувала. От друга страна, някои хора никога не са имали собствено семейство, с изключение на братя/сестри или други роднини. 

Каквато и да е ситуацията, какъвто и да е етапът от живота ни, книгата „Притчи“ съдържа наставления, стихове, въпроси и мъдри сентенции за тях. Някои пряко засягат семейните отношения, а други мъдри думи могат непряко да се приложат към семейството. Всъщност „Притчи“ е изградена като завещание, в което ключът за благочестив живот се предава от родители на деца. Както родителят може да напише писмо със съвети към сина или дъщерята, които отиват в колеж и започват самостоятелен живот или си намират работа далеч от дома, така и „Притчи“ е насочена от бащата към сина: „Сине мой, слушай поуката на баща си и не отхвърляй наставлението на майка си“ (Притчи 1:8). „Второзаконие“ заповядва на родителите да споделят убежденията си със следващото поколение. Именно това прави и книгата „Притчи“. В призивите на бащата чуваме гласа на нашия Небесен Отец, който ни призовава да учим.