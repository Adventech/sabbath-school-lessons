---
title:  Истински изобилен живот
date:   02/05/2019
---

`Книгата „Притчи“ завършва с възхвала на жената с благороден характер. Определете характеристиките и качествата, които получават похвала. Притчи 31:10-31`

Описаната жена е специална, такава е и поемата. Всеки от стиховете от Притчи 31:10 започва с една от 22-те букви на еврейската азбука. Създава се усещането, че в това признание за достойната съпруга цялата национална азбука едва стига, за да бъде тя възвеличена както подобава!

Ударението на „Притчи“ върху избирането на добър партньор е отразено в равинската сентенция: „Домът на мъжа е неговата жена“. „Добродетелната жена е венец на мъжа си; а онази, която докарва срам, е като гнилост в костите му“ (Притчи 12:4). Тук, в края на „Притчи“, сбити в един идеален събирателен образ, намираме много различни умения: шиене на дрехи, купуване на имоти, земеделие, управление на дома и финансите. Междувременно жената се грижи добре и за семейството си. А то я обича и хвали.

Тези обширни таланти не бива да се очакват от всяка жена, нито пък са модел, по който съпрузите трябва да оценяват съпругите си. По-скоро чрез описването на тези способности и качества „Притчи“ предава най-важните и универсално приемливи черти за жените, както и за мъжете: сигурност, състрадателност, надеждност, вярност, любезност и трудолюбие. Тайната на такъв живот според Притчи 31:30 е, че тя „се бои от Господа“.

В Притчи 31:10 думата за „добродетелна“ или „с благороден характер“ (NIV) означава „сила“, „мощ“ или „богатство“. Превежда се като „богатства“ в Псалми 62:10 и описва „воините“ на Исус Навин (Исус Навин 1:14). Вооз препоръчва Рут с думата „добродетелна“ (Рут 3:11). В Притчи 31:10 има игра на думи с идеята за „богатството“. Истинското богатство е в характера, почтеността и страха от Господа. То е много по-ценно от стойността на скъпоценните камъни.

`Кои са някои от добродетелните жени, оказали влияние върху живота ви? Как бихте разширили списъка с качества на характера, добродетели и способности на благочестивите жени?`