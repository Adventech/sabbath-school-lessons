---
title:  В началото
date:   31/03/2019
---

Библията разказва историята от самото начало, затова и започва с думите (всъщност една дума на еврейски): „В началото“ (Битие 1:1). Разбира се, фокусът на главата е превръщането на Земята от „неустроена и пуста“ в свят, който самият Бог на шестия ден обявява за „твърде добър“ (Битие 1:31). Накратко това начало е началото на съществуването на нашия свят.

`Прочетете Битие, 1 глава. Въпреки че са описани много събития, задайте си въпроса: Има ли какъвто и да било намек за случайност или безредие, или всичко се извършва с ред и всяко нещо е на своето подходящо място в точния момент? Какво ви говори отговорът за Божия характер?`

Елън Уайт пише, че „редът е първият закон на Небето“ (Знамения на времето, 8 юни 1908); очевидно също и на Земята. Макар че грехът е разстроил до известна степен естествения свят, все още съществуват ред, последователност и хармония.

`Прочетете Битие 8:22. В какво отношение и тук наблюдаваме ред?`

Дори след грехопадението сезоните идват и си отиват в определен порядък – така е по принцип. Следователно заедно с небесните светила, т.е. Слънцето и Луната, които трябва да „разделят деня от нощта; нека служат за знаци и за показване на времената, дните и годините“ (Битие 1:14), има също и сезони, които са част от естествения ритъм на света, който Бог е създал. А стихове като Исая 66:23 загатват, че всъщност в новото небе и новата земя също ще има подобна последователност, макар сега да не го виждаме така ясно.

`Помислете за това как съботата оказва много силно и периодично влияние върху живота ви, особено върху семейния ви живот, какъвто и да е той. Какви са отличителните предимства не само на съботата, но и на факта, че настъпва толкова ритмично всяка седмица?`