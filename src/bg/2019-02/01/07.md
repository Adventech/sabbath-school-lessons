---
title:  Разширено изучаване
date:   05/04/2019
---

Представете си промените в живота на Христовите ученици, докато са заедно с Него. Те са предимно необразовани, обикновени хора, свикнали с ученията и традициите на еврейската си вяра, но сега се променят благодарение на галилейския Равин. Изпитват ревност (Матей 20:20-24) и се карат помежду си (Йоан 3:25); сякаш им лисва вяра (Марк 9:28,29) и дори изоставят (Матей 26:56) и предават Исус (Матей 26:69-74). Същевременно израстват духовно, дори хората познават, че Петър е бил с Исус (Матей 26:73), а членовете на Синедриона се чудят, когато забелязват, че Петър и Йоан са „неуки и обикновени хора (…) и познаха, че са били с Исус“ (Деяния 4:13).

Помислете и за изключително положителното влияние, които бихме могли да имаме в семействата си, ако живеехме по такъв начин, че останалите му членове, когато ни виждат, да разбират, че сме „били с Исус“.

Какво ни говорят следните думи на Елън Уайт за влиянията в дома? „Домът може да е скромен, но винаги би могъл да е място, където се изричат весели думи и се извършват любезни дела, където постоянни гости са учтивостта и любовта“ (Дом и семейство. София: Нов живот, 1998, с. 18).

**Въпроси за разискване**

`1.	Прочетете Еклесиаст 3:1-8. Какво ни казват тези стихове и как бихте могли да приложите този принцип за собствения си живот и преживявания?`

`2.	В групата поговорете за някои от житейските промени, които сте преживели, както и за уроците, които сте научили, а ако е уместно, за изводите, които е трябвало да си направите, но не сте. Какво ново разбрахте от тези уроци? Обсъдете също как тези промени са повлияли на семейството ви. Какви поуки си извлякохте в тези ситуации?`

`3.	Какво в живота ви би било коренно различно, ако не бяхте приели Христос? Какво следва да ни говори това за Неговата сила да ни променя?`