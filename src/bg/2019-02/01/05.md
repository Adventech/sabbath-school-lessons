---
title:  Преходни периоди
date:   03/04/2019
---

Неоспорим е фактът, че хората са управлявани от навиците си. Наистина свикваме с обичайния ритъм и колкото по-възрастни ставаме, толкова по-трудно ни е да го променим.

Истината е, че не е лесно да се променим. Колко много съпруги се жалват с течение на годините: „Опитах се да променя съпруга си, но…“! Обаче Божията работа е да ни променя – не толкова нашата идентичност, колкото характера ни – да, определено. Именно това е целта на спасителния план – Бог да ни направи нови хора в Него.

`Каква огромна промяна преживява Савел от Тарс и как се осъществява тя? Деяния 8:1,3; 9:1-22; Галатяни 1:15-17`

„Когато Савел се предава напълно на убеждаващата сила на Светия Дух, той осъзнава грешките в живота си и разбира всеобхватните изисквания на Божия закон. Гордият фарисей, убеден, че се оправдава с добрите си дела, сега се покланя пред Бога със смирението и простотата на малко дете, изповядвайки своето недостойнство и позовавайки се на заслугите на разпнатия на кръста и възкръснал Спасител. Савел копнее да бъде в пълна хармония и общение с Отец и Сина; и в пламенни молитви изразява огромното си желание за прошка и приемане (…) 

Молитвите на каещият се фарисей не остават напразни. Най-съкровените му мисли и чувства се преобразяват от Божествената благодат; а по-благородните му способности са приведени в хармония с вечните Божии намерения. Христос и Неговата праведност стават за Савел по-важни от целия свят“ (Уайт, Е. Деяния на апостолите. София: Нов живот, 1992, с. 53). 

Въпреки че историите за нашето обръщане може да не са толкова драматични като историята на Савел, всички ние трябва да имаме своята история – опитността за това как Господ работи в живота ни, за да ни променя, да ни превръща в човека, който трябва да бъдем. Да, процесът може да е дълъг, а понякога се питаме дали въобще ще се променим. В такива моменти е изключително важно да разсъждаваме върху два библейски стиха и да изискваме да се изпълнят и за нас.

`Прочетете Филипяни 1:6 и Римляни 8:1. Кои две големи обещания намираме в тези стихове и как те се съчетават в опитността на християнина?`