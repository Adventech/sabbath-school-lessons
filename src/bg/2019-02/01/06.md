---
title:  Взаимодействия
date:   04/04/2019
---

Библията е книга за взаимоотношенията. Бог ни е създал да бъдем свързани с другите. Всъщност малцина от нас живеят в пълна самота. Никой от нас не би могъл да се появи на този свят, ако не е имало други преди него. Дори след раждането си имаме нужди те да се грижат за нас, поне до определена възраст, когато по принцип бихме могли да живеем самостоятелно. А дори и да можехме сами, кой ли би искал това? Повечето от нас имат нужда от компания и копнеят за другарство с другите човешки същества. Въпреки че домашните любимци, като кучетата например, могат да бъдат очарователни спътници, най-дълбоките, съдържателни и променящи живота взаимодействия се осъществяват с други хора. Затова не е чудно, че семейството и семейните връзки са толкова решаващи за живота ни.

Тъй като повечето от нас взаимодействат с околните, често през цялото време, тези взаимодействия повлияват върху промените и ритъма на живота ни. Обаче процесът е двупосочен: другите влияят върху живота ни, а междувременно ние можем да окажем влияние върху техния живот. И независимо дали осъзнаваме това, или не (много често не го разбираме), тези взаимодействия и в двете посоки могат да бъдат за добро или за зло. Колко е важно за нас тогава да бъдем винаги активната страна, за да бъде неизбежното ни влияние върху другите винаги за добро, особено по отношение на хората, които са ни най-близки – обикновено това са членовете на семейството.

`Прочетете следните стихове. Какво ни съветват те да правим във взаимодействията си с околните? Римляни 15:7; Ефесяни 4:2, 32; 1 Солунци 3:12; Яков 5:16`

Принципът като цяло е съвсем простичък. Ако постъпваме мило, любезно и състрадателно с другите, ще окажем положително влияние върху тях, дори до такава степен, че бихме могли да променим живота им в положителна посока. Както Исус променя живота на хората в положително отношение, така и ние имаме привилегията да правим нещо подобно за другите. Но трябва да помним: нашето влияние е или за добро, или за зло дори когато това става неусетно. И никъде влиянието ни не е по-изразено, отколкото в нашите семейства – независимо дали го усещаме, или не.

`Разгледайте следните две свидетелства на Исус: Лука 11:34 и Марк 4:24,25. Какво ни говорят те за значението на взаимодействията ни с другите?`