---
title:  Неочакваното
date:   02/04/2019
---

`Прочетете Йов 1:13-19 и 2:7-9. Какво се случва с Йов? В какво отношение неговите преживявания отразяват случващото се на всекиго по един или друг начин в този или в онзи момент?`

Гръцкият философ Хераклит заявява, че „няма нищо постоянно освен промяната“. Точно когато изглежда, че всичко върви по мед и масло, се случва неочакваното. Може да е загуба на работа или на крайник; болест, която ни хвърля на легло, или преждевременна смърт, пожар в дома, катастрофа, падане, докато разхождаме кучето си...

Разбира се, не всички промени са отрицателни. Повишението в работата води до подобряване на финансите. Или срещате човек, който става ваш брачен партньор – промяна, която радва мнозина.

Какъвто и да е случаят, нещата вървят добре, дори рутинно, ритмично, докато изведнъж, бързо и неочаквано всичко се обърква.

Йов определено не е очаквал новия сезон в живота си. Библията го описва като „непорочен и правдив, боеше се от Бога и се отдалечаваше от злото“ (Йов 1:1). Знаем също, че е бил женен, имал е седем синове и три дъщери и е бил много богат (Йов 1:2,3). Към средата на книгата той е понесъл поне шест огромни загуби: своя имот, работната си сила, децата си, здравето си, подкрепата на съпругата си и насърчението на приятелите. Светът му се е обърнал с главата наопаки и семейният му живот е съсипан.

Случилото се с Йов е крайност, обаче кой от нас не е преживявал неочакваното в отрицателен смисъл? Животът може да върви добре, когато изведнъж, без предупреждение, всичко коренно се променя и нашият живот – в това число и семейният – се преобръща наопаки.

Това не е нещо ново. Авел вероятно не е очаквал да бъде убит, а Йосиф не е очаквал да бъде продаден като роб в Египет. И в двете истории членове на семейството им са станали предатели; и в двете истории семействата са били силно засегнати от това, което се е случило с тях. Писанието е изпълнено с примери за хора, чийто живот и семейства са били силно променени от неочакваното.

`Как вярата ви помага в изпитанията, които неочаквано прекъсват ритъма на вашия живот?`