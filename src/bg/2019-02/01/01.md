---
title:  Ритъмът на живота
date:   30/03/2019
---

### За изучаване през седмицата
Битие, 1 гл.; Битие 8:22; Псалми 90:10; Йов 1:13-19; Деяния 9:1-22; Филипяни 1:6; Римляни 8:1. 

> <p>Стих за запаметяване</p>
> „Има време за всяко нещо и срок – за всяка работа под небето“ (Еклесиаст 3:1).

Едни от най-красивите поетични думи, написани от цар Соломон: „Има време за всяко нещо и срок – за всяка работа под небето: време за раждане и време за умиране; време за насаждане и време за изкореняване на насаденото; време за убиване и време за изцеляване; време за събаряне и време за градене; време за плач и време за смях; време за тъга и време за радост; време за разхвърляне на камъни и време за събиране на камъни; време за прегръщане и време за въздържане от прегръщането; време за търсене и време за изгубване; време за пазене и време за хвърляне; време за раздиране и време за шиене; време за мълчание и време за говорене; време за обичане и време за мразене; време за война и време за мир“ (Еклесиаст 3:1-8).

Тези думи разкриват толкова много за човешкия живот – сезоните, ритъма на живота ни. Да, нашият живот преминава през етапи, през промени, и то от мига на самото ни рождение. Понякога промените са добри, друг път – не чак толкова; понякога можем да ги владеем, друг път – не. Тази седмица ще разгледаме циклите и ритъма на живота, особено тяхното влияние върху нас и нашите семейства.