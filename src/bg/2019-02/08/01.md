---
title:  Родителски сезон
date:   18/05/2019
---

### За изучаване през седмицата
Битие 18:11; Йеремия 31:25; Матей 11:28; Псалом 127; Притчи 22:6; 1 Царе 3:10-14; Филипяни 3:13.

> <p>Стих за запаметяване</p>
> „Ето, наследство от Господа са синовете и награда от Него е плодът на утробата“ (Псалми 127:3).

Раждането е толкова широко разпространено, обичайно събитие, че често не можем напълно да оценим какво чудо е то. Представете си какво е чувствала Ева, когато е държала бебето Каин в ръцете си. Промените в наедряващото ѝ тяло през тези месеци, мъчителната болка при раждането, а след това гледката на това малко детенце – което толкова прилича на тях, а е така беззащитно. Какво ли е преживяла Сара, на 90 години и отдавна преминала възрастта за раждане на деца, когато е съзерцавала лицето на сина си Исаак; сигурно се е усмихвала всеки път, щом е произнасяла името му. След като се е молела за син кой знае колко дълго, Анна държи Самуил в ръце и казва: „За това дете се молех. И Господ изпълни прошението ми, което отправих към Него“ (1 Царе 1:27). Удивлението в сърцето на Мария, още младо момиче, докато прегръща сина си, Божия Син, едновременно с изумление и страх...

Същевременно не всеки има привилегията и отговорността, която идва с раждането на дете. Тази седмица ще отделим време да разгледаме „родителския сезон“ с неговите предизвикателства, страхове, удовлетворение и радост.