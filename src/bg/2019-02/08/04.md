---
title:  Радостта и отговорността на родителите
date:   21/05/2019
---

`Прочетете Псалом 127. Каква е основната вест на този кратък псалом? Какви важни принципи бихме могли да извлечем от него за себе си и за начина си на живот?`

Когато ви се иска да сготвите любимото си ястие, изпълнявате рецептата. Ако сложите всички съставки и изпълните всички стъпки, в повечето случаи получавате желания резултат. Обаче възпитанието не е като готвенето. Няма две напълно еднакви деца и дори ако направите всичко точно така, както сте правили с останалите деца, резултатите може да се окажат съвсем различни. Може да се дължи на пола, на поредността, в която са родени, на темперамента или на множество други причини. Според Божия план родителите трябва да ръководят и учат децата да обичат Бога и да Го слушат (Второзаконие 6:4-9; Псалми 78:5-7). Заповедта към родителите е да възпитават „детето отрано в подходящия за него път“ (Притчи 22:6), а не да висят над главите им, за да бъдат сигурни, че никога няма да вземат погрешно решение.

Макар да искаме децата ни да се преобразят от пухкави, беззащитни малки човечета към независими, преуспели възрастни, най-висшата ни отговорност е те да опознаят, да обикнат и да служат на Исус Христос. Като родители можем да следваме плана за духовното развитие на нашите деца, очертан във Второзаконие, 6 глава. Има четири важни предпоставки: да приемем „Йехова, нашият Бог“ (Второзаконие 6:4); да Го обичаме с цялото си сърце (Второзаконие 6:5); да ценим Неговото Слово (Второзаконие 6:6); и да споделяме с децата си това, което знаем за Него (Второзаконие 6:20-23).

Второзаконие, 6 глава продължава с още два важни принципа. Първо, принципът „преподавам-говоря“ (Второзаконие 6:7). Преподаването се отнася за формално образование, докато говоренето се отнася за неформални напътствия. И в двата случая предаването на библейската истина се извършва в рамките на връзката родител-дете. Моментите на официалното преподаване са по време на семейното богослужение, когато изучаваме Божието Слово с тях. Неофициалното преподаване възниква спонтанно в ежедневието и дори е още по-важно. Ежедневните случки могат да станат ефективни средства за преподаване на библейската истина (Битие 18:19). Вторият принцип е „обвържи-напиши“ (Второзаконие 6:8,9). Духовната истина трябва да бъде обвързана с нашите действия („ръката“) и отношение („главата“), но трябва също да бъде написана в нашия личен („стълбовете на вратите“) и обществен („портите“) живот. Трябва да преминава от нашите сърца в нашите домове, а от нашите домове – в света.