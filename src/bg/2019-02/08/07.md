---
title:  Разширено изучаване
date:   24/05/2019
---

„Трябва да отделяте време да говорите и да се молите с малките и не бива да допускате нищо да прекъсва това време на общение с Бога и с децата. Бихте могли да кажете на гостите: „Бог ми е поверил да свърша една работа и нямам време за сладки приказки“. Трябва да чувствате, че работата ви е за този свят и за вечността. Ваш най-първи дълг са децата ви“ (Уайт, Е. Дом и семейство. С. 266, 267 – англ. изд.). 

„Родители, трябва да започвате първия си урок по дисциплина, когато децата ви са още бебета на ръце. Учете ги да подчиняват своята воля на вашата. Това може да се постигне чрез справедливост и прояви на твърдост. Родителите трябва да имат съвършен контрол над своя дух и с мекота, но твърдо да оформят волята на детето, докато то не желае нищо друго, освен да се покорява на техните желания. Родителите не започват навреме. Първата проява на лош нрав не се потушава и децата израстват непреклонни и този инат се увеличава с тяхното израстване и укрепва с нарастването на тяхната сила“ (Уайт, Е. Свидетелства към църквата. Т. 1. С. 218 – англ. изд.).

**Въпроси за разискване**

`1.	Какво означава да бъдеш Божие „дете“? Как да разбираме този образ и каква утеха можем да получим от него?`

`2.	Малко след раждането на децата си един баща казал следното: „Научих две велики теологични истини още през първите няколко години след като се родиха децата ми. Първата е реалността на свободната воля; втората – реалността на грешната човешка природа“. Как може малки деца да са го научили на тези истини?`

`3.	Кога е подходящото време за оформяне волята на децата? Как трябва да се направи това? Как бихме могли да оформяме волята на децата си според Божия план, когато самите ние не сме се покорили напълно на Неговата воля?`

`4.	Разсъждавайте още малко върху въпроса за самотните родители. Как на практика вашата църква като цяло може да помага на самотните родители и на децата, които те се опитват да отглеждат сами?`

`5.	По какъв начин бихте могли да насърчавате родители, чиито деца са се отклонили от вярата?`