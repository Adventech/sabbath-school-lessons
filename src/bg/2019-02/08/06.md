---
title:  Бори се за блудното си дете
date:   23/05/2019
---

`Прочетете Притчи 22:6. Как разбирате този пасаж? Дали той е гаранция, обещание или възможност?`

Понякога като родители правите всичко каквото е необходимо – отделяте време да учите децата си на правилните неща, живеете според познанията си за Бога, изпращате ги в добри училища, ходите редовно на църква, включвате се заедно с тях в мисионска работа – а накрая те захвърлят вярата, в която сте ги възпитали. Болката е мъчителна и нямате спокойствие от тревогите за спасението им нито за миг. Причината не е задължително по вина на родителя. Децата имат собствена воля и в края на краищата са отговорни пред Бога за действията си.

Някои възприемат думите „няма да се отклони от него дори когато остарее“ като обещание, гаранция, че подходящото възпитание винаги ще доведе до спасението на детето им. Но книгата „Притчи“ често ни дава принципи, а не винаги безусловни обещания. От този стих можем да получим увереността, че уроците, научени в детството, ще останат за цял живот. Всяко дете достига възраст, когато или приема наследството от родителите си като свое, или го отхвърля. Онези родители, които старателно са обучавали децата си в благочестие, получават увереността, че това, на което са научили децата си, винаги ще си остане в тях, и ако се отклонят, семената, посети в сърцата им, постоянно ще ги призовават към дома. Да бъдем добри родители е наше решение; какво ще стане със самите деца – е тяхно решение.

Какво трябва да стори един родител, когато детето се отклони от вярата? Представяйте децата си пред Бога с ревностни молитви. Ако някой разбира вашата болка, то това е Бог, чиито деца, и то милиарди, са обърнали гръб на Него, съвършения родител. Можете да подкрепяте блудните синове [и дъщери] с любов и молитва и да бъдете готови да ги поддържате, докато се борят с Бога.

Не се срамувайте да молите за подкрепа и застъпнически молитви, не обвинявайте себе си и не се вторачвайте толкова в блудния син, че да забравите останалите от своето семейство. Възпитанието на такова дете може да раздели дома; затова изградете обединен фронт с брачния си партньор и поставете ясни граници на детето. Помнете, че Бог обича детето ви повече отколкото вие го обичате, очаквайте по-добро бъдеще и приемете, че Бог активно се е ангажирал с вашето дете.

`В такава ситуация е съвсем естествено да се обвинявате. Дори и ако сте допуснали грешки, защо е по-добре да се насочите към бъдещето и към Божиите обещания? Филипяни 3:13`