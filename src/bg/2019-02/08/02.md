---
title:  Родители без деца
date:   19/05/2019
---

`Прочетете Битие 18:11; 30:1; 1 Царе 1:1-8 и Лука 1:7. Какво е общото между тези хора? Как Бог отговаря на техните копнежи?`

Децата са благословение. Но по някаква причина Бог невинаги благославя всекиго с деца. Някои се надяват и се молят за семейство и Бог милостиво изпълнява молбата им, понякога по чудотворен начин, като в случая със Сара; други също толкова ревностно представят молбите си пред Бога за дете и когато прегърнат нечие бебче, това задълбочава раната, когато се сетят за празното гнездо. Дори такива невинни въпроси като „Колко деца имаш?“ напомнят болезнено за клуба с ограничен достъп, от който са изключени бездетните, въпреки че им се иска да влязат в него.

Преживелите нещо подобно трябва да стигнат до разбирането, че Бог е наясно със скръбта им. Псалмистът заявява за Бога: „Ти си преброил скитанията ми; сложи сълзите ми в съда Си; не са ли те записани в Твоята книга?“ (Псалми 56:8). Бог сякаш мълчи, но „Както баща жали децата си, така Господ жали онези, които се боят от Него“ (Псалми 103:13). 

Междувременно други хора, по различни причини, може просто да решат, че няма да имат деца. В свят като нашия, изпълнен с толкова много страдания, болка, зло и потенциални бедствия, е разбираемо защо някои може да решат да не създават още човешки същества в тази обстановка. В някои случаи други може да решат да осиновят деца, вместо да имат собствени; така могат да отгледат вече родените деца, давайки им шанс за много по-добър живот, отколкото иначе биха имали. 

Нашият свят е сложен и вероятно ще срещнем всякакви хора във всякакви ситуации, свързани с решението да имат или да нямат деца. Каквото и да е отношението ни по този въпрос, можем да живеем с увереността, че Бог ни обича и иска да ни доведе до добър край. Същевременно нека винаги да помним, че трябва да бъдем чувствителни към хора, които по някаква причина нямат деца.

`Исус никога не е имал собствени деца по плът. Можем ли да извлечем някакви поуки от този факт?`