---
title:  Самотни родители
date:   20/05/2019
---

Разпространено явление днес са самотните родители; често, макар и невинаги, майката е самотен родител.

Нерядко смятаме, че самотни родители са тези, които са заченали без брак. Обаче невинаги е така. Агар е принудена да роди дете от Авраам, а след това е прогонена с детето си (Битие 16:3,4; 21:17). Витсавее забременява заради сексуалните авантюри на влиятелен човек (2 Царе 11:4,5). Илия е изпратен до село, наречено Сарепта, за да помогне на самотна майка, която е вдовица (3 Царе 17:9). Когато Исус започва своето служене, Йосиф, неговият баща-осиновител, е починал, оставяйки Мария вдовица и самотна майка. „Смъртта я е разделила от Йосиф, с когото заедно са помнели тайната на Исусовото рождение. Сега няма никой, на когото да довери надеждите и страховете си. Последните два месеца са били много скръбни за нея“ (Уайт, Е. Копнежът на вековете. С. 145 – англ. изд.).

Да бъдеш самотен родител е едно от най-трудните занятия. Мнозина се сблъскват с трудности: как да разпределят средствата, какви да бъдат отношенията с другия родител или просто как да намерят време за себе си или за Бога, а сигурно се питат дали някога отново ще бъдат обичани.

`Какви обещания биха могли да намерят в следните стихове всички, включително и самотните родители? Йеремия 31:25; Матей 11:28; Йеремия 29:11; Йеремия 32:27; Притчи 3:5,6; Исая 43:1,2`

Като църква ние имаме отговорността да помагаме на самотните родители. Яков пише: „Чисто и непорочно благочестие пред Бога и Отца е това: да се грижи човек за сирачетата и вдовиците в неволята им и да пази себе си неопетнен от света“ (Яков 1:27). Човек би могъл да добави: „също и на самотните родители в неволята им“. Помощта ни може да не е само финансова. Бихме могли да им осигурим малко отдих, като гледаме децата им за кратко, за да свършат други задачи, да си починат, да се молят и да изучават Божието Слово. Можем да бъдем наставници на децата им или да им помагаме да поправят разни неща из дома. Можем да бъдем Божиите ръце по различни начини, за да подкрепяме самотните родители.

`Без да произнасяте присъди за начина, по който са стигнали до тази ситуация, какво конкретно бихте могли да направите, за да насърчавате и помагате на самотните родители?`