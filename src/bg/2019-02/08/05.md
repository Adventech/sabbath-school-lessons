---
title:  Възпитанието като създаване на ученици
date:   22/05/2019
---

`Прочетете Битие 18:18,19 и 1 Царе 3:10-14. Сравнете двамата бащи. Какви са резултатите от тяхното възпитание?`

Родителите носят отговорността да правят децата си ученици, за да станат те ученици на Исус Христос. Има родители, които вярват, че средството за обучение и поправление на техните деца е физическото наказание – колкото повече, толкова по-добре (Притчи 22:15; 23:13; 29:15). С такива пасажи се злоупотребява и децата биват малтретирани, за да бъдат принудени към пълно подчинение, но често това води до бунт срещу родителите и Бога.

Библията учи родителите да управляват с благост (Ефесяни 6:4; Колосяни 3:21) и да наставляват децата си в правдата (Псалми 78:5; Притчи 22:6; Исая 38:19; Йоил 1:3). Като родители трябва да се грижим за децата си (2 Коринтяни 12:14) и да бъдем добър образец за подражание (Битие 18:19; Изход 13:8; Тит 2:2). Казано ни е да ръководим добре своите домове (1 Тимотей 3:4,5,12) и да възпитаваме децата си (Притчи 29:15,17), като същевременно отразяваме Божията любов (Исая 66:13; Псалми 103:13; Лука 11:11).

За съжаление, Библията разказва истории и за неправилно възпитание. Исаак и Ревека имат любимци сред синовете си Исав и Яков (Битие 25:28), а по-късно Яков проявява същото отношение спрямо Йосиф (Битие 37:3). Илий, въпреки че е религиозен водач, не успява да поправи лошото поведение на децата си (1 Царе 3:10-14). Самуил, който също е отгледан от Илий, се оказва неуспешен баща (1 Царе 8:1-6). Цар Давид, като извършва прелюбодейство и поръчва убийство, дава лош пример на децата си, които постъпват като него. Цар Манасия жертва децата си на демони (4 Царе 21:1-9), както и цар Ахаз (4 Царе 16:2-4). 

За щастие обаче в Библията намираме някои примери за добри родители. Мардохей е чудесен приемен баща на Адаса, царица Естир (Естир 2:7), а Йов се моли редовно за децата си (Йов 1:4,5). От всички тези примери можем да научим и добри, и лоши уроци за възпитанието на децата.

`Какво бихме могли да научим от библейските примери за възпитание на децата? Как да използваме някои от тези принципи във взаимоотношенията си с хората, които не са ни деца?`