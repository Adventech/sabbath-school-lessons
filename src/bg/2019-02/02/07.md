---
title:  Разширено изучаване
date:   12/04/2019
---

В цялата Библия се сблъскваме с реалността на човешката свободна воля. Дори безгрешните Адам и Ева (Битие, 3 гл.) имат свободна воля и за съжаление, вземат неправилно решение. Ако безгрешни същества в съвършенството си могат да използват неправилно свободната си воля, колко повече хора като нас, потънали в грях?

И трябва да помним, че свободната воля е именно това – свободна – т.е. независимо от натиска върху нас както отвътре, така и отвън, не е задължително да изберем злото. Можем с Божията сила в нас да вземаме правилни решения със свободната воля, която ни е дал Господ. Следователно е изключително важно внимателно да претегляме решенията си и да мислим най-вече за това как те могат да повлияят върху семейния ни живот. Свободното решение на Каин да убие брат си със сигурност е съкрушило семейството му. Свободното решение на братята на Йосиф да го продадат като роб е съсипало живота на баща им. „И той я позна, и каза: Това е дрешката на сина ми; лют звяр го е изял, несъмнено Йосиф е разкъсан. И Яков раздра дрехите си, сложи вретище около кръста си и оплаква сина си дълго време. Тогава всичките му синове и дъщери станаха, за да го утешават, но той не искаше да се утеши, защото казваше: С жалеене ще сляза при сина си в гроба. И баща му го оплакваше“ (Битие 37:33-35).

Из цялата Библия, както и в самия живот, можем да открием примери за това как свободните решения на членове от семейството, за добро или за зло, влияят върху другите, като избора на Корей, Датан и Авирон (Числа 16:1-32; Даниил 6:23,24; Битие 18:19).

**Въпроси за разискване**

`1.	Какви свободни решения взехте днес? Какво говорят те за самите вас и за връзката ви с Бога и с околните? Кои от тези решения бихте желали да бяха по-различни?`

`2.	Кои библейски герои вземат неправилни решения и какво можем да научим от техните грешки? Как погрешните им решения повлияват отрицателно върху техните семейства?`

`3.	Несъмнено всички ние съжаляваме за неправилните си решения. Защо в подобни моменти евангелието е такава блага вест? Какви обещания от Библията сте изисквали в моменти на огорчение и вина за лошите решения?`

`4.	Ако някой дойде да говори с вас за брака, какъв съвет бихте му дали и защо? Какви принципи можете да изтъкнете от Божието Слово, за да му помогнете в това важно решение?`