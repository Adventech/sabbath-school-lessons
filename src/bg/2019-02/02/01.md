---
title:  Решенията, които вземаме
date:   06/04/2019
---

### За изучаване през седмицата
Ефесяни 1:1-4; Матей 22:35-37; Матей 7:24,25; Притчи 18:24; 1 Коринтяни 15:33; Еклесиаст 2:1-11.

> <p>Стих за запаметяване</p>
> „Но ако ви се види тежко да служите на Господа, изберете днес на кого искате да служите – на боговете ли, на които служеха бащите ви отвъд реката, или на боговете на аморейците, в чиято земя живеете; но аз и моят дом ще служим на Господа“ (Исус Навин 24:15).

Забелязвали ли сте, че животът е низ от решения? Всъщност в много отношения това, което вършим през целия ден, от сутрин до здрач, е да вземаме решения. Правим го толкова често, че дори не го осъзнаваме. Просто го вършим.

Някои решения са елементарни и дори се превръщат в навик, докато други са решаващи за живота ни и имат вечни последици не само за нас, но даже и за нашите семейства.

Затова е много важно да обмисляме добре решенията си, особено големите, способни да окажат влияние не само върху нашия живот, но и върху живота на най-близките ни хора.

Колко от нас дори в този момент съжаляват за някои решения в миналото? Колко живеят с разрухата от неправилните решения, взети преди много време? За щастие, има прошка. Има изкупление, има и изцеление дори за най-лошите решения. 

Тази седмица ще разгледаме по-общо въпроса за решенията, които вземаме, как трябва да пристъпваме към тях и какво влияние оказват върху нас и нашите семейства.