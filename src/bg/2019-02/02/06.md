---
title:  Избиране на път
date:   11/04/2019
---

Идва момент, когато трябва да вземем решение какво искаме да правим с живота си по отношение на работа или професия. Освен ако не са богати или не седят вкъщи да се грижат за дома и семейството (най-благородното занятие), много хора трябва да изберат как да припечелват прехраната си.

Разбира се, всички ние живеем в определена обстановка, която до голяма степен може да ограничи избора ни на професия. Но където и да живеем, можем да изберем работа, която, особено в контекста на спасението в Исус Христос, да придаде на живота ни допълнителен смисъл и цел. Накратко, каквото и да работим, можем да го правим за Божия слава.

`Какви грешки допуска Соломон и как бихме могли ние да избегнем подобни грешки? Еклесиаст 2:1-11`

Не е задължително да сме богати, за да паднем в същия капан като Соломон. „Защото сребролюбието е корен на всякакви злини, към което като се стремяха някои, те се отстраниха от вярата и пронизаха себе си с много скърби“ (1 Тимотей 6:10). Човек може да бъде беден и да обича парите точно толкова, колкото и богатият.

Да, трябва да припечелваме прехраната си, но независимо какво работим или колко печелим, не бива да превръщаме стремежа към богатство в свой идол. Много семейства страдат заради баща, който, превръщайки печалбата в мания, пренебрегва семейството си заради забогатяване. Колко деца или брачни партньори биха предпочели по-скромен начин на живот пред „обеднялата“ връзка с бащата? В повечето случаи хората предпочитат първото пред второто.

От Сътворението Бог е планирал работата да бъде част от живота (Битие 2:15). Опасно е обаче, когато превръщаме работата в център на живота си или тя става средство единствено за трупане на лично обогатяване. Именно това е грешката на Соломон. Той търси смисъла в тези неща и макар много от тях да му донасят някакво удовлетворение, в края на краищата се оказва, че са суетни.

`Някой някога е казал: „Колко хора в края на живота си съжаляват, че са прекарвали повече време в офиса и по-малко със семейството си?“. Какво е важното послание в тази мисъл?`