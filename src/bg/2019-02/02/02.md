---
title:  Свободна воля, свободен избор
date:   07/04/2019
---

Някои християни смятат, че Бог е решил още преди раждането на човека дали той ще бъде спасен, или не. Тоест тези, които в края ще бъдат изгубени за вечността, дължат това на Бога, който в мъдростта си (според тази теология) е взел решенето съответната личност да бъде изгубена. Което логично означава, че независимо от решенията си, този човек ще бъде осъден.

За щастие, като адвентисти от седмия ден ние не приемаме тази теология. Вместо това вярваме, че Бог е избрал всички да бъдат спасени, и то преди създанието на света – ние сме избрани в Него за вечен живот.

`Прочетете Ефесяни 1:1-4; Тит 1:1,2 и 2 Тимотей 1:8,9. Какво ни казват тези стихове за избирането от Бога и за времето, когато биваме избрани?`

Колкото и да е добра тази новина, някои хора ще бъдат изгубени (Матей 25:41). И то защото, въпреки че е избрал всички нас, Бог е дал на хората най-свещения дар, а именно свободната воля – свободата на избора.

`Какво учи Матей 22:35-37 за свободната воля?`

Господ не ни принуждава да Го обичаме. За да бъде наистина любов, любовта трябва да бъде давана непринудено. В много отношения човек би могъл да твърди, че Библията е история за това как Бог достига до изгубените хора и се стреми да спечели сърцата им за Себе Си без принуда. Това би могло да се проследи най-добре в живота и служенето на Исус и в реакцията хората – използвайки свободната си воля – спрямо Него. Някои са привлечени към Него; други искат да Го убият.

Да, Бог ни е избрал за спасение, но в края на краищата трябва да вземем решението да приемем това спасение. Няма спор, че от всички решения, които ни се налага да вземаме, изборът да служим на Господа има най-сериозни последици за нас и за хората (семейството ни), които са повлияни от нашия живот и решения.