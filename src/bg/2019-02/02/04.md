---
title:  Избор на приятели
date:   09/04/2019
---

Едно от най-важните решения е това кои да бъдат наши приятели. През повечето време не тръгваме да търсим приятели; често приятелствата се изграждат по естествен път, когато прекарваме време с хората, които обичат същите неща като нас.

`Какви принципи за избиране на приятели откриваме в следните стихове? Притчи 12:26; 17:17; 18:24; 22:24,25`

Притчи 18:24 казва, че ако искаме да имаме приятели, трябва да бъдем приятелски настроени. Понякога хората се оказват сами, но именно тяхното необщително, негативно отношение отблъсква другите. „Дори най-добрите от нас имаме тези грозни черти; а когато избираме приятели, трябва да търсим такива, които няма да се отчуждят от нас, щом научат, че не сме съвършени. Изисква се взаимно снизхождение. Трябва да се обичаме и да се уважаваме един друг въпреки недостатъците и несъвършенствата, които няма как да не забележим; защото това е Духът на Христос. Трябва да култивираме смирение и несамонадеян дух, търпение и деликатност към грешките на другите. Това ще потуши всеки тесногръд егоизъм и ще ни направи великодушни и благородни“ (Уайт, Е. Пастирско служене. С. 95 – англ. изд.).

Една от най-известните истории за истинско приятелство е тази за Давид и Йонатан. Ако Саул, първият израилев цар и баща на Йонатан, беше останал верен и покорен, неговото царство можеше да продължи няколко поколения, а Йонатан сигурно щеше да бъде наследник на престола. Когато Саул се оказва недостоен за призванието си, Бог избира Давид за новия цар на Израил, като по този начин лишава Йонатан от правата, които иначе биха били негови по наследство. Това е силен пример за влиянието на неправилните решения на един член от семейството (Саул) върху друг (Йонатан).

Но младежът не се разгневява, нито завижда на Давид. Вместо това решава да му помогне, като го предпазва от гнева на собствения си баща Саул. „Душата на Йонатан се привърза към душата на Давид и Йонатан го обикна, както собствената си душа“ (1 Царе 18:1). Какъв силен пример за истинска дружба.

`„Не се заблуждавайте. „Лошите другари покваряват добрите нрави“ (1 Коринтяни 15:33). Какъв е вашият опит с приятелите, дори с тези, които може да не са ви мислили злото, но накрая са ви навредили? Как неправилните решения за приятелствата могат да навредят на семейните отношения?`