---
title:  Избиране на партньор за цял живот
date:   10/04/2019
---

Щом трябва да подбирате приятелите си внимателно, какво да кажем за избора на бъдещ брачен партньор. Адам е много благословен, че Бог създава неговата другарка в живота със собствените Си ръце и от самия него. Изборът на Адам е лесен, тъй като Ева е не само единствената жена, но и съвършената жена. На останалите от нас ни е малко по-трудно, тъй като никой от нас не е съвършен и ни се налага да избираме от много повече хора.

Тъй като решението е изключително важно, Бог не ни е оставил без ръководство в тази сфера от живота. Освен всичките важни стъпки, които разгледахме в частта от урока за понеделник, има някои по-конкретни стъпки по въпроса за брака (ще разгледаме целия въпрос за брака по-подробно в Урок 6). Всъщност, като изключим решението да служим на Господа, изборът на брачен партньор винаги ще си остане решението с най-големи последици за живота на всеки човек.

`Какви общи насоки намираме в следните стихове, които може и трябва да се прилагат от човека, търсещ правилния брачен партньор? Псалми 37:27; 119:97; 1 Коринтяни 15:33; Яков 1:23-25`

Освен че търсиш подходящия човек, за когото да се ожениш, първо ти самият бъди този подходящ човек. „И така, всяко нещо, което желаете да правят човеците на вас, така и вие правете на тях; защото това е същината на закона и пророците“ (Матей 7:12). Човек би могъл да намери чудесен потенциален партньор с всички качества, които желае да притежава, но ако този, който търси добри качества в другия, сам не ги притежава, ще възникнат проблеми.

Това не е нещо ново и определено не важи само за брака, а по принцип. Павел отделя много време в началото на „Посланието към римляните“ да говори на тези, които осъждат другите за неща, които самите „съдии“ вършат. Или по думите на Исус: „И защо гледаш съчицата в окото на брат си, а не забелязваш гредата в своето око?“ (Матей 7:3).

`Колко често се случва да желаете другите (може би брачният ви партньор) да притежават качества, които всъщност на вас ви липсват? Помислете над това!`