---
title:  Смърт и самота
date:   24/04/2019
---

Някой някога е задал въпроса: Каква е разликата между хората и пилетата по отношение на смъртта? Отговорът е, че за разлика от пилетата, които умират, ние, хората, които умираме, знаем, че ще умрем. А пилетата не знаят. Именно съзнанието за неизбежната смърт силно влияе върху начина ни на живота сега. 

Добре известно ни е, че всички взаимоотношения, включително и бракът, рано или късно завършват с най-големия ни враг: смъртта. Колкото и да е близка връзката, колкото и велика да е любовта, дълбокото общуване, прекараното време заедно, като хора ние (за разлика от пилетата) знаем, че рано или късно ще настъпи смъртта (ако Исус не дойде преди това), и когато това стане, нашата връзка ще бъде прекъсната. Такава е съдбата ни от първия грях насетне и така ще бъде до Христовото завръщане.

Библията не казва кой от двамата – Адам или Ева – е починал първи, но сигурно е било изключително болезнено за другия, особено след като смъртта никога не е трябвало да бъде част от живота им. Ако, както видяхме в един предишен урок, смъртта на един-единствен лист им е причинила скръб, какво ли преживял този от тях, който е изгубил брачния си партньор? 

Проблемът е, че сме толкова свикнали със смъртта, дори я приемаме за даденост. Но тя никога не е трябвало да бъде нещо, на което да бъдем подложени. Затова до ден-днешен се опитваме да я проумеем, но толкова често не успяваме.

`Какво казват следните стихове за смъртта и как се борят хората с нея? Исая 57:1; Откровение 21:4; 1 Солунци 4:17,18; Матей 5:4; 2 Царе 18:33; Битие 37:34`

Няма съмнение, че ние не просто осъзнаваме реалността на собствената си смърт, но и реалността на смъртта на другите, на близките ни или на най-близкия ни другар. Затова рано или късно много от нас ще преживеят период, сезон на самота поради смъртта на другия. Трудно е, боли много, но в такива моменти можем и трябва да изискваме Божиите обещания. Все пак в този свят на грях, страдания и смърт какво друго ни остава?

`Как би могла църквата да помага на хората, за които се знае, че страдат от самота заради смъртта на любим човек?`