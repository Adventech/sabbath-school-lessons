---
title:  Другарството
date:   21/04/2019
---

`Прочетете Еклесиаст 4:9-12. Каква е основната идея тук? За кой принцип на живота се говори?`

Малцина от нас могат да се справят сами. Дори ако сме самотници и обичаме самотата, рано или късно не само ще ни липсва компания, но и дори ще я търсим, особено в моменти на нужда. Създадени сме за общуване, за общност. Колко щастливи са хората, които имат близки да ги утешават и подкрепят в трудни моменти.

За съжаление, има хора в нашата църква, на работното ни място или там, където живеем, които си нямат никого, към когото да се обърнат не само във време на нужда, но дори и да разменят по някоя дума в края на деня. Чувството за самота може да ни налегне по всяко време. „Най-трудният ден за мен – казва един неженен мъж – е неделята. През седмицата съм заобиколен от хора на работа. В събота виждам хора в църквата. Но в неделя съм съвсем сам.“

`Какви принципи можем всички ние да научим от следните пасажи особено когато преживяваме период на самота? Йоан 16:32,33; Филипяни 4:11-13`

Да, като християни имаме не само истинския Бог, но и способността реално да общуваме с Него. И наистина можем да черпим утеха от близостта Му до нас. Но близостта на Бога до Адам в Едем не Му пречи да каже: „Не е добре за човека да бъде сам“ (Битие 2:18). Бог знае, че Адам, дори когато общува с Бога в свят, незасегнат от греха, все пак има нужда от човешко другарство. А колко повече всички ние днес.

Обаче трябва да внимаваме и да не приемаме за даденост факта, че след като наоколо има много хора, човек не може да бъде самотен. Някои от най-самотните хора живеят в големите градове, където често си взаимодействат с други хора. Това, че наоколо има ходещи „тела“, не означава, че никой не би могъл да се чувства самотен, отчужден и нуждаещ се от другарско рамо. 

`Невинаги е лесно да разберем кой се чувства самотен, отчужден, отхвърлен или просто страдащ и нуждаещ се от компания само за да поговори с някого. Как бихте могли съзнателно да се стремите да ги откривате?`