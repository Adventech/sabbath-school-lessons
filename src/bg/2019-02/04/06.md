---
title:  Духовно сами
date:   25/04/2019
---

Млада жена на име Натали била женена от седем години, когато по покана на приятелка посетила евангелизация на Църквата на адвентистите от седмия ден. Тъй като получила убеждение от наученото, предала сърцето си на Христос, преживяла новорождение и – въпреки упоритите възражения на съпруга ѝ, на неговите и нейните родители, дори на близката ѝ съседка – Натали се присъединила към Адвентната църква. Тя също съобразила начина си на живот във всяко възможно отношение с новата си вяра.

Както бихме могли да очакваме, срещнала силна съпротива; ситуацията особено се влошила от съпруга ѝ, който заявил, и то с основание: „Не това очаквах, когато се оженихме. Ти си напълно нов човек, а аз си искам стария обратно“.

Вече години наред тя се опитва да живее като вярващ човек. Макар и женена, бихме могли да я наречем „духовно сама“.

`Какви насърчителни думи бихме могли да открием в следните стихове за хора, които се чувстват духовно сами? Исая 54:5; Осия 2:19,20; Псалми 72:12`

По целия свят има такива „Наталии“ в нашите църкви. Тези хора, мъже или жени, са женени, но ходят на църква сами или само с децата си. Може да са се оженили за човек с друго вероизповедание. Или пък, когато са се присъединили към църквата, техните брачни партньори не са се кръстили. Или когато са се оженили, и двамата са били членове на църквата, но единият по някаква причина е отпаднал, спрял е да идва и дори може да е станал противник на вярата. Тези мъже и жени идват сами на църква и на общия обяд или ходят сами на евангелизации и социални дейности на църквата. Натъжават се, когато не могат да подкрепят финансово църковните служения, колкото им се иска, защото брачният им партньор е против. Макар и женени, те се чувстват духовно сами.

Сигурно всички сме срещали понякога такива хора в църквата. Те наистина имат нужда от нашата любов и подкрепа. 

`Какво можем да направим ние като църковно семейство, за да помогнем на духовно самите в нашите среди?`