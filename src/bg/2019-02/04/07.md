---
title:  Разширено изучаване
date:   26/04/2019
---

„Докато живее и работи усилено, Енох непрестанно поддържа общение с Бога. Колкото по-трудна и напрегната е работата му, толкова по-постоянни и искрени стават неговите молитви. Той продължава да се отделя от обществото за определени периоди от време. След като прекарва известно време с хората, той се усамотява, за да остане сам, защото гладува и жадува за онова Божествено познание, което само Бог може да му даде. Общувайки така с Бога, Енох все повече и повече започва да отразява Божествения образ. Лицето му сияе със свята светлина, като светлината, излъчваща се от лицето на Исус. Когато си тръгва от тези срещи с Божеството, дори нечестивите гледат със страхопочитание отпечатъка на небето върху лицето му“ (Уайт, Е. Евангелски работници. С. 52 – англ. изд.). Въпреки че историята на Енох тук е насърчителна и оказва силно влияние върху тези, които избират периодите на усамотение, за мнозина самотата не е нещо желано. Те не искат да бъдат сами. Да, винаги можем да общуваме радостно с Господа, който е постоянно на разположение, но понякога копнеем за човешко другарство и общение. Колко е важно ние като църква да бъдем готови да служим на хората, които може да сядат до нас всяка събота, обаче да се чувстват ужасно сами. Същевременно, ако вие преживявате такъв период, потърсете човек от църквата (или някой друг), на когото имате доверие, и му разкажете. Много често хората отстрани просто не могат да разберат дали друг човек преживява трудности. За някои е по-лесно да се крият зад маска.

**Въпроси за разискване**

`1.	Как може вашата църква да се научи да разпознава нуждите на самотните хора в собствените си среди?`

`2.	„Не казвам това поради оскъдност, защото се научих да съм доволен, в каквото състояние и да се намеря“ (Филипяни 4:11). Прочетете контекста на думите на Павел. Как да се научим да ги прилагаме? Същевременно защо трябва да внимаваме, когато цитираме този пасаж на човек, който наистина страда?`

`3.	В групата поговорете за период, когато сте се чувствали ужасно самотни. Какво ви помогна? Какво ви нарани? Какво научихте, с което да помагате на други?`