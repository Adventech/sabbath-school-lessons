---
title:  Неженените
date:   22/04/2019
---

Една млада жена говореше за предимствата на необвързания живот: „Два пъти имах възможност да служа в мисионското поле и се съгласих веднага без капчица колебание“. Един женен човек със семейство ще трябва да помисли малко повече, преди да вземе такова решение, защото не става въпрос само за него, но и за брачния му партньор и за децата. 

`Според ап. Павел кои са основателните причини да останем неженени? 1 Коринтяни 7:25-34`

Повечето хора смятат, че женитбата е Божията воля за тях. Не казва ли Бог: „Не е добре за човека да бъде сам?“. И все пак има много библейски примери за хора, които не са били женени, включително и най-великият пример – Исус Христос.

Йеремия получава заповед да не се жени (Йеремия 16:1-3); това е присъда в една историческа ситуация. Не знаем дали това ограничение някога е било отменено, но е ясно, че той е бил велик пророк, докато е бил неженен.

Също и семейното положение на Йезекиил явно не е било особено важно, въпреки че съпругата му умира неочаквано. Не му е позволено дори да жалее, но трябва да продължи да извършва службата, определена му от Господа (Йезекиил 24:15-18). Бракът на пророк Осия също се разпада, но той успява да продължи да изпълнява своята служба. Историята ни звучи малко странно, защото Бог му казва да се ожени за блудница, за която предварително знае, че ще напусне пророка заради други мъже (Осия, 1-3 гл.). Връщайки се назад, виждаме как Бог се опитва да илюстрира несподелената любов, която питае към Израил и към нас, но сигурно е било изключително трудно и болезнено за Осия да бъде жива притча.

Във всеки от тези примери въпросът не касае семейното положение. Бог се интересува от почтеността, покорството и способността на човека да каже това, което Бог му е възложил да изрече. Трябва да знаем, че животът ни не се определя само от семейното ни положение. Много гласове днес ще ни кажат, че не сме пълноценни хора, ако не се оженим. Павел би отговорил: „Не бъдете като хората от този свят“. Вместо това „предлагайте телата си като жива жертва, чиста и угодна на Него“ (Римляни 12:1,2; CEV).

`Как на практика можете да служите на неженените – църковни членове или не?`