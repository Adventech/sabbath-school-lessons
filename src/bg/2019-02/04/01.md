---
title:  В самота
date:   20/04/2019
---

### За изучаване през седмицата
Еклесиаст 4:9-12; Филипяни 4:11-13; 1 Коринтяни 7:25-34; Матей 19:8; Битие 37:34; Исая 54:5.

> <p>Стих за запаметяване</p>
> „И Господ Бог каза: Не е добре за човека да бъде сам; ще му създам подходящ помощник“ (Битие 2:18).

Преди години по новините гръмна една трогателна, но болезнена история. Млада жена била намерена мъртва в апартамента си. Макар че самата смърт била трагична, още по-лошото било, че жената била мъртва повече от 10 години, преди да я намерят. Десет години! Затова въпросът, който задавали хората, и то с основание, бил: Как може в голям град като този, с толкова много хора и толкова много средства за комуникация, една жена, която не е бездомник, да е мъртва от толкова дълго време и никой да не забележи?

Макар и изолиран случай, тази история разкрива следната реалност: много хора страдат от самота. През 2016 г. „Ню Йорк Таймс“ публикува статия със заглавие: „Учените се сблъскват с епидемия от самота“. Проблемът е съвсем реален.

Още от самото начало ние, хората, не сме създадени да бъдем самотни. От Едем насетне е трябвало да живеем в общение с други хора до една или друга степен. Разбира се, навлиза грехът и след това нищо вече не е такова, каквото е трябвало да бъде. Тази седмица ще разгледаме въпроса за другарството и самотата, с който всички ние сме се сблъсквали в различни моменти от живота си. Ако вие не сте самотни, считайте се за щастливци.