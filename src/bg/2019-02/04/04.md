---
title:  Когато настъпи краят на брака
date:   23/04/2019
---

Като изключим физическите страдания и смъртта, има ли нещо, което грехът да е осакатил повече от семейството? Сякаш фразата „нефункционално семейство“ е станала излишна. Та кое семейство не е до известна степен нефункционално?

С изключение на смъртта разводът е един от най-тежките проблеми, с които се сблъсква семейството. Хората, преживяващи тази ужасна криза, изпитват цяла палитра от чувства. Вероятно отначало това е скръбта, която в зависимост от човека може да продължи от няколко месеца до години с различна интензивност. Някои изпитват страх, притеснение от неизвестното, финансови тревоги и опасения, че няма да се справят с живота. Други преживяват период на депресия, гняв и да – самота.

`Какви общи принципи за развода бихме могли да извлечем от следните стихове? Малахия 2:16; Матей 5:31, 32; 19:8; 1 Коринтяни 7:11-13`

„Църквата като проводник на изкуплението от Христос трябва да служи на членовете си във всички техни нужди и да подкрепя всеки един, за да могат те всички да израстват като зрели християни. Това е особено важно, когато членовете трябва да вземат решения за цял живот, като брака, или когато преживяват кризи, като развода. Когато бракът на една двойка е застрашен от разпад, трябва да бъдат положени всички възможни усилия от партньорите или от хората в църквата и в семейството, които им служат, с цел да се постигне примирение в съответствие с Божествените принципи за възстановяване на накърнени взаимоотношения (Осия 3:1-3; 1 Коринтяни 7:10,11; 13:4-7; Галатяни 6:1).

Материалите в помощ на членовете за изграждане на стабилен християнски дом са достъпни чрез църквата или други църковни организации. Тези материали включват: (1) програми за напътствие на сгодени двойки, (2) програми за наставление на женени двойки и семействата им и (3) програми за подкрепа на разбити семейства и разведени хора“ (Църковен наръчник на Църквата на адвентистите от седмия ден. 19-то издание, Nampa, Idaho: Pacific Press Publishing Association, 2016, с. 161).

`Как практично и неосъдително можете да помогнете на човек, преживяващ развод?`