---
title:  Икония
date:   15/08/2018
---

Подстрекавани от еврейските водачи в Антиохия, местните власти настройват тълпата срещу Павел и Варнава и ги прогонват от града (Деяния 13:50). Но учениците са изпълнени с радост и със Светия Дух (Деяния 13:52). След това мисионерите се насочват към град Икония.

`Прочетете Деяния 14:1-7. Какви са резултатите от дейността на Павел и Варнава в Икония?`

В Икония Павел и Варнава продължават практиката си първо да говорят пред евреите, преди да се насочат към езичниците. Свидетелството на Павел в Антиохия (Деяния 13:16-41) дава основателна причина да се обясни защо приемат евреите като приоритет в своето служене: избирането на Израил от Бога и всичко, което включва това (Римляни 3:2; 9:4,5), и божественото изпълнение на обещанието от Него за Спасител от Давидовия род. Въпреки факта, че мнозина евреи отхвърлят евангелието, Павел никога не губи надежда за забележително обръщане сред еврейския народ.

В Римляни, 9-11 гл. Павел пояснява, че „не всички онези са Израил, които са от Израиля” (Римляни 9:6) и че само поради Божията милост някои от евреите изобщо вярват. Бог не е отхвърлил Своя народ, но „в сегашно време има остатък, избран по благодат” (Римляни 11:5). Апостолът продължава да проповядва евангелието на езичниците въпреки убеждението си, че един ден повече евреи ще достигнат до вярата в Исус.

„Аргументът на Павел в Римляни, 9-11 гл. ни предлага по-нататъшно обяснение за мисионската стратегия, която той преследва в разказа от „Деяния на апостолите“ и изправя всяко едно поколение християни пред теологичната стойност на свидетелстването сред невярващите евреи” (Питърсън, Д. Деяния на апостолите. С. 401 – англ. изд.).

 Ситуацията не е много по-различна от тази в Антиохия. Първоначалната реакция и на евреите, и на езичниците спрямо благовестието на Павел е изключително положителна, но отново невярващите евреи, може би водачите на местната еврейска общност, настройват езичниците и отравят умовете им срещу мисионерите, предизвиквайки разделение сред хората. Тъй като противниците планират да нападнат и убият Павел и Варнава, двамата мисионери решават да напуснат града и да се прехвърлят към следващия.

`Еврейският народ не само трябва да чуе благовестието, той трябва да го види изживяно сред тези, които изповядват Исусовото име. Ако имате познати евреи, какво свидетелство им давате? `