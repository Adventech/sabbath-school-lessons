---
title:  Листра и Дервия
date:   16/08/2018
---

Следващото място, посетено от Павел и Варнава, е Листра – малко селце на около 29 км югозападно от Икония. Въпреки че прекарват известно време там (Деяния 14:6,7,15), Лука разказва само една история и нейното продължение: изцеляването на сакатия човек, по всяка вероятност просяк, страдащ от този недъг по рождение.

`Прочетете Деяния 14:5-19. Какво разкрива реакцията на хората спрямо Павел за тяхната степен на невежество?`

Тълпата е толкова впечатлена от чудото, че възприема Павел и Варнава като божества – Варнава за Зевс, върховния бог на гръцкия пантеон, а Павел за Хермес, помощника и говорителя на Зевс. Всъщност хората дори искат да им принесат жертви.

Латинският поет Овидий (43 г.пр.Хр.-17/18 г.сл.Хр.) по-рано е записал една легенда за същите тези две божества, преоблечени като хора, посещаващи град в същата област („хълмовете на Фригия”) и търсещи място за почивка. Според легендата едно скромно възрастно семейство се отнесло към тях с любезност и гостоприемство; останалите били безразлични. Поради любезността и гостоприемството си към напълно загадъчните посетители домът на възрастното семейство бил преобразен в храм, а самите те – в свещеници, докато останалата част от града била напълно унищожена (Метаморфози, стр. 611-724).

При наличието на подобна история, циркулираща в региона, реакцията на хората спрямо чудото на Павел не е никак изненадваща. Тя ни помага да си обясним защо тълпата приема мисионерите точно за тези две божества, а не, да речем, за Асклепий, бога на изцелението. Но Павел и Варнава успяват да прекратят фалшивото поклонение пред тях. В края някои противници от Антиохия и Икония стават причина за пълен обрат на ситуацията. Павел е замерван с камъни и счетен за мъртъв.

`Прочетете Деяния 14:20-26. Къде приключват своето пътуване Павел и Варнава? Какво правят на връщане?`

`Павел казва: „През много скърби трябва да влезем в Божието царство” (Деяния 14:22). Какво означава това? Може би сте преживели казаното от него? И най-вече: как да се научите да израствате във вярата благодарение на всякакви „скърби”, които преживявате?`