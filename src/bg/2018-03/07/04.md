---
title:  Антиохия Писидийска – втора част
date:   14/08/2018
---

Деяния 13:38,39 представя въпроса за неспособността на закона да оправдае – важен доктринален стълб. Въпреки задължителния характер на моралните му наредби, законът не може да донесе оправдание, тъй като не може да породи съвършена покорност в спазващите го (Деяния 15:10; Римляни 8:3). Дори ако законът можеше да породи съвършена покорност в нас, тя не би могла да изкупи миналите грехове (Римляни 3:19; Галатяни 3:10,11). Ето защо оправданието не може да се заслужи дори и частично. Можем да го получим единствено чрез вяра в изкупителната жертва на Исус Христос (Римляни 3:28; Галатяни 2:16) – дар, който не заслужаваме. Колкото и основна да е за християнския живот, покорността не може да ни спечели спасение.

`Прочетете Деяния 13:42-49. Как синагогата приема вестта на Павел?`

Въпреки суровите думи, с които апостолът приключва вестта си, реакцията на повечето хора в синагогата е изключително добра. Но на следващата събота положението драстично се променя. Много вероятно е „евреите,” отхвърлили евангелската вест, да са били водачите на синагогата, представляващи официалния юдаизъм. Лука приписва безпардонното им отношение спрямо Павел на завистта.

В древния свят няколко аспекта на юдаизма (монотеизмът, начинът на живот и дори съботата) упражняват силно магнетично влияние сред неевреите и мнозина от тях се присъединяват към еврейската вяра като прозелити. Но обрязването е сериозна спънка, тъй като се счита за варварска и презряна практика. Следователно много езичници биха посещавали синагогите, за да се покланят на Бога, без официално да се обръщат към юдаизма. Те са познати като „боящите се от Бога” и това може да са боящите се от Бога, както и прозелитите от антиохийската синагога (Деяния 13:16,43), помогнали за разпространението на вестта на Павел сред хората наоколо; и те се стичат на големи множества. Несъмнено възможността да се преживее спасението, без да е необходимо стриктно придържане към юдаизма, привлича мнозина.

Това би могло да ни помогне да си обясним завистта на еврейските водачи. Във всеки случай чрез отхвърляне на евангелието те не само се самоизключват от спасението, но и освобождават Павел и Варнава да насочат пълното си внимание към езичниците, които се радват и прославят Бога за това, че ги е включил в Своя спасителен план.