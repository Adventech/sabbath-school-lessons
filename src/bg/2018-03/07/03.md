---
title:  Антиохия Писидийска – първа част
date:   13/08/2018
---

От Кипър Павел и неговите спътници отплават за Перга, в Памфилия, на южния бряг в днешна Турция. Преди да отидат в Антиохия Писидийска, Лука докладва за две важни непредизвикани промени: Павел става водещата личност (до този момент винаги Варнава е споменаван на първо място) и Лука спира да използва еврейското име на Павел („Савел”), а започва да го нарича само Павел (Деяния 13:9). Това вероятно се дължи на факта, че от този момент нататък Павел се озовава предимно в гръко-римска обстановка.

Деяния 13:13 описва завръщането на Йоан Марк в Йерусалим. Самите стихове не ни осведомяват за причината да се оттегли. Елън Уайт пише, че изправен пред страха и обезсърчението поради предстоящите трудности, „Марк се изплашва. Загубва целия си кураж и отказа да продължи нататък, връща се в Йерусалим” (Уайт, Е. Деяния на апостолите. София: Нов живот, 1992, стр. 74). Бог никога не ни е обещавал, че ще бъде лесно. Точно обратното, Павел знае от самото начало, че неговото служене за Исус ще включва много страдания (Деяния 9:16), но се научава да разчита напълно на Божията сила и в това се крие тайната на неговата собствена сила (2 Коринтяни 4:7-10).

`Прочетете Деяния 13:38. Каква е същността на вестта на Павел в антиохийската синагога?`

Деяния 13:16-41 съдържа първата от проповедите на Павел, записани в Новия Завет. Разбира се, това не е първата изнесена от него проповед и няма никакво съмнение, че е само кратко обобщение на казаното от него.

Проповедта е разделена на три основни части. Започва със споделени убеждения за Божия избор на Израил и за Давидовото царство (Деяния 13:17-23); тази част е предназначена да установи точката на пресичане с неговата еврейска аудитория. След това представя Исус като изпълнение на Божиите обещания за потомък на Давид, който ще донесе спасението на Израил (Деяния 13:24-37). Заключителната част е предупреждение против отхвърляне на спасението, предложено чрез Христос (Деяния 13:38-41).

Кулминацията на проповедта се съдържа в стихове 38 и 39, които обобщават същността на Павловата вест за оправданието. Опрощението и оправданието са достъпни единствено чрез Исус, а не чрез Мойсеевия закон. Пасажът не ни казва, че законът е отменен. Той само подчертава неспособността му да извърши очакваното от евреите, а именно – пълно оправдание (Римляни 10:1-4). Този прерогатив почива единствено в Исус Христос (Галатяни 2:16).

`Какво означава, че спасението е само чрез Исус? Как примирявате необходимостта за спазване на Божия морален закон с факта, че законът е неспособен да оправдава?`