---
title:  Разширено изучаване
date:   17/08/2018
---

„По време на земния Си живот Христос се опитва да изведе евреите от усещането за тяхната изключителност. Обръщането на центуриона и на сирофиникийката са случаи на пряката Му дейност извън признатия Израилев народ. Настъпва времето за активна и продължителна работа между езичниците, от които цели общности приемат благовестието с радост и прославят Бога за светлината на разумната вяра. Неверието и злината на евреите не отвръщат Божието намерение; тъй като един нов Израил се присажда към старото маслинено дърво. Синагогите се затварят срещу апостолите; но частните домове се отварят широко, за да бъдат използвани от тях. Обществените сгради на езичниците също се използват за проповядване на Божието Слово“(Уайт, Е. Истории от живота на Павел. Стр. 51 – англ. изд.).

„Във всички свои мисионски усилия Павел и Варнава се опитват да следват Христовия пример на доброволна жертва и вярно, мъдро служене за душите. Будни, ревностни, неуморни, те не се отдават на личното си удобство, но с молитва и непрекъсната дейност сеят семето на истината. И със сеенето на семето апостолите внимават да дадат на всички, заставащи на тяхна страна за евангелието, практични напътствия с неоценима стойност. Този дух на сериозност и набожен страх остава в умовете на новите ученици трайно впечатление за стойността на евангелската вест” (Уайт, Е. Деяния на апостолите. София: Нов живот, 1992, стр. 84).

**Въпроси за разискване**

`Размишлявайте върху историята с дезертирането на Йоан Марк, когато ситуацията се усложнява. Павел и Варнава по-късно обсъждат Йоан Марк, когато Варнава иска да го използва отново, а Павел – не (виж Деяния 15:37). Години по-късно обаче Павел пише: „Вземи Марк и доведи го със себе си, защото ми е полезен в службата“ (2 Тимотей 4:11). Какви поуки се крият тук за нас по отношение на онези, които при определени обстоятелства се оказват неверни на своето призвание?`

`Прегледайте отново отговора на Павел и Варнава към жителите на Листра, когато са припознати като божества (Деяния 14:14-18). Как да реагираме, щом бъдем изкушени да приемем признание за това, което е сторил Бог?`

`Прочетете Деяния 14:21-23. Въз основа на примера на Павел и Варнава какво можем да направим ние поотделно и като църква, за да възпитаваме и укрепваме вярата на новоповярвалите?`

`Как да се уверим, че няма да позволим на човешките традиции или дори на убеждения, които дълго време сме поддържали, да попречат на напредъка на истината, както правят религиозните водачи, противопоставящи се на Павел?`