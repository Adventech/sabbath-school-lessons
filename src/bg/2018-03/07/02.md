---
title:  Саламин и Пафа
date:   12/08/2018
---

В Деяния, 13 гл. Лука връща сцената отново към Антиохия, за да представи първото мисионско пътуване на Павел, заемащо цели две глави (Деяния, 13 и 14 гл.). От тук до края на цялата книга фокусът се насочва към Павел и неговите мисии сред езичниците.

Това е първото мисионско начинание в „Деяния“, съзнателно и внимателно планирано от една отделна църква. Но Лука изрично подчертава, че такова начинание произлиза от Бога, а не е по собствена инициатива на вярващите. И основното е, че Бог може да действа само когато ние съзнателно поставим себе си в положение, в което Той да бъде в състояние да ни използва.

`Прочетете Деяния 13:1-12. Какви основни моменти иска да изтъкне Лука относно извършеното от Варнава и Павел в Кипър?`

Период на застъпническа молитва и пост предшества отпътуването на мисионерите; в този контекст полагането на ръце по същество е акт на посвещение, или препоръчване, на Божията благодат (Деяния 14:26) за предстоящата задача.

Остров Кипър се намира в североизточния край на Средиземно море, недалеч от Антиохия. Разбираемо е да започнат от това място, тъй като не само Варнава е от Кипър, но и евангелието вече е достигнало до острова. Обаче със сигурност там все още има много работа за вършене.

Пристигайки в Кипър, Варнава и Павел – и братовчедът на Варнава Йоан Марк (Деяния 15:39; Колосяни 4:10), който е с тях – проповядват в синагогите на Саламин. Това е установена практика на Павел: първо да проповядва в синагогите, преди да се обърне към езичниците. Тъй като Исус е Месията на Израил, напълно естествено е да споделя евангелието първо с евреите.

След Саламин отпътуват на запад, проповядвайки (можем да приемем), докато пътуват, и най-накрая стигат до столицата Пафа. След това разказът се върти около двама души: еврейски магьосник на име Вариисус, познат още като Елим, както и местния римски губернатор Сергий Павел. Тази история ни предоставя добър пример как евангелието е посрещано с противоположни реакции: от една страна – открито противопоставяне; от друга – вярно приемане, дори сред елита на езичниците. Изборът на думи в Деяния 13:12 ясно загатва за обръщане.

`Помислете как в този случай евреин се съпротивлява на истината, докато езичник я приема. Как това би могло да ни помогне да разберем защо понякога хората от други християнски деноминации по-трудно могат да бъдат достигнати с „настоящата истина” от тези, които изобщо не са били вярващи?`