---
title:  Изцелението на куция човек
date:   16/07/2018
---

Според Деяния 3:1 Петър и Йоан отиват в храма за богослужението около 3 часа след обяд. Това показва по същество еврейския характер на църковните разбирания в този ранен период. Тоест апостолите не отиват в храма само за да наставляват или да печелят новоповярвали, а понеже Петър и Йоан все още са юдеи и като такива остават посветени на юдейските религиозни традиции (Деяния 20:16; 21:17-26), поне до онзи момент. Там те извършват поразително чудо (Деяния 3:1-10), даващо на Петър възможността да изнесе още една проповед.

`Прочетете Деяния 3:12-26. Кои са някои от основните акценти в проповедта на апостола?`

Пет основни елемента характеризират раннохристиянското проповядване: Исус е страдащият Месия (Деяния 3:18); Бог-Отец Го е възкресил (Деяния 3:15); Той е прославен в небето (Деяния 3:13); Христос ще дойде отново (Деяния 3:20); необходимо е покаяние за опрощение на греховете (Деяния 3:19).

В много отношения това е същата вест, която ние разнасяме по света, макар контекстът да се е променил. Апостолите все още се намират в еврейска обстановка, когато вместо да променят религията, хората по същество трябва само да „мигрират” от стария към новия завет. Като част от Божия народ те трябва да приемат Месия и да преживеят новорождението, произтичащо от истинското приемане на Исус.

Днес, въпреки че ситуацията се е променила, вестта по същество е същата: Христос е умрял за нашите грехове, възкръснал е и ще дойде отново. Това означава, че можем да намерим спасение в Него. Дори в контекста на Тройната ангелска вест от Откровение, 14 гл. Исус Христос – разпнат, Исус Христос – възкръснал, и Исус Христос – завръщащ се, трябва да бъде съвсем ясното и централно послание при прогласяването на тези вести.

„От всички, изповядващи се за християни, адвентистите от седмия ден трябва да бъдат първите в издигане Христос пред света. Прогласяването на третата ангелска вест изисква представянето на истината за съботата. Тази истина, заедно с другите, които са включени във вестта, трябва да се проповядва; но великият център на привличане, Исус Христос, не бива да се изоставя. Именно при кръста на Христос милостта и истината се срещат, правдата и мирът се целуват. Грешникът трябва да бъде накаран да погледне към Голгота; с простичката вяра на малко дете той трябва да се довери на заслугите на Спасителя, приемайки Неговата правда и вярвайки в Неговата милост” (Уайт, Е. Служители на евангелието. София: Ел Уай, 2001, стр. 133).