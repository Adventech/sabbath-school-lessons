---
title:  Вторият арест
date:   19/07/2018
---

След като апостолите могат да бъдат инструменти за изливането на Божия съд над греха, както в случая с Анания и Сапфира, те могат да бъдат използвани и за изливането на Божията благодат над грешниците. Забележителното им служене на изцеление (Деяния 5:12-16) е видимо доказателство, че Божият Дух действа сред тях. Поразително е свидетелството, че дори сянката на Петър е способна да лекува. Най-близкият паралел в евангелията е този на жената, изцелена чрез докосване до дрехата на Исус (Лука 8:43,44). Обаче Лука не казва, че сянката на Петър наистина лекува – а просто, че това е било убеждението на хората. Но дори тук да става въпрос за разпространено суеверие, Бог все пак пръска Своята благодат.

Въпреки всичко това, колкото повече апостолите се изпълват със Светия Дух и се умножават знаменията и чудесата, толкова повече религиозните водачи се изпълват със завист. Това ги подтиква да заловят апостолите за втори път (Деяния 5:17,18). Чак след чудодейното избавление (Деяния 5:19-24) и още една дръзновена реч на Петър, подчертаваща, че „подобава да се покоряват на Бога, а не на човеците” (Деяния 5:29), някои от властите започват да се замислят, че тук може би се крие свръхестествена намеса.

`Прочетете Деяния 5:34-39. Как Гамалиил се опитва да разубеди Синедриона да не убиват апостолите?`

Синедрионът е в ръцете на садукеите, като фарисеите представляват влиятелно малцинство. Гамалиил е фарисей и доктор по право. Той е толкова високо почитан от евреите, че става известен като „раван” („нашият учител”), вместо просто като „рави” („моят учител”). Павел е един от неговите ученици (Деяния 22:3).

Гамалиил припомня други две бунтовни движения в неотдавнашната история на Израил, които също привличат последователи и всяват смут. Но когато водачите им загиват, техните последователи се разпръскват. Поуката, която той извлича, е, че ако християнското движение има човешки произход, то скоро ще затихне. От друга страна, ако това е Божествено движение, както твърдят апостолите, как биха могли да се надяват, че ще му противостоят? Съветът на Гамалиил успява. Апостолите понасят бичуване и отново им е заповядано да не говорят в името на Исус.

`Какво ни разкрива тази история по въпроса колко необходим и често пъти полезен може да бъде добрият съвет? Как да се научим да бъдем по-отворени за приемането на съвети дори когато те може да включват онова, което невинаги желаем да чуем?`