---
title:  Разширено изучаване
date:   20/07/2018
---

„Ние сме настойници, на които нашият отсъстващ Господ е поверил грижата за Неговото домакинство и за Неговите интереси, за които е дошъл да служи в този свят. Той се е завърнал на небето, като ни е оставил да отговаряме и очаква да бдим и да копнеем за Неговото явяване. Нека да бъдем верни в нашето доверие, да не би, идвайки внезапно, да ни завари заспали” (Уайт, Е. Свидетелства към църквата. Т. 8. София: Ел Уай, 2013, стр. 39, 40).

„Хората трябва да бъдат впечатлени от святостта на клетвите и обещанията си спрямо Божията кауза. Подобни обещания по принцип не се считат за задължителни като записи на заповед от човек на човек. Но нима обещанието е по-малко свещено и обвързващо, след като е направено пред Бога? Тъй като липсват някои технически термини и не може да бъде наказан от закона, нима християнинът ще пренебрегне задължението, за което е дал дума? Никаква правна забележка или обвързаност не е по-задължителна от обещание, дадено за Божията кауза” (Коментари на Елън Уайт. Адвентен библейски коментар. Т. 6, стр. 1056 – англ. изд.).

**Въпроси за разискване**

`Освен всичко друго Исус оставя две непосредствени наследства на учениците: очакването за скорошното Му завръщане и световната мисия. Как тези два фактора могат да повлияят върху нашето чувство за мисия и призива да проповядваме благовестието на света?`

`Някой веднъж е казал: „Трябва да бъдем готови, сякаш Исус ще дойде още днес, но да продължим да работим [в мисията на църквата] така, сякаш ще са Му необходими още поне сто години“. Каква мъдрост се крие в тази мисъл и как бихме могли да я приложим към нашето призвание в живота?`

`Защо животът, смъртта, възкресението и завръщането на Исус трябва да бъдат централни за всичко, което проповядваме? Или разгледайте въпроса по следния начин: Каква полза има от всичко, което проповядваме, без тези събития?`

`Какво следва да ни научи историята за Анания и Сапфира относно това колко е трудно да познаваме сърцето на другите, било за добро или за зло?`

`Кои са някои от съвременните Гамалииловци, които познавате? Или може би сте в положение да играете тази роля за другите? Така или иначе, поговорете в групата за подобни случаи и споделете примери как даването или получаването на разумен съвет е постигнало нещо добро. Какви поуки можем да извлечем от тези истории?`