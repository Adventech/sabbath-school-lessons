---
title:  Изучаване и общуване
date:   15/07/2018
---

След Петдесятница Лука прехвърля разказа към общо описание на живота вътре в йерусалимската църква. „И те постоянстваха в поучението на апостолите, в общението, в преломяването на хляба и в молитвите” (Деяния 2:42). Четирите изпъкващи елемента тук като че ли включват изучаване и общуване. Според стих 46 изучаването се е осъществявало в храма, докато общението – в частни домове.

Храмовият двор е бил ограден от покрита колонада, често използвана за наставления от равините. Фактът, че вярващите се посвещават на учението на апостолите, показва, че дарът на Духа не ги е предал на една съзерцателна религия, но на интензивен учебен процес под ръководството на апостолите, чието авторитетно учение се потвърждава от знамения и чудеса (Деяния 2:43).

Духовното общение е още един белег на ранното християнско благочестие. Вярващите постоянно са заедно не само в храма, но и в своите домове, където споделят храната, празнуват Господна вечеря и се молят (Деяния 2:42,46). Чрез тези ежедневни празнични събрания първите християни споделят надеждата си в скорошното завръщане на Исус, когато Неговото общение с тях ще бъде възстановено в месианското царство (Матей 26:29).

Частните домове играят ключова роля в живота на ранната църква. Вярващите все още посещават ежедневните церемонии в храма (Деяния 3:1), а в събота са в синагогите, където споделят с другите евреи (Деяния 2:2), но отличителните елементи на християнското посвещение се извършват по домовете.

`Прочетете Деяния 2:44,45; 4:34,35. Кой е важният аспект на раннохристиянското общение?`

Вярвайки, че краят е близо, те решават, че материалните им притежания, „частната собственост” (ако трябва да използваме по-съвременен термин), вече не е важна. Ето защо общата употреба на материалните блага им се струва по-подходяща. Няма причина да се безпокоят за утрешния ден, тъй като сам Месия ще се погрижи за нуждите им в месианското царство (Лука 22:29,30). Това споделяне им позволява да преживеят по-дълбоко усещане за единство – освен че стават изключителен пример за християнска щедрост.

`Колко щедри сте с онова, което сте получили от Господа?`