---
title:  Начало на противопоставяне
date:   17/07/2018
---

Не минава дълго време, преди успехът на църквата да предизвика противопоставянето от страна на някои от водачите в Йерусалим. Йерусалимският храм е ръководен от първосвещеника и от неговите помощници, повечето от които са садукеи. Първосвещеникът е и председател на Съвета на Синедриона, който в онези дни се състои предимно от садукеи и фарисеи. Тъй като садукеите не вярват във възкресението, те са изключително притеснени от проповедта на Петър и Йоан, че Исус е възкръснал от мъртвите. Храмовата стража веднага залавя апостолите и те биват задържани до следващия ден, когато ги довеждат пред Съвета (Деяния 4:1-7).

`Прочетете Деяния 4:1-18. Как отговаря Петър, запитан с каква сила действат? Каква е основната вест в казаното от него, толкова стряскаща за водачите на народа?`

Предизвикателството за силата, отправено от еврейските водачи, загатва загриженост за собствената им власт. Но Петър заявява не само, че чудото е извършено в името на Исус, но и че спасението се дава единствено от Него. Апостолите стоят пред най-високопоставената еврейска власт, но служат на много по-висш Авторитет. Тези мъже са семпли, необразовани галилейски рибари; ето защо техният кураж и красноречие поразяват присъстващите. Въпреки че водачите не го осъзнават, истината е, че апостолите са изпълнени със Светия Дух – точно както е предсказал Исус (Матей 10:16-20).

Тъй като не могат да отрекат чудото – изцеленият мъж също присъства там и всички са в състояние да го видят – Синедрионът заповядва на апостолите да престанат да проповядват. Водачите се страхуват от вестта също толкова, колкото и от нарастващата популярност на новото движение. Без да преценят правилно доказателствата, позволяват на предразсъдъците и желанието за самозащита да диктуват поведението им.

Последните думи на Петър са сред най-скъпоценните бисери на книгата „Деяния“: „Право ли е пред Бога да слушаме вас, а не Бога, разсъдете; защото ние не можем да не говорим това, що сме видели и чули” (Деяния 4:19,20).

`Помислете относно жаждата за власт и каква потенциална опасност крие тя на всяко ниво и във всяка обстановка. Като християни, призовани да бъдем слуги, защо трябва да бъдем толкова внимателни за примамката на властта?`