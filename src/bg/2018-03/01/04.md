---
title:  Пак ще дойде
date:   03/07/2018
---

`Прочетете Деяния 1:9-11. Как Лука представя възнесението на Исус? Каква е значението на факта, че двама ангели говорят на учениците (вж. Второзаконие 19:15)?`

Разказът на Лука за възнесението е твърде лаконичен. Христос е с учениците на Елеонския хълм и докато все още ги благославя (Лука 24:51), бива взет в небето. Разбира се, езикът е феноменологичен – т.е. сцената е представена през човешките очи, а не така, както се е случила според Божествената реалност. Исус си тръгва от земята и няма друг начин да го направи видимо, освен да се издигне нагоре. Възнесението Му е свръхестествен акт на Бога, един от множеството, описани в Библията. Това е загатнато от описанието на Лука, с пасивното epērthē (букв. „Той бе взет нагоре“ – Деяния 1:9). Въпреки че в Новия Завет се употребява единствено тук, тази глаголна форма се среща няколко пъти в гръцките преводи на Стария Завет (Септуагинта), като всички те описват Божии дела. И тук ни е загатнато, че сам Бог взема Исус в небето и че Той е Онзи, Който Го е възкресил от мъртвите (Деяния 2:24,32; Римляни 6:4; 10:9).

След като Исус вече е скрит от облака, Лука ни докладва – единствено в „Деяния“ – епизод за две личности, облечени в бяло, които застават до учениците. Описанието съвпада с това на ангелите в бели дрехи (Деяния 10:30; Йоан 20:12). Те идват, за да уверят учениците, че Исус ще се завърне по същия начин, по който се е възнесъл на небето. Единствено книгата „Деяния“ ни осведомява, че Исус „се възнесе и облак Го прие от погледа им“ (Деяния 1:9).

По този начин видимото възнесение се превръща в гаранция за видимото завръщане, което също ще се случи с облак, макар и „със сила и голяма слава“ (Лука 21:27), вече не като изолирано събитие, тъй като „ще Го види всяко око“ (Откровение 1:7) и Той няма да бъде сам (Лука 9:26; 2 Солунци 1:7). Славата на Второто пришествие многократно ще надвишава тази на възнесението.

`Как бихме могли да се научим да пазим реалността и обещанието за Второто пришествие винаги пред очите си? Как тази велика истина трябва да повлияе върху всички аспекти на нашия живот – финанси, приоритети и морални решения?`