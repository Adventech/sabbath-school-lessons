---
title:  Дванадесетият апостол
date:   05/07/2018
---

Първото административно действие на ранната християнска общност, наброяваща около 120 вярващи (Деяния 1:15), е да избере заместник на Юда.

`Прочетете Деяния 1:21,22. Какви качества се очаква да притежава наследникът на Юда? Защо именно това е важно?`

Необходимо е свидетелство за възкресението на Исус (ср. с Деяния 4:33); това е жизненоважно, защото отново и отново на възкресението се гледа като на мощно свидетелство за месианската същност на Исус и за истинността на цялата християнска вяра.

Но следва да се направи избор сред тези, които придружават апостолите през цялото служене на Христос. По-късно Павел ще настоява, че макар да не е бил със земния Исус, той все пак има право на апостолско служене поради срещата си с Него по пътя за Дамаск, която го прави годен да свидетелства за Неговото възкресение (1 Коринтяни 9:1). Макар да признава, че е като „човек, роден преждевременно“ (1 Коринтяни 15:8, Съвременен превод – 2004 г.), Павел отказва да счита себе си за по-малко годен от другите апостоли (1 Коринтяни 9:2; Галатяни 2:6-9). В такъв случай само дванадесетте и Павел са „апостоли“ в техническия, авторитетен смисъл на тази дума (Деяния 1:25,26). Но в основен, по-общ смисъл, като пратеници или вестители, терминът може да се прилага и за други служители на евангелието (Деяния 14:4,14; Галатяни 1:19).

`Прочетете Деяния 1:23-26. Как бива избран Матия?`

Използваният от тях метод за избиране на Матия може да ни се струва странен, но хвърлянето на жребий е установен начин за вземане на решения (напр. Левит 16:5-10; Числа 26:55). Нещо повече, изборът е между двама предварително признати кандидати с равностойна квалификация, а не стъпка на сляпо. Освен това вярващите се молят на Бога, вярвайки, че резултатът ще отразява Неговата воля (ср. с Притчи 16:33). Няма доказателства, че някой някога е оспорил взетото решение. След Петдесятница хвърлянето на жребий вече не е необходимо поради прякото водителство на Духа (Деяния 5:3; 11:15-18; 13:2; 16:6-9).

`Ако някой дойде при вас и ви попита: „Как да разбера каква е Божията воля за живота ми?“, какво бихте му отговорили и защо?`