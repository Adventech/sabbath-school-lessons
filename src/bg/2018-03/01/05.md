---
title:  Подготовка за Петдесятница
date:   04/07/2018
---

В Своя отговор от Деяния 1:7,8 Исус отказва да коментира времето. Но естественото приложение на думите Му е, че веднага след като дойде Духът и учениците осъществят мисията си, Той ще се завърне (вж. също Матей 24:14). Забележката на ангелите (Деяния 1:11) също не отговаря на въпроса кога ще дойде Царството, но се подразбира, че няма да бъде много далеч във времето. Като че ли това обяснява защо учениците се връщат „в Йерусалим с голяма радост“ (Лука 24:52). Обещанието за второто идване на Христос в неопределено време, което би трябвало да им даде допълнително насърчение в мисията, е разтълкувано от тях, че краят непосредствено предстои. По-нататъшното развитие на ситуацията в книгата „Деяния“ ще демонстрира тази идея.

`Прочетете Деяния 1:12-14. Кой друг е в горната стая и как учениците се подготвят за идването на Духа?`

След като се връщат от Елеонския хълм, учениците се събират в горната гостна стая (на латински: cenaculum) на двуетажната частна къща в Йерусалим. Някои от жените последователки (Лука 8:1-3; 23:49; 24:1-12), както и майката и братята на Исус са там заедно с учениците.

Братята на Исус (Марк 6:3) са или по-малки синове на Йосиф и Мария (Матей 1:25; Лука 2:7), или по-вероятно синове от първия брак на Йосиф, което означава, че той е бил вдовец, когато се оженва за Мария. Тяхното присъствие сред учениците е изненадващо, тъй като винаги са се отнасяли по-скоро скептично към Исус (Марк 3:21; Йоан 7:5). Но Неговото възкресение и специалното Му явяване пред Яков (1 Коринтяни 15:7) сякаш е променило всичко. По-късно Яков като че ли дори заменя Петър в ръководството на християнската общност (Деяния 12:17; 15:13; 21:18; Галатяни 2:9,12).

Постоянно в молитва (Деяния 1:14) и непрекъснато в храма, прославяйки Бога (Лука 24:53), всички те несъмнено се отдават на изповед, покаяние и отхвърляне на греха. Дори в умовете им идването на Духа да се свързва с незабавното завръщане на Христос; тяхното духовно отношение е в пълна хармония с предстоящото, тъй като Светият Дух идва в отговор на молитва.

`По какъв начин чрез ежедневните си решения съдействаме за подготовката на пътя за делото на Духа в нашия живот?`