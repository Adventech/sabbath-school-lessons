---
title:  Разширено изучаване
date:   06/07/2018
---

„Целият междинен период между Петдесятница и Парусия [Второто пришествие] (колкото и дълъг или къс да е), трябва да бъде изпълнен с всемирната мисия на църквата в силата на Светия Дух. Христовите последователи трябва и да възвестят това, което Той е постигнал при първото Си идване, и да призоват хората да се покаят и да повярват, подготвяйки се за второто Му идване. Те трябва да бъдат Негови свидетели „до краищата на земята“ (Деяния 1:8) и „до самия край на времето (…)“. Нямаме право да спираме, докато двата края не се срещнат“ (Стот, Джон Р. У. Вестта на „Деяния“: Духът, Църквата и светът. Стр. 44 – англ. изд.).

„Поръчението, което Спасителят дава на учениците Си, включва всички вярващи в Христос до края на времето. Фатална грешка е да се смята, че спасителното дело зависи единствено от труда на ръкоположения служител. Всички, до които е достигнало небесното вдъхновение, са длъжни да проповядват евангелието. Всички, които приемат живота на Христос, са назначени да работят за спасението на своите ближни. Именно за тази цел е основана църквата. Всички, които приемат нейните святи обещания, се задължават да станат съработници на Христос” (Уайт, Е. Копнежът на вековете. София: Нов живот, стр. 513).

**Въпроси за разискване**

`Деяния 1:7 припомня Марк 13:32: „А за онзи ден или час никой не знае, нито ангелите на небесата, нито Синът, а само Отец“. Елън Уайт заявява: „Никога повече няма да има вест за Божия народ, която ще се основава на време. Ние не бива да знаем конкретното време нито за изливането на Светия Дух, нито за идването на Христос“ (Избрани вести. Кн. 1. София: Ел Уай, 2013, стр. 191). И добавя: „Всеки, който започва да прогласява вест, за да обяви часа, деня или годината на появяването на Христос, се нагърбва с иго и прогласява вест, която Господ никога не му е давал“ (Адвент Ревю енд Сабат Хералд, 12 септември 1893). Какво е значението на такива твърдения за нас днес?`

`Някой някога е казал: „Бог има по-голяма нужда от свидетели, отколкото от адвокати“. Какво мислите за това твърдение?`

`Каква е ролята на молитвата в ранната църква? Случайно ли е, че в почти всеки решаващ момент от нейния живот откриваме препратки към молитвата? (Деяния 1``:24; 8:14–17; 9:11,12; 10:4,9,30; 13:2,3``)? Каква е ролята на молитвата в нашия живот?`