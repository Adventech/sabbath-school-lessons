---
title:  Мисията на учениците
date:   02/07/2018
---

`Прочетете Деяния 1:8. Какво би трябвало да правят учениците, вместо да се отдават на пророчески спекулации?`

Този пасаж съдържа четири важни елемента, свързани с мисията на учениците:

- Дарът на Духа. Духът винаги действа сред Божия народ. Но според пророците в бъдеще ще има специално изливане на Духа (Исая 44:3; Йоил 2:28,29). Както и сам Исус е помазан с Духа при Своето кръщение, т.е. този Дух вече действа по време на Неговото служене (Лука 4:18-21), но не се разкрива официално до прославянето на Христос в небето (Йоан 7:39; Деяния 2:33).
- Ролята на свидетел. Свидетелят разказва какво е видял със собствените си очи. Учениците са напълно способни да дадат такова свидетелство (Деяния 1:21,22; 4:20; ср. с 1 Йоан 1:1-3) и сега им бива заръчано да споделят със света своето удивително преживяване с Христос.
- Планът на мисията. Учениците трябва да свидетелстват първо в Йерусалим, после в Юдея и Самария, а след това – до краищата на земята. Това е прогресивен план. Йерусалим е центърът на юдейския религиозен живот, мястото, където Исус е осъден на смърт и разпнат. Юдея и Самария са съседни области, където Той също служи. Но учениците не бива да се ограничават само до този регион. Сферата на служенето им е глобална.
- Ориентираност на мисията. В старозаветни времена народите трябва да бъдат привлечени към Бога (вж. Исая 2:1-5), а не Израил да „занесе“ Бога при народите. Няколко изключения (например Йона) не заличават установения принцип. Сега подходът е различен. Йерусалим все още е център, но вместо да останат и да се установят там, от учениците се очаква да отидат до най-далечните кътчета на света.

`Прочетете Лука 24:44-48. Коя е същността на вестта, която учениците трябва да проповядват?`

През четиридесетте дни, прекарани с учениците след възкресението (Деяния 1:3), Исус сигурно им е обяснил много истини за Божието царство – дори все още да не разбират много от тях, както показва въпросът им в Деяния 1:6. Запознати са с пророчествата, но сега вече ги виждат в нова светлина – светлината на Кръста и на празният гроб (вж. Деяния 3:17-19). 