---
title:  Възстановяването на Израил
date:   01/07/2018
---

В Стария Завет има два типа месиански пророчества – единият предсказва царствен Месия, Който ще властва завинаги (Псалми 89:3,4; 35-37; Исая 9:6,7; Йезекиил 37:25; Даниил 2:44; 7:13,14), а другият тип говори, че Месия ще умре за греховете на човеците (Исая 52:13-53:12; Даниил 9:26). Тези пророчества не си противоречат. Те просто посочват две последователни фази в служенето на Месия: първо ще пострада, а след това ще бъде Цар (Лука 17:24,25; 24:25,26).

Но проблемът с месианските очаквания от І век се състои в това, че са твърде ограничени. Надеждата за Месия-Цар, Който ще донесе политическо освобождение, засенчва идеята за Месия, Който ще пострада и ще умре.

Отначало учениците споделят тази надежда за Месия-Цар. Те вярват, че Исус е Месията (Матей 16:16,20) и понякога спорят помежду си кой от коя Негова страна ще седне, когато Той се възцари (Марк 10:35-37; Лука 9:46). Въпреки предупрежденията на Христос за предстоящата Му участ, те просто не разбират какво има предвид. Ето защо, когато умира, са объркани и обезсърчени. По думите им: „А ние се надявахме, че Той е Онзи, Който ще избави Израил“ (Лука 24:21).

`Прочетете Деяния 1:6. Какво разкрива този въпрос за онова, което те все още не разбират? Как им отговаря Исус в Деяния 1:7?`

Ако смъртта на Исус представлява фатален удар по всяка надежда на учениците, възкресението я съживява, повишавайки политическите им очаквания до може би безпрецедентно ниво. Струва им се естествено да възприемат възкресението като силен белег, че Месианското царство най-после ще започне.

Но в своя отговор Той не задоволява любопитството им директно. Не отхвърля предпоставката в запитването на учениците за непосредствено царство, но и не я приема. Оставя въпроса неразрешен, като им напомня, че времето за Божиите действия принадлежи единствено на самия Него и като такова е недостижимо за човеците.

`Какъв е истинският проблем на учениците според Лука 24:25? Защо е лесно да повярваме в онова, в което ни се иска, а не в онова, което Библията учи в действителност? Как да избегнем този капан?`