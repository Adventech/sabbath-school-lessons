---
title:  Определянето на Седемте
date:   22/07/2018
---

`Прочетете Деяния 6:1. От какво се жалват елинистичните вярващи?`

„Причина за оплакването е предполагаемото пренебрежение към гръцките вдовици във всекидневното разпределение на храната и в подпомагането. Всяко неравенство би било против духа на евангелието и затова Сатана успява да възбуди подозрение. Трябва да се вземат бързи мерки, за да се отстранят всички случаи на недоволство, за да не триумфира врагът в усилията си да раздели вярващите” (Уайт, Е. Деяния на апостолите. София: Нов живот, 1992, стр. 39).

Решението, предложено от апостолите, е юдеите да изберат седем мъже отсред тях, за да „да прислужват [diakoneō] на трапези” (Деяния 6:2), докато те прекарват време в молитва и „в служение [diakonia] на словото” (Деяния 6:4). Тъй като diakoneō и diakonia принадлежат към една и съща словесна група, единствената истинска разлика е между „трапези” в Деяния 6:2 и „словото” в Деяния 6:4. Това, заедно с прилагателното „всекидневното” (Деяния 6:1), като че ли посочва двата елемента на ежедневния църковен живот: поучението („словото”) и общението („трапезите”), като второто включва общо хранене, Господна вечеря и молитви (Деяния 2:42,46; 5:42).

Тоест, като авторитетни настойници на ученията на Исус, апостолите биха се ангажирали предимно с доктриналното учение на вярващите и с молитва, докато Седемте биха отговаряли за дейностите по общуването в няколко домашни църкви. Но техните задължения не се ограничават до тези на дякона, както разбираме термина днес. На практика те са първите църковни ръководители на местна църква.

`Прочетете Деяния 6:2. Как са избрани Седемте и по какъв начин им е възложено да служат?`

Кандидатите трябва да се отличават с морални, духовни и практични качества: те трябва да имат добра репутация и да бъдат изпълнени с Духа и с мъдрост. С одобрението на общността Седемте биват избрани и след това встъпват в длъжност с полагане на ръце над тях и молитва. Ритуалът като че ли разкрива публично признание и упълномощаване за работа като дякони.

`Толкова е лесно да се всее раздор в редиците, нали? Как да правим всичко чрез дадената ни от Бога сила, за да съхраним мира, и вместо да сеем конфликти, да се фокусираме върху мисията?`