---
title:  Исус в небесния съд
date:   25/07/2018
---

Тъй като по определение пророкът (на еврейски nāḇî) е някой, говорещ от Божието име, Стефан става пророк в мига, в който представя Божия nāḇî срещу Израил. Но неговото пророческо служене продължава твърде кратко.

`Прочетете Деяния 7:55,56. Какво е значението на видението на Стефан?`

„Когато Стефан изрича последните думи, сред народа настава глъчка. Когато свързва Христос с пророчествата и говори така, както е говорил в храма, свещеникът се престорва на ужасен и разкъсва дрехата си. Това действие е знак за Стефан, че скоро ще бъде принуден да замълчи завинаги. Вижда каква съпротива срещат думите му и разбира, че дава последното си свидетелство. Внезапно спира по средата на проповедта” (Уайт, Е. Деяния на апостолите. София: Нов живот, 1992, стр. 44).

Когато той се изправя пред еврейските водачи, разкривайки Божията присъда срещу тях, Исус стои в небесния съд – тоест в небесното светилище, до Отец, което показва, че съдът на земята е само белег на истинския съд, предстоящ да се случи в небето. Бог ще съди фалшивите учители и водачи на Израил.

Това обяснява защо призивът към покаяние, обичайно присъстващ в предишните изказвания в „Деяния“ (2:38; 3:19; 5:31), тук липсва. Настъпва краят на теокрацията на Израил, което означава, че спасението на света вече няма да се осъществява с посредничеството на Израилевия народ, както е обещано на Авраам (Битие 12:3; 18:18; 22:18), а чрез последователите на Исус, били те евреи или езичници. От тях сега се очаква да напуснат Йерусалим и да свидетелстват по целия свят (Деяния 1:8).

`Прочетете Деяния 7:57 – 8:1,2. Как Лука описва смъртта на Стефан?`

Наказанието за богохулство е убиване с камъни(Левит 24:14), въпреки че не е ясно дали Стефан е осъден на смърт, или просто е линчуван от тълпа фанатици. Във всеки случай той е първият записан вярващ в Исус, убит заради вярата си. Това, че свидетелите поставят дрехите си в нозете на Савел, загатва, че последният е водачът на противниците на Стефан. На когато Стефан се моли за своите екзекутори, той се моли и за Савел. Само човек с блестящ характер и непоклатима вяра би могъл да направи нещо подобно – силна изява на вярата му и на реалността на Исусовото присъствие в неговия живот.