---
title:  Пред Синедриона
date:   24/07/2018
---

`Прочетете Деяния 7:1-53. Какво казва Стефан пред своите обвинители?`

Обвиненията, повдигнати срещу Стефан, водят до неговото залавяне и съдебен процес пред Синедриона. Според еврейската традиция законът и службите в храма са два от трите стълба, на които се основава светът – като последният от тях са добрите дела. Дори най-дребният намек, че Мойсеевите церемонии са станали старомодни, наистина се счита за обида към най-святото в юдаизма; оттук следва и обвинението в богохулство (Деяния 6:11).

Отговорът на Стефан е най-дългата реч в „Деяния на апостолите“. Това само по себе си показва нейната значимост. Макар на пръв поглед да изглежда, че не е нищо повече от отегчително изброяване на историята на Израил, трябва да разбираме думите му във връзка със Стария Завет и с начина, по който пророците използват старозаветната структура, като религиозни реформатори, за да върнат Израил към неговите изисквания. Когато това се случва, понякога използват еврейската дума rîḇ, чийто най-добър превод би бил „заветен съдебен процес” – за да засвидетелстват идеята за Бог, предприемащ правомерни действия срещу Своя народ поради неговия провал в спазването на завета.

Например в Михей 6:1,2 rîḇ се среща три пъти. После, следвайки образеца на Синайския завет (Изход, 20-23 гл.), Михей напомня на народа за Божиите могъщи дела именно в негова полза (Михей 6:3-5), за условията и нарушенията на завета (Михей 6:6-12), и в края проклятията за нарушаването му (Михей 6:13-16).

По всяка вероятност това е фонът зад словото на Стефан. Помолен да обясни постъпките си, той не прави усилия да отхвърли обвиненията, нито да защитава вярата си. Вместо това издига гласа си по същия начин, по който го правят древните пророци, прогласяващи Божия rîḇ срещу Израил. Дългият преглед на Божиите взаимоотношения с Израил в миналото има за цел да илюстрира неблагодарността и непокорството на народа.

Наистина в Деяния 7:51-53 Стефан вече не е обвиняем, а Божи пророчески адвокат, представящ Неговия заветен съдебен процес срещу тези водачи. Ако бащите им са били виновни за избиването на пророците, те носят още по-голяма вина. Промяната от „бащите ни” (Деяния 7:11,19,38,44,45) към „бащите ви” (Деяния 7:51) е забележителна. Стефан отхвърля солидарността със своя народ и определено застава на страната на Исус. Платената цена е огромна; но думите му не разкриват страх или съжаление.

`Кога за последен път трябваше да се определите твърдо и безкомпромисно на страната на Исус? Направихте ли го, или се поколебахте? Ако е второто, какво трябва да се промени?`