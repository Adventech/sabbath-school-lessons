---
title:  Служенето на Стефан
date:   23/07/2018
---

След своето избиране Седемте се заемат не само с църковно служене, но и с ефективно свидетелстване. Резултатите са, че евангелието продължава да се разпространява и броят на вярващите нараства (Деяния 6:7). Разбира се, това нарастване започва да предизвиква противопоставяне срещу ранната църква. Разказът по-нататък се фокусира върху дякон Стефан – човек с рядко срещана духовна извисеност.

`Прочетете Деяния 6:8-15. Какво ни разкриват тези стихове за Стефан и за неговата вяра и характер? И какво в проповедта му разгневява неговите противници толкова много?`

Като елинистичен евреин Стефан споделя евангелието в елинистичните синагоги на Йерусалим. В града има няколко такива; текстът от Деяния 6:9 по всяка вероятност говори за две от тях – едната за южните емигранти (евреи от Киринея и Александрия), а другата за северните емигранти (тези от Киликия и Азия).

Исус несъмнено е централната тема на разискванията, но повдигнатите срещу Стефан обвинения посочват, че той добре разбира евангелието и неговото приложение, като вероятно надминава разбирането на юдейските вярващи. Стефан е обвинен в богохулство срещу Моисей и Бога; тоест срещу закона и храма. Дори да не е бил правилно разбран в някои аспекти – или думите му да са били съзнателно изопачени – и да са били представени лъжесвидетели, придумани да говорят срещу него, обвиненията сигурно не са били напълно лъжливи, както се случва и със самия Исус (Марк 14:58; Йоан 2:19). Категоричният укор от страна на Стефан срещу Синедриона в идолопоклонническо почитане на храма (Деяния 7:48) разкрива, че той разбира по-дълбоките приложения на смъртта на Исус и нейните резултати, поне по отношение на храма и церемониалните служби в него.

С други думи, може би мнозина вярващи евреи от юдейски произход все още са твърде привързани към храма и останалите церемониални практики (Деяния 3:1; 15:1,5; 21:17-24) и им е трудно да ги изоставят (Галатяни 5:2-4; Евреи 5:11-14). Но Стефан и вероятно другите елинистични вярващи бързо разбират, че смъртта на Исус Христос е сложила край на цялата храмова система.

`Защо трябва да бъдем много внимателни да не се капсулираме в някоя от любимите си тези до такава степен, че да пречим на новата светлина, когато тя се появи?`