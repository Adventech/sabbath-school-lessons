---
title:  Разпространение на евангелието
date:   26/07/2018
---

Триумфът над Стефан подклажда масово преследване на вярващите в Йерусалим, по всяка вероятност организирано от същата група противници. Неин водач е Савел, нанесъл немалка вреда на църквата (Деяния 8:3; 26:10). Но гонението води и до нещо добро. Наистина, разпръснати из Юдея и Самария, вярващите започват да проповядват евангелието. Тогава започва изпълнението на заповедта да се свидетелства именно в тези области (Деяния 1:8).

`Прочетете Деяния 8:4-25. Какви поуки са ни разкрити тук?`

Самаряните са наполовина израилтяни дори от религиозна гледна точка. Те са монотеисти, приемащи първите пет книги на Моисей (Петокнижието), практикуват обрязването и очакват Месия. Но за евреите самарянската религия е покварена, което значи, че самаряните нямат дял в заветните милости на Израил.

Неочакваното им обръщане поразява църквата в Йерусалим, така че апостолите изпращат Петър и Йоан да преценят ситуацията. Задържането на Духа от Божия страна до идването на Петър и Йоан (Деяния 8:14-17) сигурно е имало за цел да убеди апостолите, че самаряните трябва да бъдат приети като пълноправни членове на общността на вярата (вж. Деяния 11:1-18).

Но нещата не приключват дотук. В Деяния 8:26-39 намираме историята за Филип и етиопския евнух, който след един библейски час пожелава да се кръсти. „И двамата слязоха във водата, и Филип, и скопецът; и кръсти го” (Деяния 8:38).

Първо самаряните, а след това етиопецът – чужденец, дошъл в Йерусалим на поклонение пред Бога и сега пътуващ обратно към дома. Евангелието пресича границите на Израил и достига света – както е било предсказано. Но всичко това е само началото, защото тези първи еврейски вярващи скоро ще пътуват по целия познат тогава свят и ще проповядват удивителната вест за смъртта на Исус Христос, платил наказанието за техните грехове и предлагащ на всички хора, по всички места надеждата за спасение.

`Петър казва на Симон, че е „в горчива жлъчка и вързан в неправда” (Деяния 8:23). Какво е решението на неговия проблем и на проблема на всеки друг, който би могъл да се намира в същото положение?`