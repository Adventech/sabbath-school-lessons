---
title:  Арестът в Йерусалим
date:   08/09/2018
---

### За изучаване през седмицата
Деяния, 21 гл.; Римляни 2:28,29; Галатяни 5:6; Деяния, 22 гл.; Деяния 23:1-30; Матей 22:23-34.

> <p>Стих за запаметяване</p>
> „И през следващата нощ Господ застана до него и рече: Дерзай, защото както си свидетелствал за Мене в Йерусалим, така трябва да свидетелстваш и в Рим“ (Деяния 23:11).

Скоро след първото мисионско пътуване на Павел става ясно, че в църквата съществува дълбоко несъгласие по въпроса как езичниците да бъдат приемани във вярата (Деяния 15:1-5). Вероятно като предусеща назряващия конфликт, Павел съставя план за насърчаване единството на църквата. Тъй като на събора е бил помолен да не забравя бедните (Галатяни 2:10), той решава да покани езическите църкви да подкрепят финансово своите братя в Юдея: „събирането на милостинята за светиите“ (1 Коринтяни 16:1). Може би се надява, че това ще успее да изгради мост на примирение между двете общности.

Казаното дотук би могло да обясни твърдото му решение да посети Йерусалим в края на третото си пътуване, въпреки всички поети рискове. От една страна, Павел наистина обича своите братя евреи (Римляни 9:1-5); от друга, копнее за обединена църква (Галатяни 3:28; 5:6). Тъй като и евреи, и езичници се спасяват по един и същ начин – чрез вяра, а не чрез делата на закона (Римляни 3:28-30), всяко социално отчуждение помежду им, основаващо се на церемониалните изисквания на закона, противоречи на включващото естество на евангелието (Ефесяни 2:11-22).

Нека да придружим Павел, докато навлиза в нов етап от своя живот и мисия.