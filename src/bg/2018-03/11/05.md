---
title:  Пред Синедриона
date:   12/09/2018
---

Когато командирът осъзнава, че Павел не представлява никаква заплаха за Империята; т.е. че въпросът касае вътрешни спорове на евреите, той моли Синедриона да се заеме със случая (Деяния 22:30; 23:39).

`Прочетете Деяния 23:1-5. Как Павел започва защитата си пред Синедриона?`

Началното свидетелство на Павел бива посрещнато с удар през устата, може би защото, като затворник, позоваването му на Бога звучи богохулно. Неговата импулсивна реакция ни дава представа за темперамента му. Наричайки първосвещеника „стена варосана“ (Деяния 23:3), вероятно повтаря осъдителните думи на Исус спрямо лицемерието на фарисеите от Матей 23:27. Но тъй като Павел не знае, че се обръща към първосвещеника, не бива напълно да се изключва вероятността, че това се дължи на лошото му зрение.

`Прочетете Деяния 23:6-10. Как апостолът изкусно се опитва да прекъсне разискванията?`

Синедрионът се състои от садукеи и фарисеи, противници един на друг по множество въпроси, като само един от тях е доктринален. Например садукеите, чийто канон на Писанията включва само първите пет книги на Моисей (Петокнижието), не вярват във възкресението на мъртвите (Матей 22:23-32).

Но свидетелството на Павел (Деяния 23:6) не е просто хитра тактика, целяща да обърка Синедриона. Тъй като срещата му с възкръсналия Исус по пътя за Дамаск лежи в основата на неговото обръщане и апостолско служение, вярата във възкресението е истинската причина, поради която той е съден (Деяния 24:20,21; 26:6-8). Нищо друго не би могло да обясни промяната от предишната му ревност, за да стане това, което е в този момент. Ако Исус не е възкръснал от мъртвите, то неговото служение би било безсмислено и той също го знае (1 Коринтяни 15:14-17).

През онази нощ, когато Павел е в крепостта, Господ му се явява със следното насърчение: „Дерзай, защото както си свидетелствал за Мене в Йерусалим, така трябва да свидетелстваш и в Рим“ (Деяния 23:11). Предвид обстоятелствата, подобно обещание може би е особено важно за Павел. Неговото дълго подхранвано желание да проповядва в Рим (Деяния 19:21, Римляни 1:13-15; 15:22-29) все още предстои да се изпълни.