---
title:  Смут в храма
date:   10/09/2018
---

След като приема предложението на църковните водачи, Павел ще трябва да се подложи на седемдневно ритуално очистване, за да помогне за завършване на обета на мъжете (Числа 19:11-13). Същевременно еврейската традиция предвижда всеки човек, идващ от езически земи, да бъде нечист, и затова не му е разрешено да влиза в храма. Ето защо Павел трябва първо да очисти себе си, преди да отиде при свещениците и да ги уведоми за своя процес, свързан с назаряните (Деяния 21:26).

`Прочетете Деяния 21:27-36. Какво се случва с Павел в края на седемдневния период на очистване?`

Избухват брожения, причинени от онези, които настройват тълпата срещу Павел, като го обвиняват, че погазва най-свещените символи на еврейската религия и по-специално, че осквернява храма. Тъй като един от спътниците на Павел е езически вярващ от Ефес на име Трофим (Деяния 21:29), те смятат, че апостолът го е въвел във вътрешния двор на храма, където могат да влизат само евреи. Ако обвинението бъде доказано, Павел ще се окаже виновен в най-тежко престъпление. По стената, отделяща външния от вътрешния двор, има надписи на гръцки и латински език, предупреждаващи посетителите езичници да не влизат по-навътре, в противен случай биха поели лична отговорност за последвалата ги смърт.

„Според еврейския закон престъпление, наказвано със смърт, е да се въвеждат необрязани лица във вътрешните дворове на свещената сграда. В града са видели Павел, придружен от Трофим – един ефесянин, и е предположено, че го е въвел със себе си в храма. Той не е направил това, а като евреин влизането му в храма не е нарушение на закона. Макар че обвинението е напълно лъжливо, то възбужда предразсъдъка на народа. Когато се вдига врявата, събралите се множества в храмовия двор изпадат в дива възбуда“ (Уайт, Е. Деяния на апостолите. София: Нов живот, 1992, стр. 184).

Като мишена на атаките Павел е заловен и окован с вериги, докато командирът се опитва да разбере какво става. Поради истеричните викове на тълпата той заповядва апостолът да бъде отведен в крепостта.

`Слухове, при това фалшиви, спомагат за избухването на този бунт. Защо трябва да бъдем много внимателни към какви слухове надаваме ухо или – още по-лошо – какви разпространяваме?`