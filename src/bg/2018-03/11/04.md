---
title:  Пред събралата се тълпа
date:   11/09/2018
---

Деяния 21:37-40 разкрива какво се случва по-късно. След като Павел е отведен в римската крепост за разпит, той моли командира за разрешение да се обърне към хората, които все още трескаво отправят викове за смъртта му.

Когато се обръща към командира на гръцки език, последният решава, че Павел може би е евреинът от Египет, който три години по-рано е започнал въстание в Йерусалим срещу римската окупация. Но бунтът е бил потушен от римските власти; много от неговите последователи са били или убити, или заловени, докато самият египтянин е успял да избяга.

След като казва, че е от Тарс, а не от Египет, Павел получава разрешение да говори. В речта си той не дава подробен отговор на обвиненията, повдигнати срещу него (Деяния 21:28), но им разказва историята на своето обръщане, подчертавайки предишната си отдаденост на юдаизма до степен да преследва вярващите в Исус. Но щом се изправя пред поредица откровения от Господа, вече няма друг избор, освен да ги последва. Това обяснява пълния обрат в живота му и неговото призвание да проповядва на езичниците. Вместо да влезе в теологичен спор, Павел им разказва собствената си опитност и защо вече постъпва другояче.

`Прочетете Деяния 22:22-29. Как реагира тълпата на свидетелството на Павел, че е апостол сред езичниците?`

Решението Павел да бъде оставен да говори, не сработва добре. Позовавайки се на своето посвещение на езичниците, той сякаш потвърждава истинността на обвиненията срещу него (Деяния 21:28) и тълпата отново настръхва.

Римският командир може би не разбира всичко, казано от Павел; затова решава да го разпита чрез бичуване. Но освен че е чистокръвен евреин (Филипяни 3:5), Павел също така има и римско гражданство, и когато споменава това, командирът трябва да се оттегли. Като римски гражданин Павел не може да бъде подлаган на подобен вид мъчения.

`Прочетете речта на Павел от Деяния 22:1-21. Какви доказателства намирате, че освен да се защитава, той също така проповядва на своите братя евреи? Защо разказва историята на своето обръщане? Какво в подобни истории крие толкова голяма сила?`