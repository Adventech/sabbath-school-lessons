---
title:  Прехвърляне в Кесария
date:   13/09/2018
---

Разгневени от факта, че все още не са се отървали от Павел чрез законови средства, една група решава да организира план, чрез който да направят засада и лично да го убият.

`Прочетете Деяния 23:12-17. Какъв е техният план и как бива осуетен? Какво научаваме тук за това колко разпалени са хората, защитаващи погрешни каузи?`

Фактът, че повече от четиридесет евреи заговорничат заедно срещу Павел и се обвързват с клетва, разкрива каква омраза предизвиква апостолът в Йерусалим. Лука не ни посочва идентичността на тези хора, но това са фанатици, готови да направят каквото е необходимо, за да защитят еврейската вяра от нейните предполагаеми предатели и врагове. Подобно ниво на религиозен фанатизъм, съчетано с революционен и националистически плам, не е необичайно нещо за Юдея и околностите ѝ от І век.

Но по някакъв ръководен от Провидението начин новината за заговора стига до ушите на племенника на Павел. Донякъде е жалко, че не знаем почти нищо за семейството на апостола, но явно той и сестра му са били отгледани в Йерусалим (Деяния 22:3), където тя се е омъжила и има поне един син. Така или иначе, племенникът на Павел (умалителното neaniskos [Деяния 23:18,22] и фактът, че е бил хванат „за ръка“ [Деяния 23:19], предполагат, че все още е бил юноша) успява да го посети в крепостта и да го предупреди за случващото се.

`Прочетете Деяния 23:26-30. Каква вест изпраща командирът Лисий до губернатора Феликс относно Павел?`

Писмото предава на Феликс честно описание на ситуацията. Освен това то показва как Павел се е възползвал от римското си гражданство. Римският закон напълно защитава своите граждани. Например те имат право на съдебен процес, при който могат да се явят пред съда и да се защитят (Деяния 25:16), и правото да се обърнат към императора в случай на несправедлив процес (Деяния 25:10,11).

Независимо от репутацията на Феликс, той се отнася към Павел по установения от закона ред. След предварителен разпит нарежда да бъде държан под стража до пристигането на обвинителите му.

`Помислете за Божието провидение в живота на Павел. Колко често смирено сте признавали Неговото провидение в живота си въпреки изпитанията и страданията, през които може би сте преминавали?`