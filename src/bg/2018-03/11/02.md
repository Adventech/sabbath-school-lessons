---
title:  Среща с йерусалимските водачи
date:   09/09/2018
---

Когато пристига в Йерусалим, Павел е приет топло от вярващите, свързани с Мнасон, у когото отсяда (Деяния 21:16,17).

В Деяния 21:18-22 Яков и старейшините в Йерусалим изразяват загрижеността си за репутацията на Павел сред местните еврейски вярващи, ревностни защитници на Мойсеевия закон. Те са били уведомени, че той учи новоповярвалите евреи, живеещи в чужбина, да изоставят Моисей, като „не обрязват чадата си, нито да държат старите обреди“ (Деяния 21:21).

Разбира се, това не е напълно вярно. Павел учи, че по отношение на спасението нито обрязването, нито необрязването означават каквото и да било, тъй като и евреите, и езичниците се спасяват равностойно чрез вяра в Исус Христос (Римляни 2:28,29; Галатяни 5:6; Колосяни 3:11). Учението му се различава от директно насърчаване на евреите да не зачитат закона и неговите изисквания. Разбира се, покорността сама по себе си не е синоним на законничество, въпреки че съзнателно може да бъде изопачена да означава именно това.

`Прочетете Деяния 21:23-26. Как на Павел му се налага да доказва, че все още е верен евреин?`

Апостолът е посъветван да бъде политически коректен. Той трябва да покаже, че слуховете за него не са верни, като направи нещо типично еврейско: да заплати назирейския обет на няколко вярващи евреи. Този обет е специален акт на благочестие, чрез който един евреин се посвещава на Бога.

За съжаление, Павел се покорява. Героите, включително и библейските, имат недостатъци, както виждаме от живота на Авраам, Моисей, Петър и много други. Може да се твърди, че Павел просто следва принципа да се държи като евреин, когато общува с други евреи (1 Коринтяни 9:19-23), или че самият той малко преди това е дал такъв обет (Деяния 18:18), въпреки че точният характер на този обет не е съвсем ясен. Обаче сега прави компромис, тъй като така дава своето одобрение за законническите подбуди, стоящи зад препоръката. Приложението на подобно отношение е точно това, на което апостолът енергично се опитва да се противопостави: че има две евангелия – едно за езичниците, за спасение чрез вяра; и друго за евреите, за спасение чрез дела. „Но не е натоварен от Бога да отстъпи толкова, колкото те искат“ (Уайт, Е. Деяния на апостолите. София: Нов живот, 1992, стр. 183).

` Как в опитите си да се впишем в съответната обстановка, да бъдем внимателни, за да не допускаме подобен тип грешки?`