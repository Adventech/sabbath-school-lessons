---
title:  Защитата на Павел
date:   19/09/2018
---

Сцената е подготвена, царските гости са седнали до губернатора, затворникът е доведен пред тях, за да изложи защитата си, насочена предимно към Агрипа, защото Фест вече я е чувал и преди (Деяния 25:8-11).

`Прочетете Деяния 26:1-23. Какво прави Павел в речта си пред Агрипа?`

На практика словото на Павел е автобиографичен разказ за живота му преди и след неговото обръщане. По отношение на неговото съдържание напомня на текста от Деяния 22:1-21, когато апостолът говори пред тълпата в Йерусалим.

Павел започва с опит да си осигури благоволението на Агрипа. Изразява благодарността си за възможността да изложи делото си пред такъв виден човек, още повече, че Агрипа е добре запознат с всички обичаи и въпроси, свързани с еврейската религия. Поради тази причина той може да бъде от изключителна полза за римския губернатор, като му помогне да разбере, че повдигнатите обвинения са неоснователни и фалшиви.

Речта може да бъде разделен на три части. В първата (Деяния 26:4-11) Павел описва своето предишно фарисейско благочестие, което е общоизвестно на съвременниците му в Йерусалим. Като фарисей той вярва във възкресението на мъртвите, което е от съществено значение за осъществяването на надеждата на предците на Израил. Ето защо евреите не са последователни, когато се противопоставят на учението му, защото в него няма нищо, което да не е фундаментално еврейско. Но Павел много добре разбира отношението им благодарение на факта, че самият той е смятал за толкова невероятно Бог да възкреси Исус, че дори е преследвал вярващите в Неговото възкресение.

В част втора (Деяния 26:12-18) Павел заявява как се е променила неговата гледна точка след срещата му с Исус по пътя за Дамаск и призива, който е получил, да разгласява евангелската вест сред езичниците.

Накрая апостолът казва, че въздействието на видението (Деяния 26:19-23) е било толкова силно, че е нямал друг избор, освен да се подчини и да изпълни своята мисионска дейност – единствената причина сега да бъде подсъдим. Истинският проблем, довел до залавянето му, не е нарушение на еврейския закон или оскверняване на храма. По-скоро се дължи на неговата вест за смъртта и възкресението на Исус Христос. Тя е в пълна хармония с Писанията и позволява на повярвалите езичниците да имат равен дял в спасението.

`Прочетете Деяния 26:18. Според този текст какво се случва с хората, намиращи спасение в Христос? Как самите вие сте преживели тази реалност?`