---
title:  Пред Агрипа
date:   18/09/2018
---

Фест се съгласява да удовлетвори молбата на Павел и да го изпрати в Рим (Деяния 24:27). А междувременно губернаторът се възползва от официалното посещение на Ирод Агрипа ІІ, за да се консултира с него по случая на Павел, особено по въпроса каква информация да изпрати на императора в официалния си доклад. Фест все още не е запознат с еврейските въпроси и Агрипа определено би могъл да му помогне (Деяния 26:2,3).

`Прочетете Деяния 25:13-22. Какво казва Фест на Агрипа относно Павел и как отговаря царят?`

Агрипа ІІ, последният от Иродиадите, идва в Кесария със сестра си Береника, за да поздрави новия губернатор.

Излагайки случая на Павел, Фест разкрива изненадата си, че обвиненията срещу него не са свързани с престъпление, заслужаващо смъртно наказание – било то политическо или криминално. Вместо това са свързани с въпроси относно еврейската религия, в частност за някакъв Исус, „Който бил умрял, за Когото Павел твърдеше, че е жив“ (Деяния 25:19). Павел вече е заявил пред Синедриона, че е съден поради вярата си във възкресението на Исус и сега на Фест му става ясно, че наистина това е същността на проблема.

`Прочетете Деяния 25:23-27. Как Лука описва церемонията, при която Павел се явява пред Агрипа?`

„И ето Павел, все още в окови, застава пред събралите се. Какъв контраст! Агрипа и Верникия притежават власт и пост и поради това имат благосклонността на света. Но са бедни на онези черти на характера, които Бог цени. Те са престъпници на закона Му, порочни в сърце и в живот. Поведението им е отвратително за небето“ (Уайт, Е. Деяния на апостолите. София: Нов живот, 1992, стр. 196).

`Какво следва да ни научи споменатата история за това как външността – която може да е приятна за човешките очи – често би могла да се окаже измамна за реалността, прикриваща се зад нея? Какво да кажем за самите себе си? Доколко външността ни се разминава с действителността?`