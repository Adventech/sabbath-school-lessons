---
title:  Павел пред водачите
date:   20/09/2018
---

Въпреки че апостолът се обръща към Агрипа, Фест е първият, който реагира, както виждаме в Деяния 26:24. Той не би имал никакъв проблем, ако Павел говореше за безсмъртието на душата, но дори древните гръко-римляни знаят, че двете понятия – безсмъртието и възкресението – са несъвместими. Ето защо те поддържат първото и отхвърлят второто. По тази причина на друго място Павел казва, че евангелието е глупост за езичниците (1 Коринтяни 1:23).

По уважителен начин Павел защитава логиката на своите идеи и се обръща към Агрипа – евреин, който не само може да го разбере, но и да потвърди, че казаното от него е в съгласие с еврейските пророци (Деяния 26:25,26).

`Прочетете Деяния 26:27,28. Каква е реакцията на Агрипа спрямо настоятелния въпрос на Павел?`

Въпросът на Павел поставя Агрипа в неловко положение. Като евреин той никога не би отрекъл вярата си в Писанията; от друга страна, ако даде утвърдителен отговор, за него не би имало друг вариант, освен да приеме Исус като Месия. Отговорът му е хитро измъкване от логическия капан, в който се намира: „Да не би прибързано да ме убеждаваш да стана християнин!“ (Деяния 26:28) – това е по-добрият превод на гръцкия текст от традиционното: „Без малко ме убеждаваш да стана християнин!“.

Репликата на Павел разкрива впечатляващо ниво на посвещение на евангелието: „Молил се бих Богу щото, било с малко, било с много, не само ти, но и всички, които ме слушат днес, да станат такива, какъвто съм аз, освен тия окови“ (Деяния 26:29). В последните си думи при това изслушване апостолът не умолява да бъде освободен – т.е. да стане като тези, които го изслушват. Вместо това той желае те да станат като него, но без веригите на ръцете му. Мисионската ревност на Павел изключително превъзхожда грижата за неговата лична безопасност.

`Прочетете Деяния 26:30-32. Как Агрипа изразява убеждението си в невинността на Павел?`

Фест се нуждае от помощта на Агрипа само за да попълни своя доклад (Деяния 25:25-27). Има официално разрешение случаят на Павел да бъде отправен към Кесаря (Деяния 25:12). Затворникът вече не е под юрисдикцията на губернатора.

`Прочетете Деяния 26:24-28. Към какво в крайна сметка апелира Павел и какво би трябвало да ни разкрие това за нашия върховен авторитет по въпросите на вярата?`