---
title:  Затворът в Кесария
date:   15/09/2018
---

### За изучаване през седмицата
Деяния, 24-26 гл.; 1 Коринтяни 1:23.

> <p>Стих за запаметяване</p>
> „Молил се бих Богу, щото, било с малко, било с много, не само ти, но и всички, които ме слушат днес, да станат такива, какъвто съм аз, освен тия окови“ (Деяния 26:29).

Прехвърлянето на Павел в Кесария слага началото на двугодишния му престой в затвора в този град (Деяния 24:27), по-точно в преторията на Ирод (Деяния 23:35), което е официалната резиденция на римския губернатор. През цялото това време той преминава през няколко изслушвания, при които се явява пред двама римски губернатори (Феликс и Фест) и пред един цар (Агрипа ІІ), изпълнявайки така поверената му от Бога мисия.

Във всички изслушвания Павел винаги отстоява невинността си, като твърди, че срещу него не може да се предяви никаква улика, както се потвърждава и от отсъствието на свидетели. Всъщност целият разказ има за цел да покаже, че Павел не е сторил нищо, заслужаващо затвор, и че може да бъде освободен, ако не се е бил обърнал към Кесаря (Деяния 26:32). Тези изслушвания обаче му дават възможност да свидетелства за Исус и за великата надежда, криеща се в обещанието за възкресение.

Но това все пак са години на дълбока тревога, както и на тягостен затвор, в които апостолът не получава никаква подкрепа от църквата в Йерусалим, чиито водачи „още таят разбирането – Павел да бъде отговорен за съществуващия предразсъдък“ (Уайт, Е. Деяния на апостолите. София: Нов живот, 1992, стр. 183).