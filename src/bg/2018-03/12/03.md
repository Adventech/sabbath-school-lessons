---
title:  Пред Фест
date:   17/09/2018
---

След две години, през които държи Павел в затвора само за да си спечели благоволението на евреите, Феликс е заменен от Порций Фест като нов губернатор на Юдея (Деяния 24:27). Фест управлява от 60 до 62 г.сл.Хр.

`Прочетете Деяния 25:1-5. Как това ни помага да разкрием омразата, която е възможно да предизвика прогласяването на евангелието сред хора, които не желаят да повярват?`

Вероятно защото веднъж вече не са успели в опита си да убедят Феликс за обвиненията срещу Павел, водачите не искат отново да оставят нещата на случайността. При може би първото посещение на Фест в Йерусалим те искат като жест на добра воля към тях промяна на юрисдикцията, с молбата да им предаде Павел. Искат да бъде съден от Синедриона в съответствие с еврейския закон.

Но искането е само камуфлаж, целящ да прикрие истинското им намерение: да убият Павел. Въпреки че Фест е готов да възобнови делото, той казва, че изслушването ще се състои в Кесария, а не в Йерусалим, което означава, че Павел ще бъде съден според римското право.

Веднага след като Фест се връща в Кесария, той свиква трибунала, а противниците на Павел започват да излагат обвиненията си срещу него (Деяния 25:7). Този път Лука не цитира обвиненията им, но въз основа на отговора на Павел (Деяния 25:8) можем да видим, че са подобни на тези отпреди две години, може би с допълнението, че като размирник Павел представлява заплаха за Империята.

`Прочетете Деяния 25:9-12. Как реагира Павел, когато усеща, че Фест може да го използва за политически цели?`

В крайна сметка Фест не се оказва много по-различен от Феликс по отношение на политическите си стратегии (Деяния 24:27). Тъй като не иска да изгуби подкрепата на евреите от самото начало на своята административна дейност, като обяви Павел за невинен, той смята да удовлетвори първоначалната им молба: апостолът да бъде съден от Синедриона в Йерусалим.

Това обаче е неприемливо за Павел, който знае, че не може да очаква там към него да се отнесат справедливо, оставен на прищевките на своите врагове. Така че, като се възползва от римските си права, той настоява, че има право да бъде изслушан от римски трибунал и като не вижда друг начин за излизане от тази несигурна ситуация, решава да се обърне към най-високата инстанция на римското правосъдие, самия император.