---
title:  Разширено изучаване
date:   21/09/2018
---

„Дали при тези думи умът на Агрипа се е върнал към миналото на семейството му и към безплодните му усилия срещу Този, Когото Павел проповядва? Дали си е спомнил за прадядо си Ирод и за клането на невинните деца във Витлеем? За прачичо си Антипа и убийството на Йоан Кръстител? За собствения си баща, Агрипа I, и мъченичеството на апостол Яков? Дали е видял в бедствията, които бързо са сполетели тези царе, доказателство за Божието негодувание като последица от престъпленията им срещу Неговите служители? Дали помпозността и парадирането в онзи ден са напомнили на Агрипа за времето, когато неговият собствен баща, монарх, по-могъщ от самия него, е стоял в същия град, облечен в блестящи доспехи, докато народът е крещял, че е бог? Дали е забравил как, още преди да замлъкнат виковете на възхита, отмъщението, бързо и ужасно, е сполетяло самовлюбения цар? Нещо от всичко това е проблеснало в паметта на Агрипа; но неговата суета се ласкае от блестящата сцена пред очите му, а гордостта и съзнанието за собствената важност изтласкват всички по-благородни мисли" (Коментари на Елън Уайт. Адвентен библейски коментар. Т. 6, стр. 1066, 1067 – англ. изд.).

**Въпроси за разискване**

`В съботноучилищната си група обсъдете решението на Павел да се обърне към Кесаря. Правилно ли е това решение (сравни с Деяния 25:25; 26:31,32)? До каква степен бихме могли според земните закони да вземаме стратегически решения, за да се предпазим, вместо да разчитаме изцяло на Божията грижа?`

`Размишлявайте върху думите на Павел към Агрипа: „Затова, царю Агрипо, не бях непокорен на небесното видение“ (Деяния 26:19). Какво ни разкрива това за Павел? Доколко сме верни на нашия мисионски призив като християни (1 Петър 2:9,10)?`

`Павел има копнеж към хората – не към числеността им, а към самите тях. В последното си изслушване в Кесария той казва на присъстващите, че желанието на сърцето му е всички да бъдат като него; тоест спасени чрез Божията благодат (Деяния 26:29). Желае не толкова собствената си свобода или справедливост, колкото те да преживеят Божието спасение. Какво бихме могли да научим от примера му тук? Колко сме готови да пожертваме, за да видим разпространението на евангелието?`

`Агрипа получава възможността да чуе евангелието директно от устата на Павел. И все пак го отхвърля. Как бихме могли да не пропускаме благоприятните възможности, когато се появят пред нас? Иначе казано, как да гледаме на реалността наоколо винаги с духовните си очи?`