---
title:  Пред Феликс
date:   16/09/2018
---

Пет дни след преместването на Павел в Кесария една група важни еврейски водачи – първосвещеникът, някои членове на Синедриона и професионален адвокат на име Тертил – идват от Йерусалим и официално излагат пред Феликс делото срещу апостола (Деяния 24:1-9).

Това е единственият процес в книгата „Деяния“, при който обвинителите наемат адвокат. В речта си Тертил пробва интересна стратегия, за да спечели благоволението на губернатора. Не е вярно, че под ръководството на Феликс евреите са се наслаждавали на дълъг период на мир. Всъщност никой друг управител не е бил толкова репресивен и жесток, а тези репресии са предизвикали огромен антагонизъм сред евреите към римското управление. С много хитрост Тертил използва собствената административна политика на губернатора, за да го убеди, че в този случай ще постигне политическа стабилност само чрез тежки репресии.

След това излага три конкретни обвинения срещу Павел: (1) че е подстрекател, който постоянно сее размирици сред евреите в цялата Империя (Деяния 24:5); (2), че е водач на назареите (Деяния 24:5), което намеква, че християнството като цяло е някакво подривно движение; и (3) че се опитва да оскверни храма в Йерусалим (Деяния 24:6).

`Прочетете Деяния 24:10-19. Как Павел отговаря на всяко едно от тези обвинения?`

Две по-нататъшни тези, изтъкнати от Павел, са пагубни за казуса на обвинителите: (1) липсата на азиатски свидетели (Деяния 24:18,19), което е в състояние да направи съдебния процес недействителен, и (2) фактът, че евреите са можели да говорят само по време на изслушването на Павел пред Синедриона една седмица по-рано (Деяния 24:20) и като такива не разполагат с нищо, в което да го обвинят, освен че вярва във възкресението на мъртвите (сравни с Деяния 23:6).

Феликс веднага разбира тежестта на аргументите на Павел, защото също е запознат донякъде с християнството, вероятно чрез еврейската си съпруга Друсила. Факт е, че решава да отложи производството до второ нареждане (Деяния 24:22).

Отговорът на Феликс (Деяния 24:24-27) разкрива много за неговия характер: той протака, може да бъде подкупен и е опортюнист. Павел има малък шанс за справедлив процес при човек като него.

`Прочетете Деяния 24:16. Апостолът казва, че винаги се старае да има „непорочна съвест и спрямо Бога, и спрямо човеците“. Какво означава това? Какво би трябвало да промените – ако откривате нещо такова – за да сте способни да заявите същото?`