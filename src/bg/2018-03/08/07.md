---
title:  Разширено изучаване
date:   24/08/2018
---

„Обърнатите във вярата евреи обикновено не са склонни да действат веднага щом Божието провидение им отвори път. В резултат от труда на апостолите сред езичниците новоповярвалите езичници далеч превъзхождат по брой новоповярвалите евреи. Последните се страхуват, че ако ограниченията и церемониите на техния закон не бъдат задължителни за езичниците като условие за църковно членство, националните особености, съхранявали ги дотогава като отделен народ, накрая биха се заличили” (Уайт, Е. Деяния на апостолите. София: Нов живот, 1992, стр. 85).

„Еврейските християни имат пред очите си храма, който естествено отправя мислите им към особените им привилегии като нация. Те виждат, че християнската църква се отдалечава от церемониите и традициите на юдаизма. Разбират, че особената святост, придадена на еврейските обичаи, ще се изгуби в светлината на новата вяра. Затова мнозина негодуват срещу Павел, главния виновник за промяната. Дори и не всички ученици са готови да приемат спокойно решението на събора. Някои държат на церемониалния закон. Те не са благосклонни към Павел, защото смятат, че неговото мнение относно задължителността на еврейския закон е твърде либерално” (Уайт, Е. Деяния на апостолите. София: Нов живот, 1992, стр. 88).

**Въпроси за разискване**

`В групата разгледайте отново последния въпрос от частта за понеделник. Как разбираме факта, че принадлежността към „правилната“ църква не гарантира спасение? Например древният Израил е бил „правилната църква“, но това не означава, че всички в него са се спасили. Ако принадлежността към истинската църква не гарантира спасение, тогава какво е предимството да бъдеш част от нея?`

`Как да се приемат необрязаните езичници в общността на вярата, е един от първите най-важни административни въпроси, пред които е изправена ранната църква. Кои биха могли да са съпоставимите спорни въпроси в нашата църква днес и какво ни показва примерът от Деяния, 15 гл. за справянето с тях?`

`Нека няколко души в съботноучилищната ви група заемат позицията на евреите, настояващи, че езичниците трябва да станат еврейски прозелити, преди да се присъединят към църквата, на която те гледат (и с пълно право) като на продължение на заветните обещания, дадени на Израил. Какви са техните аргументи и как бихте могли да им отговорите? Как може такъв дебат да ни покаже защо проблемите, които днес изглеждат толкова ясни, в едно по-различно време биха могли да изглеждат значително по-сложни, отколкото ни се струват сега?`