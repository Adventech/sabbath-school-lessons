---
title:  Обрязването
date:   20/08/2018
---

Един от големите проблеми в този конфликт е обрязването. То не е човешко постановление (ср. с Матей 15:2,9). По-скоро е заповядано от самия Бог като белег на Неговия завет с потомците на Авраам, Божия избран народ (Битие 17:9-14).

`Прочетете Изход 12:43-49. Освен израилтяните по рождение, кой друг е трябвало да се обрязва?`

Благословенията на завета не се ограничават само до родените като израилтяни, но се простират и до всеки роб или присъединил се към тях чужденец, който желае да преживее тези благословения – стига да се обреже. След обрязването чужденецът получава същия статут пред Бога, както израилтянинът по рождение: „Той ще бъде като туземец” (Изход 12:48).

Ето защо обрязването е задължително (за мъжа), за да стане пълноправен член на Божията заветна общност. И тъй като Исус е Месията на Израил, изглежда напълно естествено юдаистите да настояват, че нито един езичник не би могъл да се възползва от Неговото спасително дело, без първо да стане юдеин.

`Прочетете Римляни 3:30; 1 Коринтяни 7:18; Галатяни 3:28; 5:6. Какво е разбирането на Павел за обрязването?`

Когато твърдят, че нито един езичник не може да се спаси, без първо да се присъедини към юдаизма, тези мъже смесват две отделни концепции: завет и спасение. Членството в Божията заветна общност не гарантира спасение (Йеремия 4:4; 9:25). Нещо повече, самият Авраам се спасява (оправдава) чрез вяра, и това се случва преди, а не поради обрязването му (Римляни 4:9-13). Спасението винаги е ставало чрез вяра, тъй като заветът е благодатното условие, чрез което Бог ще направи Себе Си и Своя план познати на целия свят. Израил е избран именно за тази цел (Битие 12:1-3).

Но проблемът е, че чрез прякото обвързване на завета и спасението тези вярващи започват да разглеждат обрязването като предоставящо определени заслуги. Обаче Божията спасителна благодат не действа така, както човешките дела. Ето защо налагането на изискване за задължително обрязване на повярвалите езичници като средство за спасение означава изопачаване на евангелската истина (Галатяни 1:7; 2:3-5), заличаване на Божията благодат (Галатяни 2:21), а Исус става ненужен (Галатяни 5:2). Нещо повече, това е отричане на универсалния характер на спасението (Колосяни 3:11; Тит 2:11). Апостол Павел никога не би могъл да се съгласи с подобен тип мислене.

`В какво се състои опасността на разбирането, че спасението се дължи просто на това, че сте член на правилната църква? `