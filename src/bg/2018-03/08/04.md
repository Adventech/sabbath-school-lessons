---
title:  Дебатът
date:   21/08/2018
---

`Прочетете Деяния 15:7-11. Какъв е приносът на ап. Петър към дебата в Йерусалим?`

Разбира се, Лука не ни докладва всички разисквания от тази среща. Би било интересно да разберем например аргументите, излагани в подкрепа на становището на юдаистите (Деяния 15:5), както и отговорите на Павел и Варнава (Деяния 15:12). Фактът, че разполагаме само със словата на Петър и Яков, показва авторитета на тези мъже сред апостолите.

В речта си Петър се обръща към апостолите и старейшините, като им припомня своята опитност с Корнилий преди години. По същество аргументът му е същият, който използва и по-рано с братята в Йерусалим (Деяния 11:4-17). Сам Бог е показал одобрението Си към обръщането на Корнилий (въпреки че той е необрязан езичник), като дава и на него, и на всички в дома му същия дар на Духа, който е подарил и на апостолите в деня на Петдесятница.

В Своето провидение Бог не използва по-малко влиятелна личност от самия Петър, за да убеди юдейските вярващи, че по отношение на спасението Той не прави разлика между евреи и езичници. Дори да им липсват пречистващите ползи на старозаветните правила и предписания, вярващите езичници вече не могат да бъдат считани за нечисти, тъй като лично Бог очиства сърцата им. Последното свидетелство на Петър звучи твърде сходно с онова, което бихме могли да очакваме от Павел: „Но вярваме, че ние ще се спасим чрез благодатта на Господа Исуса, също както и те” (Деяния 15:11).

`Прочетете Деяния 15:13-21. Какво решение на проблема с езичниците предлага Яков?`

Словото на Яков предполага, че той също се радва на голям авторитет (ср. с Деяния 12:17; 21:18; Галатяни 2:9,12). Независимо какво би могъл да разбира под въздигане на Давидовата скиния, което в пророчеството на Амос се отнася до възстановяване на Давидовата династия (Амос 9:11,12), основната цел на Яков е да демонстрира, че Бог вече се е погрижил езичниците да се присъединят, в известен смисъл, към преобразения „Божи народ” и така да се слеят с Израил.

По тази причина решението, което предлага, е на обърналите се езичници да не се налагат допълнителни ограничения, освен онези, които по принцип биха били задължителни за чужденци, желаещи да живеят в земята на Израил.