---
title:  Апостолският указ
date:   22/08/2018
---

`Прочетете Деяния 15:28,29. Кои четири забрани съборът решава да наложи на новоповярвалите езичници?`

Основният въпрос, заради който се свиква съборът, намира удовлетворително решение. Тъй като спасението е по благодат, вярващите езичници са освободени от обрязването при присъединяването си към църквата. Но те трябва да се въздържат от четири неща: (1) месо, принасяно в жертва на идоли при езически ритуали и след това поднасяно в храмов празник или продавано на пазара; (2) консумация на кръв; (3) месо от удавени животни, тоест месо, чиято кръв не е била извлечена; и (4) сексуална неморалност в различните ѝ форми.

Днес повечето християни гледат на забраните за определени храни (забрани 1-3) като на временни препоръки. Тъй като тези неща са били особено отвратителни за евреите, ограниченията – твърдят те – са предназначени само за да хвърлят мост над пропастта между еврейските и езическите вярващи. Също така често се твърди, че всички старозаветни наредби, включително и тези на левитите относно храненето (Левит, 11 гл.) и съботната заповед (Изход 20:8-11), които отсъстват от списъка, вече не са задължителни за християните.

Но т.нар. „апостолски указ“ не е нито временен, нито нов кодекс на християнска етика, изключващ всичко останало, свързано със Стария Завет. Всъщност под водителството на Светия Дух (Деяния 15:28) апостолите и старейшините на църквата повтарят правилата от Левит, 17-18 гл., касаещи само живеещите в Израил чужденци.    

В контекста на „Левит“ тези забрани означават отричане от езичеството. Всеки чужденец, желаещ да живее в Израил, трябва да се откаже от подобни езически практики, с които е свикнал (Левит 18:30). По същия начин от всеки вярващ езичник, желаещ да се присъедини към църквата, се изисква да застане на категорична позиция против езичеството.

Но това е едва първата крачка. След като влезе в църквата, от вярващия, разбира се, се очаква да върши Божията воля, като се покорява на тези заповеди, които са универсални, отпреди Мойсей, не са неразривно церемониални, например съботата (Битие 2:1-3), и следват разграничението между чисти и нечисти храни (Битие 7:2).

Че указът не е временен става ясно например от Откровение 2:14,20, където са повторени първата и последната забрана, изрично водещи и до размисли върху другите две. Всъщност историческите доказателства посочват, че указът все още е считан за задължителен от християните много години след новозаветния период.

`Когато възникнат спорове, как да се научим да сядаме заедно, да се изслушваме един друг и в дух на уважение и смирение да разрешаваме спорните въпроси?`