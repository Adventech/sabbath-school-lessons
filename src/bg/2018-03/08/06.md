---
title:  Писмото от Йерусалим
date:   23/08/2018
---

`Прочетете Деяния 15:22-29. Какви допълнителни мерки са предприети от йерусалимската църква относно решенията на събора?`

Първата мярка е да се напише писмо на вярващите езичници, за да бъдат осведомени за решението. Писмото, написано от името на апостолите и старейшините на Йерусалим, е официален документ, отразяващ върховенството на йерусалимската църква – определено поради водачеството на апостолите – над останалите християнски общности. Написано през 49 г.сл.Хр. (най-вероятната дата на събора), това писмо е един от най-ранните християнски документи, с които разполагаме.

Йерусалимската църква също така решава да определи двама делегати, Юда Варсава и Сила, за да придружат Павел и Варнава в Антиохия; тяхната задача е да занесат писмото и да потвърдят съдържанието му.

`Прочетете Деяния 15:30-33. Как реагира на писмото църквата в Антиохия?`

След прочитането на писмото църквата се изпълва с голяма радост поради насърчителната вест: обрязването вече не е задължително за новоповярвалите езичници. Те също така не възразяват против изискванията в писмото (четирикратният апостолски указ). Така е разрешено първото най-сериозно разделение в ранната църква – поне на теория.

В края на събора евангелието на Павел е напълно признато от църковните водачи в Йерусалим, които подават на него и на Варнава дясната си ръка на общение като белег за приемственост и доверие (Галатяни 2:9). Но тези еврейски християни, продължаващи да живеят според юдейския закон, все още считат за твърде проблематично да общуват на една маса с езичниците, които – според скритите интереси и намерения – си остават ритуално нечисти.

Този проблем проличава например при случая, в който участва и Петър, от Галатяни 2:11-14. Елън Уайт казва: „Дори и не всички ученици са готови да приемат с готовност решението на събора” (Деяния на апостолите. София: Нов живот, 1992, стр. 88).

`Бъдете честни спрямо себе си: Колко трудно ви е да общувате с вярващи от други етноси, култури и дори социални кръгове? Как да се очистите от това категорично антиевангелско отношение?`