---
title:  Спорният въпрос
date:   19/08/2018
---

Още от самото начало църквата в Антиохия се състои както от (елинистични) евреи, така и от необрязани езичници (Деяния 11:19-21; Галатяни 2:11-13), които явно живеят в мирно общение помежду си. Но това общение е разклатено от пристигането на група вярващи от Йерусалим.

`Прочетете Деяния 15:1-5. С какъв проблем се сблъсква църквата?`

Традиционно наричани юдаисти, тези хора от Юдея може би са същите, които стих 5 посочва като „повярвалите между фарисейската секта”. Присъствието на фарисеи в църквата не би следвало да ни изненадва, тъй като самият Павел е бил фарисей преди обръщането си (Филипяни 3:5). Тази група, изглежда, отива в Антиохия по своя собствена инициатива (Деяния 15:24), въпреки че друг епизод, който също се случва в Антиохия малко по-късно, показва, че повечето евреи, включително апостолите, не се чувстват много комфортно в присъствието на необрязаните езичници в църквата (Галатяни 2:11-13).

В писмото си към галатяните Павел не говори положително за юдаистите, определя ги като размирници (Галатяни 1:7; 5:10) и „лъжебратя“ (Галатяни 2:4), чийто истински мотив е да се подкопае духовната свобода на евангелието, а езичниците да бъдат доведени до робството на законничеството.

Тяхната гледна точка е съвсем елементарна: ако езичниците не се обрежат и не спазват всички останали еврейски церемониални закони, не могат да се спасят. Спасението – убедени са те – може да се постигне само в рамките на Божията заветна общност и според Стария Завет няма друг начин да станеш част от Божия избран народ освен чрез обрязване (Битие 17:9-14; Изход 12:48). Накратко, езичниците могат да бъдат спасени само ако първо станат еврейски прозелити.

Разбира се, невъзможно е за Павел и Варнава да се съгласят с подобни изисквания, противоречащи на самата същност на евангелието. Но агресивният подход на юдейските посетители предизвиква разгорещен спор. Думата в Деяния 15:2 (stasis) предава усещането за „конфликт“ или „разногласие“. И все пак въпросът е твърде важен, за да бъде разрешен само на местно ниво. Единството на църквата е заложено на карта. Затова братята от Антиохия решават да изпратят няколко делегати в Йерусалим, включително Павел и Варнава, за да намерят решение.

`Поставете се на мястото на юдаистите. Какви аргументи бихте използвали в подкрепа на становището си?`