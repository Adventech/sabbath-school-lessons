---
title:  Филипи
date:   27/08/2018
---

След като пристигат в Македония, Павел и спътниците му пътуват до Филипи, където основават първата християнска църква в Европа.

`Прочетете Деяния 16:11-24. Къде отиват мисионерите в събота и защо? Какво в крайна сметка се случва с тях?`

Винаги, когато Павел пристига в някой град, негова практика е да посещава местната синагога в събота, за да свидетелства пред евреите (Деяния 13:14,42,44; 17:1,2; 18:4). Това, че заедно с придружителите си един ден отиват край реката на Филипи, за да се помолят – заедно с няколко жени, еврейки и езичнички, покланящи се на Бога – сигурно означава, че в града е нямало синагога. Важното тук е фактът, че Павел не посещава еврейските синагоги в събота само с евангелизационни намерения, но и защото това е денят за поклонение.

`Прочетете Деяния 16:25-34. Припомнете си историята за обръщането на началника на тъмницата. Какво е трябвало да стори, за да се спаси?`

Отговорът на Павел и Сила върху въпроса на тъмничния началник е в пълна хармония с евангелието, тъй като спасението става изцяло чрез вяра в Исус Христос (Римляни 3:28; Галатяни 2:16). Но в резултат на тази случка не бива да стигаме до заключението, че вярата в Исус е всичко необходимо за кръщението, за сметка на правилното доктринално и практическо обучение.

Какво знаем за началника на тъмницата? Дали е бил евреин, или юдейски прозелит? И в двата случая онова, от което се нуждае, е да повярва в Исус като Господ и Спасител. Ами ако е езичник, вече познаващ и покланящ се на Бога, като Корнилий, Лидия (Деяния 16:14) и някои други в „Деяния на апостолите“? Каквито и да са фактите за него, лаконичността на доклада не бива да бъде използвана като оправдание за прибързани кръщения.

`Прочетете Деяния 16:31-34. Какво ни учи текстът за пълната жертва на Христос за нас? Как да се учите ден след ден да се предавате в увереността за Христовата праведност, покриваща ви като ваша единствена надежда за спасение?`