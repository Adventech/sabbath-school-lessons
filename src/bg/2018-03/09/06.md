---
title:  Павел в Коринт
date:   30/08/2018
---

Деяния 18:1-11 припомня преживяванията на Павел в Коринт, където той остава в продължение на година и половина. Акила и Прискила се превръщат в доживотни приятели на Павел (Римляни 16:3; 2 Тимотей 4:19). Разказът загатва, че когато отиват в Коринт, там вече има християни – сигурно поради изселването на евреите от Рим от император Клавдий. Римският историк Светоний, изглежда, посочва, че депортацията се е случила поради настаналия смут в еврейската общност, свързан с името „Христос“ (Клавдий, 25:4). По всяка вероятност е резултат от проповядването на евангелието от страна на местните еврейски вярващи. Възможно е самите Акила и Прискила да са участвали в тези дейности. Каквото и да е станало, Павел и новите му приятели споделят не само обща вяра и един и същ еврейски произход, но и една и съща професия.

`Прочетете Деяния 18:4-17. Какъв е резултатът от мисионската дейност на Павел в Коринт?`

Когато Сила и Тимотей пристигат от Македония, донасят известна финансова помощ от църквите там (2 Коринтяни 11:8,9). Това позволява на Павел напълно да се посвети на проповядване. Желанието му е да живее на самоиздръжка по време на служенето си, макар че същевременно поучава и че „проповедниците на благовестието да живеят от благовестието“ (1 Коринтяни 9:14).

Въпреки силната еврейска опозиция спрямо неговата вест, някои евреи все пак повярват, както и част от езичниците се прекланят пред Бога. Сред новоповярвалите са Крисп, ръководителят на синагогата, и целият му дом. Много от коринтяните също повярват и се кръщават. Обаче ситуацията сред евреите е твърде нажежена, както става ясно от един епизод (Деяния 18:12-17), и Павел може би е планирал скоро да напусне Коринт, но в нощно видение получава божественото насърчение да остане (Деяния 18:9-11).

Връщайки се към Антиохия, той взема Акила и Прискила със себе си и ги оставя в Ефес, където прекарва няколко дни, преди отново да тръгне на път. Докато е там, има възможността да проповядва в местната еврейска синагога. Положителната реакция на местните го подтиква да обещае, че ако е Божията воля, ще се върне отново (Деяния 18:18-21). Това ще стане при следващото му пътуване.

`Павел, огорчен от отказа да го приемат, се нуждае от насърчение от Господа по отношение на спасението на души в Коринт. Какво ни разкриват Господните думи спрямо него (Деяния 18:10), когато може би се чувстваме по сходен начин?`