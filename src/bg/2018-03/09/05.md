---
title:  Павел в Атина
date:   29/08/2018
---

Атина, културният център на Древна Гърция, буквално се е предал на идолопоклонство. Навсякъде са разположени мраморни статуи на личности и божества – особено при входа на агората (градския площад), центъра на градския живот. Павел е толкова разстроен от преобладаващото идолопоклонство, че променя обичайната си практика първо да отива в синагогата, и се впуска в двоен ход на действие: ежеседмично разисква в синагогата с евреите и посветените езичници, а всеки ден е на градския площад сред езичниците (вж. Деяния 17:15-22).

Тъй като атиняните винаги са готови да чуят нещо ново, някои философи проявяват интерес към учението на Павел и го канят да говори пред Ареопага, висшия градски съвет. В словото си апостолът не цитира Писанието, нито прави ретроспекция на Божията намеса в живота на Израил, както постъпва обикновено, когато говори пред еврейска публика (ср. с Деяния 13:16-41). Такъв подход не би имал никакъв успех пред тази публика. Вместо това представя някои важни библейски истини по начин, който езичници с друга култура биха могли да разберат.

`Прочетете Деяния 17:22-31. Кои важни истини за Бога и спасението, за историята и човечеството проповядва той на тези хора в беседата си пред Ареопага?`

Повечето от думите на Павел звучат нелепо за тази изтънчена езическа публика, чиито разбирания за Бога и религията са изключително изопачени. Не знаем как апостолът е възнамерявал да приключи вестта си, защото като че ли е прекъсван винаги когато спомене Божия съд над света (Деяния 17:31). Това убеждение се сблъсква фронтално с две гръцки концепции: (1) че Бог е напълно трансцедентен, изобщо не се занимава със света, нито е загрижен за човешките дела и (2) че когато човек умре, няма възкресение. Това ни помага да си обясним защо евангелието е глупост за гърците (1 Коринтяни 1:23) и броят на новоповярвалите в Атина е толкова малък.

Но сред повярвалите се намират някои от най-влиятелните представители на атинското общество като Дионисий, член на Ареопага, и Дамар, чието споменаване по име загатва, че има важен статут, а е възможно и самата тя да е член на Съвета (Деяния 17:34).

`Различният подход на Павел пред Ареопага показва доколко е наясно със социалните и културните различия. Той дори цитира езически поет (Деяния 17:28) в беседата си. Какво следва да научим от това за прилагането на различни методи при достигането на различни хора?`