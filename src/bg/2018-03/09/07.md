---
title:  Разширено изучаване
date:   31/08/2018
---

„Онези, които днес проповядват непопулярни истини, не бива да се обезкуражават, ако понякога не срещат подобен добър прием дори от хора, твърдящи, че са християни, както става с Павел и неговите сътрудници. Вестителите на кръста трябва да се укрепят с бдение и молитва и да напредват с вяра и кураж, работейки винаги в името на Исус“ (Уайт, Е. Деяния на апостолите. София: Нов живот, 1992, стр. 103).

„Ако при последните сцени от историята на тази земя хората, на които се проповядват изпитващите истини, биха следвали примера на беряните – да изучават всеки ден Писанията и да сравняват Божието Слово с дадените им вести, там, където днес има сравнително малко привърженици на писанията на Божия закон, би имало много повече. (...)

Всички ще бъдат съдени според светлината, която им е била дадена. Господ изпраща своите посланици с вест на спасение и ще държи отговорни всички, които чуят, за начина, по който са се отнесли към думите на служителите Му. Искрено търсещите истината ще изследват внимателно ученията, които им се представят в светлината на Божието Слово“ (пак там, стр. 103-104).

**Въпроси за разискване**

`В контекста на последния параграф от частта за понеделник заедно със съботноучилищната си група обсъдете приложенията на следното свидетелство: „Необходима е по-цялостна подготовка на кандидатите за кръщение (…). Принципите на християнския живот трябва да бъдат изяснени на онези, които току-що са стигнали до истината" (Уайт, Е. Свидетелства към църквата. Т. 6. София: Нов живот, 2013, стр. 81).`

`Размишлявайте върху последния въпрос от частта за сряда. Как като църква да покажем същото разбиране, което има Павел, относно културните различия, и същата готовност да се срещаме с хората там, където те са, без да изневеряваме на евангелието или на собствената си религиозна идентичност?`

`Прочетете Деяния 17:32-34. Какво бихме могли да научим от трите типа реакции, с които се сблъсква вестта на Павел в Атина? „(1) Някои се подиграват. Те са развеселени от страстната искреност на този странен евреин. Възможно е да се шегуваме с живота; но тези, които го правят, ще установят, че това, което започва като комедия, твърде често завършва с трагедия. (2) Някои отлагат решението си. Най-опасният от всички дни е, когато човек открие колко лесно е да се говори за утрешния ден. (3) Някои вярват. Мъдрият знае, че само глупакът ще отхвърли Божието предложение“ (Баркли, У. Деяния на апостолите. Стр. 133 – англ. изд.).`

`Павел всъщност цитира един езически автор (Деяния 17:28), за да обясни тезата си пред атиняните. Какво би следвало да ни покаже това за факта, че понякога използването на подобни източници може да бъде от полза? Но и какви опасности се крият в такъв подход?`