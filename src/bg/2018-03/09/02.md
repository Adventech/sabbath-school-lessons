---
title:  Отново в Листра
date:   26/08/2018
---

Лука подбира събитията така, че Павел почти веднага се озовава в Дервия и Листра. Единственото, което се казва за Сирия и Киликия, е, че апостолът е минал през района, като е подкрепил църквите (Деяния 15:41).

`Прочетете Деяния 16:1-13. Какво ни учи тук постъпката на Павел за чувствителността му в стремежа да достигне другите?`

Въпреки че бащата на Тимотей е езичник, майка му е еврейка християнка; името ѝ е Евнихия. И макар че е необрязан, Тимотей познава Писанието още от своето детство (2 Тимотей 3:15); информация, загатваща, че също е благочестив човек. Като християнин той вече е спечелил уважението и възхищението на всички местни вярващи.

Тъй като евреите признават юдейския произход по майчина линия, а не по бащинска, Тимотей е евреин. Той не е обрязан на осмия ден след своето раждане може би защото гръцкият му баща е счел обрязването за варварска постъпка.

Павел желае Тимотей да бъде негов съработник, но знае, че като необрязан евреин ще му бъде забранено да влиза в еврейските синагоги поради обвинения в отстъпничество. Затова Павел го моли да се обреже. Ето защо мотивите му са изцяло практични и не бива да бъдат разглеждани като противоречие на проповядваното от него евангелие.

След като отново посещава местата, откъдето е минал при първото си пътуване, Павел решава да тръгне на югозапад, по всяка вероятност към Ефес в провинция Азия, но Светият Дух му пречи да го направи. След това тръгва на север, опитвайки се да стигне до Витиния, но отново по някакъв неведом за нас начин Духът му пречи да отиде там. Тъй като вече минава през Мизия, единствената възможност за Павел е да се отправи на запад към морското пристанище Троада, откъдето може да отплава в различни посоки.

Но в нощно видение Бог му показва, че трябва да плава през Егейско море към Македония. Когато неговите спътници научават за видението, те стигат до заключението, че Бог наистина ги е призовал да споделят евангелието с македонците.

`Помислете защо Павел обрязва Тимотей. Какво би трябвало да ни научи това за готовността ни да вършим определени неща, с които може би невинаги сме съгласни или считаме за необходими, ако това ще послужи на по-висша кауза?`