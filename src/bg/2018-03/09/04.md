---
title:  Солун и Берия
date:   28/08/2018
---

След като Павел и Сила са освободени от затвора, мисионерите напускат Филипи (Деяния 16:35-40). От там апостолът и спътниците му отиват директно в Солун, столицата на Македония.

`Прочетете Деяния 17:1-9. Как евреите в Солун реагират на успеха на Павел в проповядването сред езичниците?`

Отново виждаме Павел да търси синагога, където да сподели евангелието. Множество посветени гърци и немалко видни жени биват убедени от вестта му. Фактът, че тези новоповярвали „дружаха с Павел и Сила“ (Деяния 17:4), като че ли означава, че се е оформила обособена група и те се срещат извън синагогата, по всяка вероятност в дома на Ясон.

Движени от ревност, техните противници предизвикват бунт. Намерението им е да доведат Павел и Сила – Тимотей не се споменава тук – пред градското събрание и да ги обвинят. Тъй като не могат да открият мисионерите, сам Ясон и още няколко от новоповярвалите биват завлечени пред местните власти с обвинението, че прикриват политически подстрекатели.

`Прочетете Деяния 17:10-15. Какъв е отговорът на евреите в Берия в сравнение с този в Солун?`

Терминът eugenēs (Деяния 17:11) първоначално е означавал „добре роден“ или „с благородно рождение“, но постепенно започва да обозначава по-общо „добронамерено“ отношение и най-вероятно случаят тук е именно такъв. Евреите от Берия са похвалени не просто защото са съгласни с Павел и Сила, а поради готовността им лично да изследват Писанията и ежедневно да проверяват дали казаното от мисионерите е правилно. Чисто емоционалната реакция към евангелието, без необходимото интелектуално убеждение, води до повърхностно разбиране и трае твърде кратко.

Но не след дълго гоненията прекъсват продуктивното служене на Павел в Берия, принуждавайки го да отиде още по-далеч, в Атина.

`Кога за последен път прилежно изследвахте Писанията, за да установите „дали това е вярно“?`