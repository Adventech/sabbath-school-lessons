---
title:  Павел най-после в Рим
date:   26/09/2018
---

След три месеца на Малта Павел и спътниците му най-накрая успяват да продължат пътуването си (Деяния 28:11). Те пристигат в Потиоли (Деяния 28:13) – съвременния Поцуоли в залива на Неапол – откъдето ще пътуват до Рим по суша (вж. Деяния 28:11-16).

Новината за пристигането на Павел бързо стига до Рим, а оттам група от вярващи пропътуват няколко мили на юг, за да го посрещнат. Макар че никога не е бил в Рим, апостолът има многобройни приятели в града: съработници, новоповярвали, роднини и много други, скъпи на сърцето му (Римляни 16:3-16). Срещата на Апиевия път сигурно е била изключително трогателна, особено с оглед на корабокрушението и на факта, че сега Павел е затворник. В резултат на такава удивителна проява на любов и загриженост от страна на любимите му приятели, апостолът благодари на Бога и се чувства дълбоко насърчен точно на прага на процеса пред императора.

В официалния си доклад Фест сигурно е записал, че според римското право Павел не е виновен за никакво голямо престъпление (Деяния 25:26,27; 26:31,32). Това вероятно обяснява защо му е позволено да наеме частно жилище (Деяния 28:30), вместо да бъде изпратен в обикновен затвор или военен лагер, въпреки че според римския обичай той е прикован към войник през цялото време. Това, че Павел е там за своя сметка, загатва, че може би е практикувал своя занаят (Деяния 18:3).

`Прочетете Деяния 28:17-22. Какво прави Павел малко след като се установява в Рим?`

Макар че не може да отиде в синагогата, тя може да дойде при него. И така, скоро след пристигането си, верен на своя подход да отива първо при евреите (Римляни 1:16), Павел свиква местните еврейски водачи да засвидетелстват невинността му и да обясни, както е правел и преди, че е арестуван без никаква друга причина освен надеждата на Израил (Деяния 23:6; 24:15; 26:6-8). Неговото намерение не е толкова да се защитава, колкото да създаде атмосфера на доверие, позволяваща му да проповядва евангелието, като показва как възкресението на Исус изпълнява надеждата на предците на Израил. Изненадани, че не са получили никаква информация от Йерусалим за Павел, евреите решават да го изслушат.

`Прочетете Деяния 28:22. Какво ни разкрива това за враждебността срещу вярващите още по онова време? Как да останем верни, когато другите говорят против нашата вяра?`