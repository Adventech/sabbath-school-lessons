---
title:  Плаване до Рим
date:   23/09/2018
---

Около две години след задържането му в Кесария (Деяния 24:27) Павел трябва да бъде изпратен в Рим. Ако съдим по факта, че историята е разказана в първо лице множествено число, и по богатството на детайлите, използвани за описание на дългото и бурно морско пътешествие до Италия (Деяния 27:1-28:16), Лука е придружавал Павел заедно с друг християнин на име Аристарх (Деяния 27:2). Още един важен герой в историята е римският стотник Юлий, който отговаря и за други затворници (Деяния 27:1).

Корабът отплава в късното лято. Споменатият пост (Деяния 27:9) се отнася до Деня на умилостивението през втората половина на октомври. Поради зимните условия пътуването в Средиземно море обикновено се избягва между ноември и март. Този път обаче те се сблъскват с трудности още от самото начало и едва след много закъснения стигат до малкия залив Добри пристанища на остров Крит (Деяния 27:8).

`Прочетете Деяния 27:9-12. Как Павел се намесва в историята, докато са в Добри пристанища, и как е приета неговата намеса?`

Никой не обръща внимание на предупрежденията на Павел и затова те решават да отпътуват на запад на разстояние още 40 мили до едно пристанище (Феникс), където биха могли да презимуват в безопасност. За съжаление, при внезапна промяна на времето се озовават в такава буря, че екипажът няма друг избор, освен да остави кораба да бъде отнесен от вятъра на югозапад, далеч от сушата. Скоро започват да хвърлят през борда товара и дори част от корабното оборудване в неистов опит да го направят по-лек, тъй като вече започва да се пълни с вода. Ситуацията е драматична. След няколко дни на оскъдна светлина, лоша видимост, силен дъжд и бушуващи ветрове, без да знаят къде са и в пълно изтощение, „изчезна вече всяка надежда да бъдем спасени“ (Деяния 27:20).

`Прочетете Деяния 27:21-26. Каква е втората намеса на Павел в историята?`

С пророчески думи Павел предава на екипажа вестта, която току-що е получил от Бога. Няма никакви основания за отчаяние или загуба на надежда. Ще преминат опасности и загуби, но всички те ще оцелеят.

`Защо такъв верен и посветен служител на Господа като Павел трябва да страда толкова много? Какви поуки можем да научим от неговото преживяване?`