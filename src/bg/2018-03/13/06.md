---
title:  Победата на евангелието
date:   27/09/2018
---

На определения ден се събират голям брой евреи, за да изслушат как Павел представя евангелието (Деяния 28:23).

`Прочетете Деяния 28:24-31. Каква е идеята на апостола, когато цитира в този контекст думите на пророк Исая?`

Цитатът от Исая 6:9,10 описва какво се случва, когато хората отказват да приемат божествената вест. Въпреки че някои евреи повярват, други не го правят, и така, поради този голям спор, апостолът няма друг избор, освен да се обърне към езичниците (Деяния 13:46,47; 18:6).

Павел трябва да изчака две години, за да бъде съден от императора. Междувременно, макар и ограничен в домашния си затвор, той все още може безпрепятствено да споделя евангелието с онези, които идват при него. Последната сцена в „Деяния“ подчертава победата на евангелието, тъй като никаква сила, било то еврейска или римска, не успява да спре неговия напредък.

Не е ясно защо Лука завършва книгата си в този момент, тъй като има доказателства, че поради слабости в делото срещу Павел той е освободен от ареста, отива на друго мисионско пътуване и след това отново е отведен в Рим, където е екзекутиран (2 Тимотей 4:6-8). Може би от гледна точка на литературната идея на Лука, след като е проповядвано дори и в далечния Рим, евангелието вече е стигнало до „краищата на земята“ (Деяния 1:8).

„Търпението и куражът му по време на дългото и несправедливо затворничество, смелостта и вярата му са една непрекъсната проповед. Неговият дух, така различен от духа на света, дава свидетелството, че една сила, по-висша от земната, обитава в него. И чрез примера му християните са подбудени да защитават делото с по-голяма решителност, отколкото преди Павел да бъде откъснат от публична дейност. Павловите окови подействат по такъв начин, че когато неговата сила и полезност изглеждат прекършени и според всички изгледи той може да направи най-малко, тогава жъне снопи за Христос в полета, изглеждали напълно затворени за него“ (Уайт, Е. Деяния на апостолите. София: Нов живот, 1992, стр. 211).

Но от гледна точка на мисията на църквата, може да се каже, че книгата „Деяния на апостолите“ – или историята на разпространението на евангелието – все още не е завършена и тук всеки от нас излиза на сцената. През вековете са написани множество вълнуващи и драматични глави, понякога с кръвта на верните Божии свидетели. Сега е наш ред да добавим още една глава, последната (надяваме се!) и да доведем мисията, поверена от Исус на учениците, докрай „и тогава ще дойде свършекът“ (Матей 24:14).