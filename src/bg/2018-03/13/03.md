---
title:  Корабокрушението
date:   24/09/2018
---

При втората си намеса в историята Павел уверява всички, които са на борда – общо 276 души (Деяния 27:37), че макар да понесат непоправими щети, няма да има жертви; само корабът ще потъне (Деяния 27:22). Четиринадесет дни по-късно думите на апостола се сбъдват. Все още в ужасна буря и с носещ се напосоки кораб, моряците усещат, че сушата е близо, вероятно защото чуват шума от разбиващите се в брега вълни (Деяния 27:27). След поредица от измервания на дълбочината и опасявайки се, че корабът ще бъде отнесен право срещу скалите по брега, те пускат четири котви от задната страна на кораба, за да намалят скоростта. А междувременно отчаяно молят своите божества за настъпването на дневната светлина (Деяния 27:28,29).

`Прочетете Деяния 27:30-44. Какви поуки можем да извлечем от тази история?`

В началото на пътуването стотникът се е отнасял добре с Павел, но няма основания да се доверява на моряшката преценка на апостола. Обаче две седмици по-късно нещата се променят. Павел вече е спечелил уважението на стотника с пророческата си намеса за корабокрушението (Деяния 27:21-26), която сега предстои да се изпълни.

Апостолът подканва хората на борда да се хранят, в противен случай няма да имат сили да плуват и да стигнат до брега. Не е задължително Божественото провидение да ни освободи от това, което би било нормално наше задължение. „В целия този разказ се поддържа добър баланс между Божието уверение за тяхната безопасност и усилията на хората, за да си я осигурят“ (Уилямс, Д. Дж. Деяния на апостолите. Стр. 438 – англ. изд.).

Когато утрото настъпва, моряците виждат сушата; това е залив, където решават да изтеглят плавателния съд на сушата. Но корабът така и не стига до брега. Вместо това се удря в пясъчна ивица и се разпада под напора на вълните. Планът на войниците да убият затворниците, за да не им позволят да избягат, е спрян от стотника основно заради Павел. В крайна сметка, както обещава Бог, нито един живот не е изгубен.

`Какво трябва да ни разкрие това за силата на свидетелството на Павел и за неговия характер, така че поради желанието за опазване живота на Павел на войниците е забранено да убият когото и да било от затворниците?`