---
title:  Пътуването към Рим
date:   22/09/2018
---

### За изучаване през седмицата
Деяния, 27, 28 гл.; Римляни 1:18-20.

> <p>Стих за запаметяване</p>
> „Не бой се, Павле, ти трябва да застанеш пред Кесаря; и ето, Бог ти подари всички, които плуват с тебе“ (Деяния 27:24).

Павел отдавна желае да посети Рим, но залавянето му в Йерусалим променя всичко. Като се поддава на законническия натиск на йерусалимските църковни водачи, той се озовава задържан от римляните в продължение на почти пет години, в това число и времето, прекарано в пътуване по море до Италия. Тази промяна представлява сериозен удар по неговите мисионски намерения.

Въпреки временната спънка, сам Исус обещава, че апостолът все пак ще свидетелства за Него в Рим (Деяния 23:11). Дори когато Го подвеждаме, Бог пак може да ни даде още един шанс, въпреки че невинаги ни спестява последиците от нашите действия. Павел не само е отведен в Рим като затворник, но и не откриваме никакви библейски доказателства, че някога е успял да отиде в Испания, както се е надявал да направи (Римляни 15:24). След като бива освободен от това, което е известно като първи римски затвор, Павел отново е арестуван, този път за да понесе мъченическа смърт (2 Тимотей 4:6-8) при Нерон през 67 г.сл.Хр.

Да, Павел стига до Рим и докато чака в своя домашен арест да бъде съден пред императора, той говори, въпреки веригите си (Ефесяни 6:20, Филипяни 1:13), без никакви спънки на всекиго, отишъл при него (Деяния 28:30,31), включително и на важни личности от дома на Кесаря (Филипяни 4:22).