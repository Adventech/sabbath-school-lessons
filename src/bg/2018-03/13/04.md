---
title:  В Малта
date:   25/09/2018
---

Едва когато стигат до брега, оцелелите научават, че са на Малта, малък остров в центъра на Средиземно море, на юг от Сицилия. През двете седмици, когато са се носили из морето, предадени на силата на вятъра, са изминали около четиристотин седемдесет и пет мили от Добри пристанища в Крит. Сега ще трябва да изчакат трите зимни месеца, преди да продължат своето пътуване (Деяния 28:11).

`Прочетете Деяния 28:1-10. Какво се случва с Павел на остров Малта и как Бог успява да го използва?`

Малтийците са много гостоприемни и приятелски настроени и първото им действие към Павел и неговата група, мокри и премръзнали, е да запалят огън, за да ги стоплят. По това време на годината температурата в Малта не би била по-висока от 10°С.

Инцидентът със змията привлича вниманието на хората към Павел. Отначало местните езичници гледат на факта, че е ухапан от змия, като на акт на божествено възмездие. Те смятат, че Павел е убиец, успял да избегне смъртоносно удавяне, но все още в хватката на божествата, или може би на гръцката богиня Дике, олицетворяваща справедливостта и отмъщението. Тъй като апостолът не умира, той бива приветстван като бог, както се е случило и в Листра няколко години по-рано (Деяния 14:8-18). Въпреки че Лука не се спира подробно върху този епизод, спокойно можем да предположим, че Павел се е възползвал от това положение, за да свидетелства за Бога, на Когото служи.

Поплий е или римският прокурист на Малта, или просто местно лице, но той приветства Павел и спътниците му в продължение на три дни, докато не намират по-постоянно място за престой. Във всеки случай изцелението на бащата на този човек дава възможност на Павел да се включи с нещо като лечебно служене сред малтийския народ.

В разказа на Лука не се споменава за нито един новоповярвал, за нито една църква, които Павел да е оставил след себе си, когато си тръгва от Малта. Такъв пропуск може да е съвсем случаен, но той илюстрира факта, че нашата мисия в света се простира отвъд кръщението или основаването на църкви. Тя включва също така загриженост за хората и за техните нужди. Това е практическият аспект на евангелието (Деяния 20:35, сравни с Тит 3:14).

`Колко удивително, че тези невежи островитяни имат усещането за божествена справедливост. В крайна сметка на какво се дължи то? Вж. Римляни 1:18-20.`