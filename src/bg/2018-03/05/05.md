---
title:  Началото на служенето на Павел
date:   01/08/2018
---

Деяния 9:19-25 ни оставя с впечатлението, че след своето обръщане Павел пребивава в Дамаск известно време, преди да се върне в Йерусалим (Деяния 9:26). Но в Галатяни 1:17 апостолът прибавя, че преди да отиде в Йерусалим, се е отправил за Арабия, където очевидно е водил по-затворен живот за определен период от време. „Тук, в самотата на пустинята, има добра възможност за спокойно изследване и размисъл” (Уайт, Е. Деяния на апостолите. София: Нов живот, 1992, стр. 56).

`Прочетете Деяния 9:20-25. Как Лука описва служенето на Павел в Дамаск? Колко добре се развива всичко?`

Първоначалната цел на Савел, когато тръгва от Йерусалим с писма от първосвещеника, са вярващите евреи, които по всяка вероятност търсят убежище в синагогите на Дамаск (Деяния 9:2). Сега, след завръщането му от Арабия, той най-накрая отива в синагогите, но не за да арестува вярващите, а за да ги умножи; не да клевети Исус като самозванец, а да Го представи като Месията на Израил. Какво ли е минало през умовете на онези, които са чували за него единствено, че е един от техните гонители, а сега го виждат да свидетелства за Исус? Какво друго да сторят, освен да се удивляват на онова, в което се е превърнал Савел от Тарс, и да наблюдават какво върши той за църквата? (Вероятно са нямали и най-малка представа какво влияние ще има този новоповярвал по-късно.)

Тъй като не могат да противоречат на Павел, някои от противниците му правят заговор да отнемат неговия живот. Собственият му разказ за този епизод (2 Коринтяни 11:32,33) загатва, че някои от противниците му са го издали на местните власти, за да осъществят намерението си. Но с помощта на вярващите Павел успява да избяга, спуснат в кош, по всяка вероятност през прозореца на къща, построена в градската стена.

Той още от самото начало знае, че ще се сблъска с неприятности (Деяния 9:16). Противопоставяне, гонения и страдания от различни посоки непрекъснато ще го съпътстват в неговото служене, но нищо не може да разклати вярата му или чувството му за дълг – въпреки трудностите и изпитанията, с които се сблъсква на практика на всяка крачка от новия си живот в Христос (2 Коринтяни 4:8,9).

`Въпреки битките и противопоставянето, Павел не се отказва. Как бихме могли да се научим да правим същото, що се касае до вярата – т.е. как да устояваме сред обезкуражаващи обстоятелства и противопоставяне?`