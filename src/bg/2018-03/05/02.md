---
title:  Гонител на църквата
date:   29/07/2018
---

Павел е елинистичен евреин. Родното му място е Тарс, столицата на Киликия (Деяния 21:39). Въпреки това до известна степен той се отклонява от елинистичния стереотип, защото е отгледан в Йерусалим, където учи при Гамалиил (Деяния 22:3) – най-влиятелния фарисейски учител по онова време. Като фарисей е стриктно ортодоксален, въпреки че ревността му граничи с фанатизъм (Галатяни 1:14). Ето защо Савел повежда Стефан към смъртта му и се превръща в ключова фигура на последвалото гонение.

`Прочетете Деяния 26:9-11. Как Павел описва своите действия срещу църквата?`

На друго място той казва, че евангелието е камък за препъване за евреите (1 Коринтяни 1:23). Освен факта, че Исус не отговаря на традиционните еврейски очаквания за царствен Месия, те по никакъв начин не могат да приемат идеята, че Онзи, Който е умрял на кръст, може да бъде Божият Месия, защото Писанието твърди, че всеки, който виси, е под Божие проклятие (Второзаконие 21:23). Ето защо за евреите разпятието само по себе си представлява гротеска, противоречие – най-ясното доказателство, че твърденията на църквата за Исус са фалшиви.

Текстът от Деяния 9:1,2 ни разкрива Савел от Тарс в акция срещу вярващите. Дамаск е важен град на около 215 км северно от Йерусалим. Там има многобройно еврейско присъствие. Евреите, живеещи извън Юдея, са организирани в нещо като мрежа, чието седалище се намира в Йерусалим (Синедрионът), а синагогите функционират като центрове за подкрепа на местните общности. Съществува постоянна комуникация между Синедриона и тези общности чрез писма, обикновено разнасяни от shaliaḥ, „някой, който е изпратен” (от еврейското shalaḥ, „изпращам”). Този shaliaḥ е официалният представител, определен от Синедриона за извършването на религиозни задачи.

Когато Павел моли първосвещеника, председателя на Синедриона, за писма до синагогите в Дамаск, той става shaliaḥ, с властта да залови всички последователи на Исус и да ги заведе в Йерусалим (ср. с Деяния 26:12). На гръцки език еквивалентът на shaliaḥ е apostolos, откъдето произлиза думата „апостол“. Така още преди да стане апостол на Исус Христос, Павел е апостол на Синедриона.

`Кога за последен път бяхте ревностни за (или против) нещо, за което впоследствие променихте своето мнение? Какви поуки би трябвало да извлечете от това преживяване?`