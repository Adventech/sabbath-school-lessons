---
title:  Завръщане в Йерусалим
date:   02/08/2018
---

След като успява да напусне Дамаск, Павел се връща в Йерусалим за първи път, откакто го е напуснал като гонител. Това се случва три години след обръщането му (Галатяни 1:18). Не е леко завръщане, тъй като се сблъсква с проблеми и вътре, и извън църквата.

`Прочетете Деяния 9:26-30. Какво се случва с Павел, когато пристига в Йерусалим?`

 В Йерусалим Павел се опитва да се присъедини към апостолите. Въпреки че по това време вече е християнин от цели три години, новината за неговото обръщане звучи толкова невероятно за тях, че също като Анания по-рано, те са по-скоро скептични. Боят се да не би това да е внимателно замислен заговор. Варнава, един левит от Кипър (Деяния 4:36,37), следователно и елинист, съкрушава съпротивата на апостолите и им представя Павел. Сигурно и те са се питали какво ли е сторил Бог със Савел – най-вече когато осъзнават, че слуховете са верни.

Но тяхната съпротива никога не изчезва напълно, дори да не се дължи на миналите постъпки на Павел в преследване на църквата, то поне поради проповядваното от него благовестие. Както и в случая със Стефан, еврейските вярващи, включително и апостолите, твърде бавно разбират универсалния обхват на християнската вяра – вяра, основаваща се вече не на старозаветната церемониална система, особено на жертвената система, изгубила валидността си с Исусовата смърт на кръста. Най-близкият приближен кръг на Павел в църквата в Юдея винаги ще се състои от елинистични вярващи: освен самия Варнава, той включва Филип, един от Седемте (Деяния 21:8) и Мнасон, също от Кипър (Деяния 21:16). Няколко години по-късно църковните водачи в Йерусалим все още обвиняват Павел, че проповядва на практика същата доктрина, засвидетелствана и от Стефан по-рано (Деяния 21:21).

През петнадесетте дни, когато остава в Йерусалим (Галатяни 1:18), Павел очевидно решава да сподели евангелието със същите невярващи юдеи, които преди време е настройвал срещу Стефан. Но както става и със Стефан, действията му са посрещнати със силна съпротива, застрашаваща дори неговия живот. Във видение Исус казва на Павел да напусне Йерусалим заради неговата собствена безопасност (Деяния 22:17-21). С помощта на братята той отива в пристанищния град Кесария и оттам – за родния си град в Киликия, където ще отседне в продължение на няколко години, преди да започне своите мисионски пътувания.