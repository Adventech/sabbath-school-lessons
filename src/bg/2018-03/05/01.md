---
title:  Обръщането на Павел
date:   28/07/2018
---

### За изучаване през седмицата
Деяния 26:9-11; Второзаконие 21:23; Деяния 9:1; Галатяни 1:1; Деяния 9:20-30.

> <p>Стих за запаметяване</p>
> „А Господ му рече: Иди, защото той ми е съд избран да разгласява Моето име пред народи и царе, и пред израилтяните“ (Деяния 9:15).

Обръщането на Савел от Тарс (станал по-късно Павел) е едно от най-забележителните събития в историята на апостолската църква. Но ключовата роля на Павел се простира отвъд самото обръщане, защото той със сигурност не е единственият враг на църквата, станал истински християнин. Въпросът е по-скоро какво той започва да върши за евангелието. Павел е бил упорит противник на първите вярващи и вредата, която е можел да нанесе на младата църква, е била неописуема. Разполагал е и с решителността, и с официалната подкрепа да унищожи църквата. Но той отговаря вярно на Божия призив по пътя за Дамаск и се превръща в най-великия от апостолите. „Отсред най-горчивите и неуморни гонители на Христовата църква излиза най-способният защитник и най-успешният вестител на евангелието” (Уайт, Е. Истории от живота на Павел, стр. 9 - англ. изд.).

Предишните действия на Павел в преследването на ранната църква винаги ще предизвикват у него дълбоко усещане за собственото му недостойнство, въпреки че е способен да каже с още по-дълбоко чувство на благодарност, че Божията благодат към него не е била напразна. С обръщането на Савел християнството се променя завинаги.