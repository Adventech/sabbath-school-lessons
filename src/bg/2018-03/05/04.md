---
title:  Посещението на Анания
date:   31/07/2018
---

Когато осъзнава, че говори със самия Исус, Савел задава въпроса, който дава на Исус търсената възможност: „Какво да сторя, Господи?” (Деяния 22:10). Въпросът посочва смирение на фона на действията му до този момент, но по-важното, свидетелства за безусловна готовност да позволи на Христос да ръководи живота му от този момент насетне. Отведен в Дамаск, Савел трябва да чака по-нататъшни указания.

В Деяния 9:10-19 Библията разкрива как Господ работи, за да подготви Савел от Тарс за новия му живот като апостол Павел. Във видение Исус дава на Анания задачата да посети Савел и да положи ръце върху него, за да възстанови зрението му. Обаче Анания вече знае кой е Савел, както и колко много от братята му са пострадали и дори са изгубили живота си заради него. Той е добре осведомен за причината, поради която Савел е в Дамаск, и затова не иска да стане първата му жертва там. Колебанието му е напълно разбираемо.

Но онова, което Анания не знае, е, че Савел току-що е имал лична среща с Исус Христос, която ще промени живота му завинаги. Той не знае, че вместо да работи за Синедриона, Савел – за пълна изненада на Анания – току-що е призован от Исус да работи за Него. А това означава, че вече не е апостол на Синедриона, а избран инструмент на Спасителя за разнасяне на евангелието и на евреи, и на езичници.

`Прочетете Галатяни 1:1,11,12. Какво специално свидетелство прави Павел по отношение на апостолското си служене?`

В „Посланието към галатяните“ Павел настоява, че е получил вестта си и апостолството си директно от Исус Христос, а не от който и да било човек. Това не противоречи задължително на ролята, изпълнена от Анания в неговото призвание. Когато го посещава, Анания просто потвърждава поръчението, което Савел вече е получил по пътя за Дамаск от самия Исус.

Всъщност промяната в живота на Савел е толкова драматична, че не може да се припише на нито една човешка заслуга. Единствено Божествена намеса може да обясни как най-върлият противник на Исус внезапно успява да Го приеме като Господ и Спасител, да изостави всичко – убеждения, репутация, кариера – и да стане най-посветеният и плодотворен апостол.

`Как обръщането на Савел илюстрира действието на Божията прекрасна благодат? Какво бихте могли да научите от неговата история за тези хора в живота ви, за които се съмнявате, че някога биха дошли при истинската вяра?`