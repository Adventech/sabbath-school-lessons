---
title:  По пътя за Дамаск
date:   30/07/2018
---

`Прочетете Деяния 9:3-9. Какво се случва, когато Павел наближава Дамаск? Колко важни са в този случай Исусовите думи от Деяния 9:5? (вж. също Деяния 26:14)`

Когато Савел и спътниците му наближават Дамаск, се случва нещо неочаквано: около обяд те срещат силна ярка светлина и говорещ глас. Това не е просто видение в пророчески смисъл, а Божествена изява, насочена сякаш изключително върху Савел. Неговите спътници виждат светлината, но само Савел ослепява; те чуват гласа, но само той го разбира. Светлината е Божествената слава на възкръсналия Исус, явяващ се лично пред Савел в този момент (Деяния 22:14). На друго място апостолът ще каже, че е видял Исус, което го прави равнопоставен с Дванадесетте като свидетел на Неговото възкресение и като апостолски авторитет (1 Коринтяни 9:1; 15:8).

Последвалият диалог със Спасителя поразява Савел много повече от самата светлина. Той е бил абсолютно убеден, че преследвайки последователите на Исус от Назарет, върши Божието дело по пречистване на юдаизма от тази опасна и отвратителна ерес. Но за свое изумление научава не просто, че Исус е жив, но и че когато е нанасял страдания на вярващите в Него, е нападал самия Исус.

При разговора си със Савел Христос използва една поговорка, по всяка вероятност от гръцки произход, с която Савел определено е запознат: „Мъчно ти е да риташ срещу остен” (Деяния 26:14). Тя описва впряг волове, опитващи се да се движат срещу острата пръчка, използвана да ги направлява. Когато това се случи, животното самὸ се наранява още повече.

Тази поговорка може би посочва битката в ума на Савел – Библията нарича това „дело на Духа“ (Йоан 16:8-11) – и вероятно го връща към случилото се със Стефан. „Савел е взел забележително участие в разпита и обвинението на Стефан и вълнуващото доказателство за Божието присъствие у мъченика го е усъмнило в праведността на делото, на което се е посветил – преследване на Христовите последователи. Умът му е дълбоко разтревожен. В своята обърканост той се позовава на онези, в чиято мъдрост и преценка има пълно доверие. Аргументите на свещениците и управниците накрая го убеждават, че Стефан е богохулник, а Христос, за Когото е проповядвал подложеният на мъчения ученик, измамник, и че заемащите постове в святата служба са праведни” (Уайт, Е. Деяния на апостолите. София: Нов живот, 1992, стр. 50).

`Защо е мъдро да обръщате внимание на съвестта си?`