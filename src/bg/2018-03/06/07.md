---
title:  Разширено изучаване
date:   10/08/2018
---

„В десетата глава от „Деяния“ намираме още един пример за служението на небесните ангели, което води до обръщането на Корнилий и неговите приближени. Нека тези глави [8-10] да бъдат четени и да получат специално внимание. В тях виждаме, че небето е много по-близо до християнина, ангажиран с работа за душите, отколкото мнозина предполагат. Чрез тях трябва да научим и поуката за Божието отношение към всяко човешко същество и че всеки трябва да се отнася към ближния си като към един от инструментите на Господа за осъществяването на Неговото дело на земята" (Коментари на Елън Уайт. Адвентен библейски коментар. Т. 6, стр. 1059 – англ. изд.).

„Когато църквата се моли, Божията кауза ще върви напред и враговете Му ще изчезнат дори ако това не спестява на църквата страдания и мъченичество; вярата на Лука в победата на евангелието е напълно реалистична и признава, че макар Божието Слово да не е оковано, неговите служители може би ще трябва да понесат страдания и окови“ (И. Хауърд Маршал. Деянията на апостолите. Стр. 206, 207 - англ. изд.).

**Въпроси за разискване**

`Корнилий е описан като „благочестив и се боеше от Бога с целия си дом, раздаваше много милостини на людете и непрестанно се молеше на Бога“ (Деяния 10:2). Явно Божият Дух вече е работил в Корнилий много преди да се срещне с Петър. Възможно ли е неговият предан живот да е дал възможност Бог да достигне до него с вестта на евангелието? Каква поука намираме за нас в историята му?`

`В групата се върнете към последния въпрос от понеделник и се запитайте: В каква културна, социална и политическа обстановка живеете, пораждаща такъв вид етническо напрежение, което християните не бива да подкрепят? С други думи, когато се налага, как да живеем като християни, издигнати над своята култура и произход?`

`Независимо от нанесената вреда, усилията на Павел в преследването на вярващите се оказват и благотворни: бежанците, дошли в Антиохия, започват да проповядват на евреите и на елинистите. Споделете с групата личната си опитност на болка и страдание, която Бог е превърнал в благословение.`

`Яков е един от най-приближените ученици на Исус (Марк 5:37; 9:2; 14:33). Но той се превръща в първия от Дванадесетте, понесъл мъченичество. Какви други примери виждаме в Библията за верни хора, страдащи несправедливо? Какви поуки трябва да извлечем за себе си от тези истории относно общия проблем със страданието?` 