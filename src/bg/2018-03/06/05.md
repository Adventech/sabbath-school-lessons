---
title:  Църквата в Антиохия
date:   08/08/2018
---

Вдъхновен от обръщането на Корнилий, Лука внезапно прекъсва разказа за служенето на Петър, за да покаже първоначалния напредък на евангелието сред езичниците.

`Прочетете Деяния 11:19-25. Какво се случва, когато някои бежанци от Йерусалим отиват в Антиохия?`

Тази част от Деяния, 11 гл. ни препраща отново към гонението на Савел от глава 8. Така, докато се случват споменатите по-рано събития в Юдея и на други места, някои елинистични вярващи, принудени да напуснат Йерусалим, разпространяват евангелието далеч отвъд пределите на Юдея.

Лука отделя специално внимание на големия град Антиохия в Сирия, където бежанците започват да проповядват на своите ближни евреи и на елинистите и мнозина от тях приемат вярата. Поръчението на Исус от Деяния 1:8 тогава започва да се изпълнява чрез усилията на тези елинистични еврейски християни. Те са онези, които се превръщат в истинските основатели на мисията сред езичниците. Поради успеха на църквата в Антиохия апостолите решават да изпратят Варнава, за да прецени ситуацията. Когато вижда сериозните възможности за напредъка на евангелието, Варнава изпраща да доведат Павел от Тарс, смятайки, че той може да бъде ценен помощник.

И се оказва прав. През годината, когато с Павел работят заедно, големи множества, предимно езичници, чуват вестта на евангелието. Двамата говорят с такъв ентусиазъм за Христос, че вярващите стават познати за пръв път като „християни” (Деяния 11:26). Това, че са „наречени” християни, подсказва, че названието е измислено от хората извън църквата, по всяка вероятност като някаква форма на подигравка, докато вярващите предпочитат да се наричат „братя” (Деяния 1:16) или дори „светии” (Деяния 9:13). Вече по време на написването на книгата „Деяния“ „християнин” се превръща в обичайно разпознаваемо определение (Деяния 26:28) и Лука като че ли го одобрява. „Християнин” означава последовател или привърженик на Христос.

`Какво означава за вас да бъдете наричани „християнин”? Животът ви наистина ли е християнски? Тоест доколко се различава от този на нехристияните по наистина съществените неща?`