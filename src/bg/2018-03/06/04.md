---
title:  Дарът на Духа
date:   07/08/2018
---

Деяния 10:44-48 разкрива един критичен момент в историята на ранната църква. Това е първият случай, когато евангелието се проповядва на необрязани езичници от един от апостолите. За разлика от елинистичните вярващи, апостолите и другите юдейски вярващи не са готови да приемат езичниците в църквата. Тъй като Исус е Месия от Израил, те смятат, че евангелието трябва да се споделя само с евреи от близо и далеч. Езичниците първо трябва да се обърнат към юдаизма и след това да бъдат приети в общността на вярата. С други думи, преди да станат християни, първо трябва да станат юдеи. Това мислене сред еврейските вярващи е трябвало да се промени.

Дарът на езиците, даден на Корнилий и на неговото семейство, се прибавя като ясен, видим знак, че подобно учение е погрешно, че Бог няма любимци и че по отношение на спасението и евреите, и езичниците стоят наравно пред Него.

`Прочетете Деяния 11:1-18. Как реагира църквата в Йерусалим след опитността на Петър в Кесария?`

Тези дълго установени еврейски предразсъдъци относно Корнилий подтикват вярващите в Йерусалим да критикуват Петър, че е ял с необрязани човеци. Изглежда, че са по-загрижени за еврейските церемониални скрупули, отколкото за спасението на Корнилий и на цялото му семейство. Може би се безпокоят, че ако църквата скъса с подобни практики, това ще представлява отричане от вярата на Израил; те биха изгубили Божието благоволение и биха се изложили на същите обвинения – от останалите евреи – довели до смъртта на Стефан.

„Дошло е време да се разкрие изцяло нов етап в делото на Христовата църква. Вратата, която мнозина от еврейските новоповярвали са затворили за езичниците, сега трябва да се отвори. На езичниците, които приемат евангелието, трябва да се гледа като на равни с еврейските ученици, като при това не е нужно да се спазва ритуалът на обрязването” (Уайт, Е. Деяния на апостолите. София: Нов живот, 1992, стр. 60).

Както и на Петдесятница, изредените тук също заговарят на дотогава непознати им чужди езици, вместо на някакви екстатични или ангелски езици. Само че целта е по-различна: докато за апостолите дарът има за цел световната мисия на църквата, за Корнилий той функционира като потвърждение, че Божията благодат се излива дори сред езичниците.