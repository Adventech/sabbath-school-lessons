---
title:  В Лида и Йопия
date:   05/08/2018
---

Петър посещава християнските общности в целия крайбрежен район на Юдея. Целта му по всяка вероятност е да им даде доктринални наставления (Деяния 2:42), но Бог го използва по могъщ начин за извършването на чудеса така, както ги е извършвал и самият Исус.

`Прочетете Деяния 9:32-35. Какви сходства виждате между чудото на Исус от Лука 5:17-26 и изцелението на Еней?`

Въпреки че разказът е лаконичен, чудото ни припомня добре познатата история за паралитика от Капернаум, изцелен от Исус (Лука 5:17-26). Дори детайлите, свързани с леглото, са същите. Но по-важно е въздействието след изцелението на Еней не само в Лида, но и по крайбрежното поле на Сарон. След като се уверяват в реалността на това чудо, много хора се обръщат към Господа.

`Прочетете Деяния 9:36-43. Припомнете си историята за възкресението на Тавита. Кое е толкова специално в нея?`

Тавита – арамейска дума за „сърна” – е вярваща, изключително скъпа за своите ближни поради нейните дела на християнска благотворителност. Историята за възкресението ѝ също намира свой паралел в чудо, извършено от Исус – възкресението на Яировата дъщеря (Лука 8:41,42,49-56), на което Петър е бил свидетел. По примера на Исус той моли всички да излязат от стаята (вж. Марк 5:40). След това коленичи и се помолва, а после призовава мъртвата жена: „Тавито, стани” (Деяния 9:40).

Апостолите извършват множество чудеса; но на практика това са Божии дела, изпълнени чрез техните ръце (Деяния 5:12). Сходствата с чудесата на Исус може би имат за цел да напомнят на църквата, включително и на нас днес, че най-важен е не инструментът, а мярката на посветеността му на Бога (вж. Йоан 14:12). Когато напълно позволим Той да ни използва за каузата на благовестието, може да се случат велики неща. Петър не само възкресява Тавита, но чудото довежда до множество обръщания в Йопа (Деяния 9:42).

`Някои хора смятат, че само ако биха могли да видят истинско чудо, като случилото се тук, тогава биха повярвали. И въпреки че понякога чудесата помагат за довеждането на някого до вярата, Библията е изпълнена с истории на тези, които са видели чудеса, но все пак не са повярвали. В такъв случай на какво трябва да се основава нашата вяра?`