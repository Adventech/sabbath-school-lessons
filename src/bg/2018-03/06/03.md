---
title:  В дома на Корнилий
date:   06/08/2018
---

В Йопа Петър отсяда при някой си Симон, кожар по професия (Деяния 9:43). Междувременно в Кесария, на около 40 км от Йопа, живее римски центурион на име Корнилий. Той и семейството му са посветени поклонници на Бога, въпреки че все още официално не са се присъединили към юдаизма. Това означава, че Корнилий е необрязан езичник. Чрез изпратено от Бога видение той е наставен да изпрати пратеници в Йопа, канейки Петър да го посети (Деяния 10:1-8).

`Прочетете Деяния 10:9-16,28,34,35. Какво преживява Петър и как го разтълкува той?`

Важно е да се знае, че видението на Петър не се отнася за храна, а за хора. Да, случва се около обяд, Петър е гладен и гласът му казва да заколи и да яде. Но Бог използва видението не за да заличи разликата между чистите и нечистите животни, а за да научи Петър за включващия характер на евангелието.

Видението е изрично предназначено да съкруши съпротивата на апостола срещу езичниците. Собственото му разбиране е, че ако влезе в дома на Корнилий и общува с него, ще се оскверни и няма да може да се покланя в храма или да се явява в Божието присъствие. През I век евреите от Юдея и околността странят от необрязани езичници.

Проблемът се състои в тогавашната теология, изключваща езичниците от общността на Израил, въпреки че този възглед е изопачаване на цялата идея за съществуването на Израил като народ. Защото този народ е трябвало да достигне света с познанието за истинския Бог.

Тъй като обрязването е белег на Авраамовия завет, необрязаните езичници са изолирани и към тях се отнасят с презрение. Не могат да участват в никакви благословения на завета, освен ако не приемат обрязването и не станат прозелити. Но подобна концепция е несъвместима с универсалния обхват на смъртта на Исус, както ранните вярващи с течение на времето започват да разбират.

`Прочетете Тит 2:11; Галатяни 3:26-28 и Ефесяни 2:11-19. Какво ни учат тези стихове за универсалността на евангелската вест? Какво би трябвало да ни кажат по въпроса колко погрешно е за християните да подхранват предразсъдъци срещу която и да било общност въз основа на етнически произход?`