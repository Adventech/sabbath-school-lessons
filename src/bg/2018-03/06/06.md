---
title:  Гонението на Ирод
date:   09/08/2018
---

Връщайки се отново в Юдея, сега се изправяме пред доклада за цар Ирод, който екзекутира Яков, брата на Йоан и син на Заведей (Марк 1:19). Той иска да направи същото и с Петър.

`Прочетете Деяния 12:1-4. Какво научаваме от това място за предизвикателствата, с които се сблъсква ранната църква?`

Споменатият тук цар Ирод е Агрипа I, внук на Ирод Велики (Матей 2:1); той управлява Юдея от 40 до 44 г.сл.Хр. В резултат на неговата демонстрация на благочестие си спечелва популярност сред еврейските поданици, особено сред фарисеите. Опитът му да спечели благоволението на евреите чрез противопоставяне на някои от апостолите напълно отговаря на онова, което знаем за него от други източници.

Тъй като екзекуцията на Яков се оказва ефективна при изпълнението на плана на Агрипа, той планира да убие и Петър. Последният е арестуван и предаден на четири взвода от по четирима войници, които да го пазят – по един взвод за всяка от четирите нощни смени през нощта. Във всеки един момент до Петър стоят четирима войници: той бива окован за двама от тях, по един от двете му страни, и двама пазят на вратата. Тези безпрецедентни предпазни мерки определено са предприети, за да се избегне вече случилото се с Петър (и Йоан) преди известно време (Деяния 5:17-20).

`Прочетете Деяния 12:5-18. Какво се случва в отговор на молитвите на братята?`

В нощта преди деня, определен от Агрипа за съдебния процес и екзекуцията на Петър, апостолът отново е избавен по чуден начин от един ангел.

След това откриваме историята за смъртта на Агрипа в Кесария (Деяния 12:20-23). Правени са опити да се разбере причината за смъртта му (перитонит, язва, дори отрова); но Лука ясно посочва, че царят е умрял поради Божествена присъда.

`Яков е убит, Петър е избавен, а Ирод се изправя пред Божествена присъда. В някои случаи виждаме справедливост; в други – сякаш липсва такава. Какво следва да ни научи това за факта, че просто не разполагаме с всички отговори на всички наши въпроси, и защо трябва да живеем с вяра относно онова, което не разбираме?`