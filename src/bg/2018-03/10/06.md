---
title:  Тир и Кесария
date:   06/09/2018
---

След Милет Лука описва в подробности пътуването на Павел. Още по пътя към Йерусалим апостолът прекарва една седмица в Тир на финикийския бряг, където корабът трябва да бъде разтоварен (Деяния 21:1-6). Но докато е там, вярващите го призовават да не отива в Йерусалим. Това, че те, под ръководството на Духа, предупреждават Павел да не отива в Йерусалим, не е непременно в противоречие с по-ранното ръководство на апостола. Гръцкият израз etheto en tō pneumati в Деяния 19:21 вероятно би трябвало да се преведе като „решен/установен в Духа“, а не като че ли Павел е стигнал сам до това решение. Идеята е, че Духът може да показва на християните от Тир опасностите, които предстоят на Павел. И така, водени от чисто човешко безпокойство, препоръчват той да не продължава с намерението си. Самият Павел не е сигурен какво ще се случи с него в Йерусалим (Деяния 20:22,23). Божественото напътствие невинаги разяснява всичко, дори за човек като Павел.

`Прочетете Деяния 21:10-14. Какъв особен инцидент се случва в Кесария, свързан с пътуването на Павел до Йерусалим?`

Агав е пророк от Йерусалим, който вече е представен в епизода с глада от Деяния 11:27-30. По начин, подобен на някои пророчества в Стария Завет (например Исая 20:1-6; Йеремия 13:1-10), вестта му е разкрита в действие. Тя служи като ярка илюстрация на това, което ще се случи с Павел при пристигането му в Йерусалим и как враговете му ще го предадат на езичниците (римляните).

Онези, които са с Павел, очевидно приемат вестта на Агав като предупреждение, а не като пророчество, и затова се опитват да убедят апостола, че не бива да отива в Йерусалим. Макар и дълбоко трогнат от реакцията им, Павел е решен да изпълни мисията си дори с цената на собствения си живот. За него целостта на евангелието и единството на църквата са по-важни от собствената му лична безопасност или интереси.

„Никога преди това апостолът не се е приближавал към Йерусалим с толкова тъга в сърцето. Знае, че ще намери малко приятели и много врагове. Приближава града, отхвърлил и убил Божия Син, над който сега виси заплахата на Божествения гняв“ (Уайт, Е. Деяния на апостолите. София: Нов живот, 1992, стр. 178).

`Неразбран, оклеветен, малтретиран и често огорчаван, Павел все пак устоява във вярата. Как да се научим да вършим същото при обезкуражаващи обстоятелства?`