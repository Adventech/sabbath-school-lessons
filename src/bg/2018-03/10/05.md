---
title:  Милет
date:   05/09/2018
---

На връщане към Йерусалим Павел спира още веднъж, този път в Милет, където получава възможността да предаде прощалната си вест към водачите на църквата в Ефес.

`Прочетете Деяния 20:15-27. Върху какво набляга Павел във въведителната част на своето слово?`

Тъй като вече е направил планове за ново пътуване, което включва Рим и Испания (Римляни 15:22-29), Павел вярва, че никога няма да се върне в Азия. И така, започва словото си с нещо като отчет за годините, прекарани в Ефес. Но такъв доклад се отнася не само за миналото, тоест за начина, по който е живял сред ефеските жители, но и за бъдещето, защото е обезпокоен какво може да му се случи в Йерусалим.

Притеснението на Павел не е неоснователно. Йерусалимската църква гледа на него с известен скептицизъм, ако не и с враждебност, поради миналото му на гонител и благовестието без обрязване, което проповядва (Деяния 21:20-26). За еврейските власти той не е нищо друго освен предател и отстъпник от техните религиозни традиции (Деяния 23:1,2). До средата на І век, особено в резултат на лошото римско управление, Юдея също е обхваната от революционни и националистически течения. Тази атмосфера влияе на всички сфери на еврейското общество, в крайна сметка включително и на църквата. В подобен контекст действията на този бивш фарисей сред езичниците вероятно му спечелват лоша слава (Деяния 21:27-36).

Но Павел има и други причини за безпокойство. В Деяния 20:28-31 той се фокусира върху това как църковните водачи в Ефес трябва да разглеждат темата за фалшивите учители, сравнени от него с диви вълци, които биха се опитали да объркат и да отклонят стадото. Така че дори в самата църква и дори в най-ранните ѝ дни опасността от фалшиви учители е съвсем реална. Както казва Соломон в друго време и в друг контекст: „Няма нищо ново под слънцето“ (Еклесиаст 1:9). Историята на християнската църква разкрива огромните щети, които фалшивите учители нанасят на църквата. Този проблем ще съществува до самия край (2 Тимотей 4:3).

Без съмнение Павел мисли за много неща, има много притеснения; и въпреки това неговата вярност и усърдие никога не се разколебават.

`Прочетете 2 Коринтяни 4:8-14. Какво казва тук апостолът, което би трябвало да приложим спрямо себе си особено когато възникнат изпитания? В какво Павел полага върховната си надежда?`