---
title:  Третото мисионско пътуване
date:   01/09/2018
---

### За изучаване през седмицата
Деяния 18:24-28; Деяния, 19 гл.; 20:7-12,15-27; 2 Коринтяни 4:8-14; Деяния 21:1-15.

> <p>Стих за запаметяване</p>
> „Но не се скъпя за живота си, нито ми се свиди за него, стига само да завърша пътя си и служението, което приех от Господ Исус, да проповядвам благовестието на Божията благодат“ (Деяния 20:24, РИ ББД).

Разказът на Лука за третото мисионско пътуване започва твърде лаконично. Текстът казва само, че след като прекарва известно време в Антиохия, центърът на мисиите на Павел, апостолът тръгва на ново пътуване. Успешно минава през „галатийската и фригийската страна, та утвърдяваше всичките ученици“ (Деяния 18:23). И така, първите 2400 км от пътуването са ни представени само с едно-единствено изречение.

Това се дължи на факта, че основната цел на пътуването е Ефес, където Павел прекарва повече време, отколкото във всеки друг град в хода на мисионските си обиколки. От евангелизационна гледна точка, служенето в Ефес е твърде плодотворно. Въздействието на неговата проповед достига цялата провинция Азия (Деяния 19:10,26). По всяка вероятност именно по същото време са основани църквите в Колос, Хиераполис и Лаодикия, може би чрез Епафрас (Колосяни 4:12,13), един от съработниците на Павел (Колосяни 1:7; Филимон 23).

Забележителното в това пътуване на апостол Павел е, че то е последното, описано в книгата „Деяния“, в което той тръгва на път като свободен човек. Лука ще запише и друго негово пътуване, този път до Рим, но вече като затворник.