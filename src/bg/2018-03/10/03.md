---
title:  Ефес – втора част
date:   03/09/2018
---

В Ефес Павел следва практиката си първо да проповядва в синагогата. Когато възниква противопоставяне, той и новите вярващи се преместват в лекционната зала на Тирана, където Павел проповядва ежедневно в продължение на две години (Деяния 19:8-10). Обобщението на Лука за служенето на апостола в Ефес е, че цялата провинция е мащабно евангелизирана (Деяния 19:10,26).

В Деяния 19:11-20 Лука прибавя няколко истории за чудеса, като описва триумфа на Божията сила в един град, където магията и другите суеверни практики са нещо обичайно. Няма никакво съмнение, че Бог може да изцелява посредством Павел, но свидетелството, че дори кърпите и престилките, докоснати от апостолите, имат лечебна сила (Деяния 19:12), може би звучи странно за някои хора. Въпреки това то наподобява изцелението на жената с кръвотечението (Лука 8:44). Ефеските суеверия може би са станали повод Бог да извърши „велики“ чудеса, както казва Лука (Деяния 19:11). Може би това е пример как Той отговаря на нуждите на хората на тяхното ниво на разбиране.

Удовлетворен от резултатите при своята мисия в Ефес, Павел решава да отиде в Йерусалим (Деяния 19:21). Лука не посочва основанията за това пътуване, но от собствените писания на Павел знаем, че иска да достави средствата, събрани от него за облекчаване на немотията в йерусалимската църква (Римляни 15:25-27; 1 Коринтяни 16:1-3). Събирането на средствата през първата година и суровият глад по времето на Клавдий са довели до обедняване на вярващите в Юдея и Павел вижда в техния призив за помощ (Галатяни 2:10) възможност да укрепи и доверието им в неговото апостолство, и единството на сега вече разнородната в културно отношение църква, въпреки че знае на какви рискове се подлага (Деяния 20:22,23; Римляни 5:31).

`Прочетете Деяния 19:23-41. Каква е истинската причина за противопоставянето срещу Павел, възникнало в Ефес в края на престоя му там?`

Противопоставянето е свързано с езическото поклонение, сериозно застрашено от служенето на Павел. Истинската мотивация на Димитри съвсем очевидно е финансова. Но той успява да я превърне в религиозен въпрос, тъй като храмът на Артемида (или Диана), считан за едно от седемте чудеса на древния свят, се намира в Ефес.

`Прочетете Деяния 19:27. Обърнете внимание колко майсторски Димитри успява да вмъкне религиозното „благочестие“ в опита си да запази притока на пари. Защо ние като християни трябва да бъдем особено внимателни да не използваме по същия начин вярата си, или престореното благочестие по отношение на нашата вяра?`