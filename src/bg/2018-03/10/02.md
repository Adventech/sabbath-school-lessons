---
title:  Ефес – първа част
date:   02/09/2018
---

Деяния 18:24-28 разкрива, че докато Павел все още пътува към Ефес, един вярващ от еврейски произход на име Аполос идва в града. Това е красноречив мъж, добре подготвен в Писанията. Фактът, че Аполос е последовател на Исус, проличава ясно от даденото от Лука описание: „Той беше наставен в Господния път, и бидейки по дух усърден, говореше и поучаваше прилежно за Исуса“ (стих 25). Но той познава само Йоановото кръщение. След като се е кръстил от Йоан Кръстител, Аполос се е запознал с Исус по време на земния Му живот, но сигурно се е преместил от областта – по всяка вероятност се е върнал в Александрия – преди събитията около Страстната седмица и Петдесятница.

Това обяснява защо Акила и Прискила му дават по-нататъшни наставления. Въпреки че може да докаже от Писанията, че Исус е Месията на Израил (Деяния 18:28), Аполос се нуждае от осъвременяване по отношение развитието на християнството след служенето на Исус. Но Акила и Прискила правят нещо повече за Аполос: заедно с другите вярващи в Ефес те му дават писмо с препоръки, адресирано до църквите в Ахая (Деяния 18:27), което му позволява да осъществи ефективно служене в Коринт (1 Коринтяни 3:4-6; 4:6; 16:12).

`Прочетете Деяния 19:1-7. Какво се случва, когато Павел пристига в Ефес?`

Историята на Аполос е свързана с разказа за дванадесетте мъже, които Павел среща в Ефес при пристигането си в този град, тъй като те се намират в сходно положение. Описанието им като „ученици“ (Деяния 19:1) и въпросът на Павел към тях (Деяния 19:2) ясно посочва, че вече са вярващи в Исус. В същото време отговорът им към Павел показва, че също като Аполос са бивши ученици на Йоан Кръстител, станали последователи на Исус, без да са преживели Петдесятница. Трябва да им се предостави възможност да се насладят на по-дълбока опитност с Господа.

„В Ефес Павел намира дванадесет братя – ученици на Йоан Кръстител, които подобно на Аполос са придобили известно знание за мисията на Христос. Те нямат способността на Аполос, но със същата искреност и вяра се стараят да разнесат на други знанието, което са получили“ (Уайт, Е. Деяния на апостолите. София: Нов живот, 1992, стр. 127).

Би трябвало да разглеждаме повторното им кръщение в светлината на тази особена ситуация. Те не идват от друга християнска деноминация, нито преживяват обръщане. Просто се интегрират в основното християнство. Фактът, че получават Духа и говорят езици, сигурно означава, че са християнски мисионери – също като Аполос – вече напълно упълномощени да свидетелстват за Исус Христос, където и да отидат.