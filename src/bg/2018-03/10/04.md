---
title:  Троада
date:   04/09/2018
---

След бунта (Деяния 19:23-41) Павел решава да напусне Ефес. Но прави сериозно отклонение от маршрута си, през Македония и Ахая, вместо да тръгне направо към Йерусалим (Деяния 20:1-3). По време на това пътуване с него са представители на някои от езическите църкви (Деяния 20:4).

`Прочетете Деяния 20:7-12. Какво в обичайния аргумент, че тези стихове помагат да се докаже промяната на съботата в неделя, е погрешно?`

Спирането на Павел в Троада завършва с църковна среща „на първия ден от седмицата“ (Деяния 20:7). Вярващите се събират „за разчупването на хляба“. Това вероятно се отнася до Господната вечеря, със или без храната за общение, която често е част от нея още от първите дни на йерусалимската църква (Деяния 2:42,46). Фактът, че не се споменава нищо за чаша, нито за молитви, не изключва подобна възможност. Проблемът обаче е там, че този епизод често се използва като доказателство, че по времето на Павел най-малко църквите на езичниците вече са заменили съботата с неделя като ден за поклонение.

Но преди да направим подобно заключение, е необходимо да определим точния ден, в който се е състояла срещата, както и нейния характер. Позоваването на употребата на светилниците (Деяния 20:8), заедно с факта, че беседата на Павел продължава до полунощ (Деяния 20:7), а след това и през деня (Деяния 20:11), а да не говорим за дълбокия сън на Евтих (Деяния 20:9), разкрива ясно, че това е вечерна среща.

Въпросът обаче е дали става дума за нощта преди неделя или за нощта след нея. Отговорът зависи от това каква система за отчитане на времето използва Лука, в зависимост от това дали е еврейската система – от залез слънце до залез слънце, или римската – от полунощ до полунощ. Ако е първото, тогава събитията са се случили в събота вечер; ако е второто – значи в неделя вечер.

Така или иначе, контекстът на Деяния 20:7-12 разкрива, че дори събирането да е било в неделя вечер, не става въпрос за църковно богослужение, а за специална среща поради отпътуването на Павел на следващата сутрин. Следователно е трудно да се покаже как този изолиран и извънреден епизод подкрепя спазването на неделята. Факт е, че не го прави.

`Разсъждавайте върху основанията за валидността на спазването на седмия ден, съботата. Как силната библейска подкрепа на съботата спомага за утвърждаването на нашата идентичност като християни адвентисти от седмия ден, и призванието, което сме получили за разпространението на Тройната ангелска вест по света?`