---
title:  Разширено изучаване
date:   13/07/2018
---

Изливането на Светия Дух при Петдесятница разкрива важната истина за случилото се в небето и за това как Бог-Отец приема жертвата на Христос за греховете на света. Изливането на Духа също така показва, че Христовото дело в небето за нас, основано на жертвата Му на земята, вече е започнало. Тези поразителни събития са още повече проявления на чудната истина, че земята и небето са свързани по начин, който сега просто не можем да осмислим напълно.

„Христовото възнесение към небесата е знакът, че последователите Му трябва да получат обещаното благословение. (...) Когато Христос влиза през небесните порти, Той е коронясан сред възхвалата на ангелите. Веднага след това тържество Светият Дух се излива върху учениците като щедри потоци и Христос е наистина прославен със славата, която е имал с Отца от вечността. С изливането на Духа на Петдесятница небето съобщава, че Изкупителят е възцарен. Според обещанието Си Той е изпратил Светия Дух на последователите Си като знак, че е получил всяка власт в небето и на земята и че е помазан да управлява Своя народ” (Уайт, Е. Деяния на апостолите. София: Нов живот, 1992, стр. 19).

**Въпроси за разискване**

`Какво от случилото се на Петдесятница църквата може да очаква да преживее днес? Кое би могло да се повтори и кое – не?`

`Разсъждавайте върху факта, че Петър прави възкресението на Исус толкова важна част от своята вест на Петдесятница. Онова, което превръща възкресението в дори още по-удивително събитие, е фактът, че независимо от съществуващите по онова време месиански очаквания на юдеите, никой не е очаквал Месия да възкръсне от мъртвите. Това не е предвиждал ничий духовен радар; не това са очаквали гледащите към идването на Месия. Какви уроци бихме могли да научим относно това колко е важно да знаем какво казва Библията, а не какви са последните популистки учения?`

`Деяния 2:38 говори за нуждата от кръщение. Означава ли това, че всеки, вярващ в Исус, но починал, преди да се кръсти, задължително ще бъде изгубен? Обосновете своя отговор.`