---
title:  Идването на Духа
date:   08/07/2018
---

Подчинявайки се на заповедта на Исус, вярващите очакват в Йерусалим обещанието на Духа. Чакат с ревностна молитва, искрено покаяние и думи на прослава. Когато настъпва денят, „те всички бяха на едно място“ (Деяния 2:1) – по всяка вероятност същата горна стая от Деяния, 1 гл. Но скоро им предстои да се прехвърлят на публично място (Деяния 2:6-13).

`Прочетете Деяния 2:1-3. Кои свръхестествени елементи придружават изливането на Духа?`

Това е силна сцена. Първо се чува внезапен шум от небето като рев от яростен вихър, който изпълва мястото, а след това се появяват огнени пламъци и слизат над събралите се хора.

В Писанието вятърът и огънят често са свързани с „теофанията“, или Божественото разкриване (например Изход 3:2; 19:18; Второзаконие 4:15). В допълнение към това вятърът и огънят биха могли да се използват и като символ на Божия Дух (Йоан 3:8; Матей 3:11). В случая с Петдесятница, каквото и да е точното значение на тези феномени, те са белези, представящи уникален момент от историята на спасението – обещаното изливане на Светия Дух.

Духът винаги е работил. Влиянието Му над Божия народ в старозаветни времена често се е разкривало по впечатляващ начин, но никога изцяло. „Във времето на патриарсите влиянието на Светия Дух често се е разкривало по забележителен начин, но никога в пълнота. Сега, послушни на словото на Спасителя, учениците представят молбите си за Божия дар и от небето Христос им дава посредничеството Си. Той поисква дара на Духа, за да го излее над Своя народ“ (Уайт, Е. Деяния на апостолите. София: Нов живот, 1992, стр. 18).

Йоан Кръстител предсказва кръщението с Духа от идващия Месия (Лука 3:16; ср. с Деяния 11:16), а сам Исус го споменава на няколко пъти (Лука 24:49; Деяния 1:8). Това изливане ще бъде Неговото първо застъпническо дело пред Бога (Йоан 14:16,26; 15:26). На Петдесятница това обещание се изпълнява.

Въпреки че кръщението с Духа на Петдесятница е уникално събитие, свързано с победата на Исус на кръста и прославянето Му в небето, изпълването с Духа е опитност, която постоянно трябва да се повтаря в живота на вярващите (Деяния 4:8,31; 11:24; 13:9,52; Ефесяни 5:18).

`Какво доказателство имате за делото на Духа във вашия живот?`