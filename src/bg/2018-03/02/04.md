---
title:  Проповедта на Петър
date:   10/07/2018
---

Обвинението в пиянство дава на Петър възможността да обясни случващото се. В словото си апостолът първо посочва Писанието (Деяния 2:16-21), описвайки изливането на Духа като изпълнение на пророчество.

`Сравнете Деяния 2:17 с Йоил 2:28. Как ап. Петър разбира времето за изпълнението на пророчеството на Йоил?`

Пророчеството на Йоил е за бъдещия век на спасението (Йоил 2:32), който ще се характеризира с няколко белега в природата и щедро изливане на Духа (Йоил 2:28-31). Когато тълкува събитието от Петдесятница в светлината на такова пророчество, Петър има за цел да подчертае историческата уместност на този момент. Но съществува важна отлика в начина, по който той цитира Йоил. Вместо въведението „и след това” (Йоил 2:28), сочещо към бъдещето като цяло, Петър казва „и в последните дни” (Деяния 2:17), с което посочва, че последното действие от великата драма на спасението току-що е започнало. Разбира се, това не е изчерпателно описание на събитията на последното време, но е доказателство за усещането за неотложност, белег на ранната църква. Вярващите не знаят кога ще настъпи краят на света, но са убедени, че няма да бъде далеч в бъдещето.

`Прочетете Деяния 2:22-32. Коя е основната идея в изложението на евангелието, представено от Петър?`

След като подчертава пророческата значимост на Петдесятница, Петър се връща към неотдавнашните събития от живота, смъртта и възкресението на Исус. Но именно възкресението е това, на което набляга най-силно, тъй като то е решаващият фактор в евангелската история. За апостола възкресението представлява върховната реабилитация на Исус (Деяния 2:22,27) и той цитира Писанието, за да обясни по-точно своята идея относно смисъла на възкресението.

Тъй като Исус е Месия, Той не може да бъде окован от смъртта. Така че за Петър и за всички автори на Новия Завет възкресението на Исус се превръща в мощно доказателство не само, че Той е Месия, но и относно цялата християнска вест за спасение.

`Заобиколeни отвсякъде от смърт, винаги дебнеща нас или любимите ни хора, защо възкресението на Исус е толкова ключова истина?`