---
title:  Първите плодове
date:   12/07/2018
---

Слушателите на Петър са жегнати от думите му. Някои от тях сигурно са били сред хората, поискали разпятието на Исус само няколко седмици по-рано (Лука 23:13-25). Но сега, убедени, че Исус от Назарет наистина е помазаният от Бога Месия, те викат горчиво: „Какво да сторим?” (Деяния 2:37).

`Прочетете Деяния 2:38. Кои са двете основни условия за опрощение?`

Покаянието означава радикална промяна на посоката в живота, обръщане гръб на греха (Деяния 3:19; 26:20), вместо просто чувство на тъга или угризения. Заедно с вярата истинското покаяние е дар от Бога, но като всички останали дарове, и тя може да бъде отхвърлена (Деяния 5:31-33; 26:19-21; Римляни 2:4).

Още от времето на Йоан Кръстител покаянието се свързва с кръщението (Марк 1:4). Тоест кръщението става израз на покаяние, ритуал, символизиращ измиването на греховете и моралното възстановяване, породено от Светия Дух (Деяния 2:38; 22:16; ср. с Тит 3:5-7).

`Прочетете Деяния 2:38,39. Какво специално обещание е дадено на тези, които се покаят и се кръстят?`

На хората по време на Петдесятница се предлага не просто опрощение на греховете, но и пълнотата на Духа за лично израстване, за служене на църквата и особено за мисия. Това е може би най-голямото от всички благословения, защото основната причина за съществуването на църквата е да споделя благата вест на евангелието (1 Петър 2:9). Затова от този момент нататък те ще имат увереността в спасението и силата на Светия Дух, подготвяща ги за мисията, за която е призована църквата.

`Защо осъзнаването на факта, че имаме „опрощение на греховете”, е толкова важно за всекиго, който иска да прогласява евангелието? Все пак каква надежда бихте могли да предложите на другите в Исус, ако самите вие не я притежавате?`