---
title:  Дарът на езиците
date:   09/07/2018
---

В Деяния 2:4 дарът на Духа се изявява чрез говоренето на езици. Но този дар е само едно от различните Му проявления (Деяния 10:45,46; 19:6). Другите включват предсказване на бъдещето (Деяния 11:28), видения (Деяния 7:55), вдъхновено говорене (Деяния 2:8; 28:2), изцеляване (Деяния 3:6,12; 5:12,16) и подготовка за служене (Деяния 6:3,5).

Дарът на езиците по време на Петдесятница се проявява не защото е типичното или най-важно доказателство за получаването на Духа. Той се изявява, за да сложи началото на световната мисия на църквата. Тоест призивът, отправен в Деяния 1:8, изисква дара на езиците. Щом апостолите е трябвало да прескочат културните бариери и да достигнат до краищата на земята с евангелието, е трябвало да говорят на езика на хората, нуждаещи се да чуят каквото те имат да им кажат.

`Прочетете Деяния 2:5-12. Какво доказателство намираме, че на Петдесятница апостолите са говорили на съществуващи тогава чужди езици? `

Смята се, че през I век в света са живели 8 до 10 милиона евреи и до 60 процента от тях са пребивавали извън пределите на Юдея. Но мнозина, намиращи се в Йерусалим за празника, са били от чужди страни и не са можели да говорят на арамейски – езика на юдейските евреи по онова време.

Несъмнено повечето новоповярвали на Петдесятница са юдеи от различни страни, които сега вече могат да чуят евангелието на собствения си майчин език. Фактът, че апостолите говорят на съществуващи чужди езици, вместо на непознати екстатични езици, се потвърждава от термина dialektos (Деяния 2:6,8), който означава език на народ или регион (ср. с Деяния 21:40; 22:2; 26:14). В такъв случай е ясно, че те говорят на същите чужди езици. Чудото се състои в това, че семплите галилеяни сега могат да говорят на език, който – дори само няколко часа по-рано – не са познавали. За местните юдеи, станали свидетели на описаната сцена и непознаващи чуждите езици, единственото възможно обяснение е, че апостолите са пияни, защото изговарят странни думи, които за тях не означават нищо. „А други им се присмиваха, казвайки: Те са се напили със сладко вино” (Деяния 2:13).

`Могъща изява на Бога се случва пред очите им, но тези хора решават, че става дума за обикновено пиянство! Как да бъдем по-внимателни за духовното заслепение?`