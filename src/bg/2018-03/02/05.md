---
title:  Прославянето на Исус
date:   11/07/2018
---

`„И тъй, като се възвиси до Божията десница, и взе от Отца обещания Свети Дух, Той изля това, което виждате и чувате” (Деяния 2:33).`

В третата част на речта си Петър се връща на въпроса за езиците, който първоначално е привлякъл хората. Вместо пияни, което би било странно в 9 часа сутринта (Деяния 2:15), вярващите говорят на различни езици, защото Светият Дух току-що се е излял от небето.

`Прочетете Деяния 2:33-36. Каква е връзката между прославянето на Исус от дясната страна на Бога и изливането на Светия Дух?`

Дясната страна на Бога е позицията на силата (Псалми 110:1-3). Аргументът на Петър, който той основава на Писанието, е, че тъй като Исус е въздигнат до такова положение в небето, Той излива Духа върху Своите последователи. Прославянето не осигурява на Христос статут, който не е имал преди (Йоан 1:1-3; 17:5). Вместо това то представлява най-висше признание от страна на Отец за Неговите прерогативи като Господ и Спасител (Деяния 2:36).

Всъщност това събитие ни отвежда до една от най-важните теми в Писанието: космическия конфликт между доброто и злото. Посланието е, че Духът не може напълно да дойде, ако Исус не бъде прославен (Йоан 7:39), а Той бива прославен чак след като триумфира на кръста (Йоан 17:4,5). С други думи, прославянето на Христос е условие за идването на Духа, тъй като обозначава Божието одобрение за постигнатото от Исус на кръста, включително за поражението на узурпатора на властта в този свят (Йоан 12:31).

Навлизането на греха в света хвърля сянка върху Бога. Смъртта на Исус Христос е необходима не само за изкуплението на човешките същества, но и за да реабилитира самия Бог, а Сатана да бъде разкрит като измамник. В служенето на Сина векът на спасението вече се изпълнява (Лука 4:18-21). Когато изгонва бесове или прощава грехове, Той освобождава пленниците на Сатана. Да, кръстът ще Му предостави пълната власт да прави това. Така че, когато саможертвата на Исус е потвърдена в небето, Сатана получава своята смъртоносна рана, а Духът се излива, за да подготви човеците за идването на Христос.