---
title:  Петдесятница
date:   07/07/2018
---

### За изучаване през седмицата
Деяния 2:1-4; Йоан 14:16; Деяния 2:5-13; Йоил 2:28-32; Деяния 2:22-39; Псалми 110:1-3.

> <p>Стих за запаметяване</p>
> „Този Исус Бог възкреси, на което ние всички сме свидетели. И тъй, като се възвиси до Божията десница, и взе от Отца обещания Свети Дух, Той изля това, което виждате и чувате“ (Деяния 2:32,33).

„Петдесятница“ [англ. Pentecost] произлиза от pentēkostē, гръцкото име на юдейския Празник на седмиците (Изход 34:22), познат още като Празник на първите плодове (Числа 28:26). Терминът означава „петдесет“ и дължи употребата си на факта, че се отбелязва на петдесетия ден от принасянето на ечемичния сноп на първия ден след Пасха. Това е ден на радост и благодарност, когато народът на Израил принася пред Господа „първите плодове на жетвата на житото“ (Изход 34:22).

След това празникът става подходящ символ на първата духовна жетва в християнската църква, когато Светият Дух се излива по-изобилно от когато и да било и за един ден се кръщават три хиляди души (Деяния 2:41). След възнесението на Исус и Неговото прославяне в небето това изливане на Светия Дух е внезапно, свръхестествено събитие, преобразило апостолите от семпли и скромни галилеяни в мъже с убеждение и кураж, които ще променят света. Петдесятница често е наричана „рожденият ден на църквата“ – времето, когато последователите на Христос, юдеи и (по-късно) езичници са легитимирани като новата Божия общност на земята.