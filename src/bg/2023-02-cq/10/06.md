---
title:  Двете големи заблуди
date:   01/06/2023
---

### inSight

`Как можеш да приложиш Откровение 16:13, 14 и Откровение 18:2,3 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Двете големи заблуди**

Нечестието и духовната тъмнина, доминиращи под върховенството на Рим, бяха неизбежният резултат от потъпкването на Свещеното Писание. Но къде е причината за широко разпростиращото се безбожие, за отхвърлянето на Божия закон и за последвалата от това поквара под пълния блясък на евангелската светлина в днешната епоха на религиозна свобода? Днес, когато не може да властва над света, отнемайки Писанието, Сатана прибягва до други средства, за да постигне целта си. Унищожаването на доверието в Библията служи на намеренията му точно толкова добре, колкото и унищожаването на самата Библия. Той внушава вярването, че Божият закон не е задължителен и кара хората да го престъпват, последиците от което са същите, каквито биха били, ако съвсем не познаваха неговите предписания. И сега, както в миналите векове, за да постигне целите си, той работи чрез църквата. Религиозните общества днес отказват да обърнат внимание на непопулярните истини, ясно изложени в Свещеното Писание. Борят се срещу тях и приемат тълкувания и позиции, чрез които са разпръснали надлъж и шир семената на неверие и скептицизъм. Придържайки се здраво към папската заблуда за естественото безсмъртие и за запазването на човешкото съзнание след смъртта, те са отхвърлили единствената защита срещу измамите на спиритизма. Учението за вечните мъки е накарало много хора да не вярват в Библията. И когато им се обяснява четвъртата заповед, когато се подчертават изискванията и и се открива, че спазването на седмия ден – събота –  е задължително, единственият начин за тях да освободят от дълга, който не желаят да изпълнят, тези учители на народа заявяват, че Божият закон вече не бил валиден. Така заедно със съботата отхвърлят и Закона. Когато съботната реформа се разпространи, отхвърлянето на Божия закон с цел да се избегне изискванията на четвъртата заповед ще стане почти всеобщо. Учението на религиозните водачи е открило път към неверието, към атеизма и спиритизма и води към презрение спрямо Божия свят закон. На тях лежи страшната отговорност за нечестието сред християнския свят.

И въпреки това, тъкмо те поддържат твърдението, че бързо разпространяващата се поквара се дължи до голяма степен на незачитането на така наречената „християнска събота“ (както те наричат неделята) и че нейното спазване щяло да подобри значително морала на обществото. Това твърдение се разпространява особено в Америка, където учението за истинската събота е било проповядвано най-силно и най-изчерпателно. Там и въздържателното дело – една от най-известните и важни нравствени реформи – често се свързва с неделното движение. Защитниците му се представят като радетели за най-висшите интереси на обществото, а отказващите да се присъединят към тях биват заклеймявани като врагове на въздържанието и реформата. Но фактът, че движение, стремящо се да установи една заблуда, е свързано с добро само по себе си дело, не е аргумент в полза на заблудата. Можем за замаскираме отровата, като я смесим с много здравословна храна, но така не променяме естеството и. Напротив, тя става още по-опасна, тъй като в този си вид има по-голяма вероятност да бъде погълната незабелязано. Един от хитрите похвати на Сатана е да смесва лъжата с достатъчно истина, за да изглежда тя правдоподобна и приемлива. Водачите на неделното движение поддържат и се борят за реформи, от които народът наистина се нуждае, както и за принципи в съгласие с Библията. Но заедно с тях има и едно изискване, което противоречи на Божия закон и Божиите служители не могат да се обединят с тях. Нищо не може да ги оправдае за това, че отхвърлят Божиите заповеди заради човешки предписания.

Чрез двете големи заблуди – безсмъртието на душата и светостта на неделния ден – Сатана ще подчини народа на измамите си. Докато първата заблуда е основа на спиритизма, втората изразява съгласие с Рим. Протестантите от Съединените щати ще бъдат първите, които ще прострат ръце над пропастта, за да сграбчат ръката на спиритизма; ще се протегнат над бездната, за да се хванат и за римската мощ. И под влиянието на този троен съюз страната ще последва Рим в погазването на правата на съвестта.

Тъй като спиритизмът имитира много сполучливо днешното християнство, което е такова само по име, силата му да мами и впримчва е по-голяма. Самият Сатана се е нагодил към съвременния ред на нещата. Той ще се явява в образа и характера на ангел на светлината. Чрез посредничеството на спиритизма ще се вършат чудеса, ще бъдат лекувани болни и ще стават много неопровержими свръхестествени неща. И тъй като духовете ще изповядват вяра в Библията и ще почитат нарежданията на църквата, делото им ще бъде прието като проява на Божията сила.

В днешно време разграничителната линия между външно изповядващите християнството и безбожниците е едва различима. Църковните членове обичат онова, което и светът обича, и са готови да се приобщят към него. Сатана е решил да ги обедини в едно и така да засили делото си, като тласне всички в редиците на спиритизма. Католиците, които се гордеят и хвалят с чудесата и ги смятат за знак на истинската църква, ще бъдат лесно измамени. Измамени ще бъдат и протестантите, отхвърлили щита на истината. И католици, и протестанти, и светски хора ще приемат външната формата на благочестието, без да притежават неговата сила, и ще виждат в обединението едно велико движение за обръщането на света към Бога, водещо до настъпването на дългоочакваното хилядогодишно царство – Милениума.

Чрез спиритизма Сатана се явява като благодетел на човечеството, лекуващ болестите, и като изразител на нова и по-възвишена религия, докато в същото време действа като разрушител. Неговите изкушения водят множествата към гибел. Невъздържанието детронира разума и в резултат следват отдаване на чувствени удоволствия, борби и кръвопролития. Сатана изпитва удоволствие от войната, защото тя възбужда най-низките страсти на душата, а след това помита във вечността опиянените от кръв и пороци жертви. Целта му е да подстрекава народите да воюват един против друг. По този начин той отклонява мислите на хората от подготовката им да устоят в Божия ден. (Елън Г. Уайт, Великата борба, стр. 586–589)