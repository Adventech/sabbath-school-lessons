---
title:  Светото писание и поклонение на слънцето
date:   29/05/2023
---

### inTerpret

`Какви специални послания носи Откровение 16:13, 14 и Откровение 18:2,3?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Светото писание и поклонение на слънцето**

Поклонението на слънцето е било видна практика в Египет, Асирия и Персия. Практиката е била популярна и във Вавилон, както отбелязва Джеймс Джордж Фрейзър в своята книга Култ към природата (The Worship of Nature): „В древен Вавилон слънцето е било почитано от незапомнени времена“. Може да изглежда изненадващо, но на места вавилонското поклонение на слънцето е оказвало влияние върху начина на поклонението сред Божия народ в Стария завет. Например пророк Йезекиил, съвременник на Даниил, изобразява някои от Божиите хора, стоящи с гръб към Божия храм, покланящи се на слънцето на изток (Йезекиил 8:16; 4 Царе 23:5, 11). Вместо да се покланят на Създателя на слънцето, те се покланяли на самото слънце.

В Откровение 17, Йоан описва времето, когато принципите на Вавилон, включително поклонението на слънцето, ще навлязат в християнската църква в една епоха на компромис. Това се осъществило по време на управлението на Константин в началото на четвърти век, чието повърхностно приемане на християнството предизвикало голяма радост в Римската империя. Константин имал силен афинитет към поклонението на слънцето, документиран от Едуард Гибън, известният историк: „Слънцето беше всеобщо чествано като непобедим водач и защитник на Константин“ (Историята на упадъка и падението на Римската империя). През 321 г. от н.е.  Константин прокарва и първия „неделен закон“. Този декрет гласи: „В почитаемия ден на Слънцето нека магистратите и хората, живеещи в градовете, да почиват и всички работилници да бъдат затворени“ (Декрет на Константин). Това не бил закон, налагащ спазването на неделята за всички поданици на Константин, но засилил спазването на неделята в съзнанието на римското население.

През следващите десетилетия императори и папи продължили чрез държавни декрети и църковни събори да установят неделята като единствен ден за богослужение, което и остава така за мнозинството от християните днес. Какъв мощен пример за тази тежка истина, че само защото повечето хора вярват в нещо или го практикуват, то не е непременно правилно.

Ето едно забележително изявление от Едуард Т. Хискокс, автор на Баптистки наръчник (Standard Manual for Baptist Churches). През 1893 г. той се обръща към група от стотици баптистки служители и ги шокира, като обяснява как неделята се е появила в християнската църква: „Колко жалко, че тя [неделята] идва заклеймена с белег на езичество и кръстена с името на бога слънце (на английски името на неделя е Sunday - буквално “денят на слънцето”), след това приета и ратифицирана от папското вероотстъпничество и завещана като свещено наследство на протестантството!“ (Едуард Хискокс, пред конференция на пастори в Ню Йорк, 13 ноември 1893 г.).

Посланието на втория ангел в Откровение 14 е „Падна, падна великият Вавилон “ (Откровение 14:8). В Откровение 17 жената, идентифицирана като духовен Вавилон, облечена в пурпурен и ален цвят, язди червен звяр, подава на всички чашата си с вино и опива света с грях. Църквата и държавата се обединяват. Лъжата взема превес. Демоните извършват своите “чудеса”, за да мамят. Светът се изстрелва в последния си конфликт.

В същото време Божият народ е хулен, осмиван, потискан и преследван, но в Христос и чрез силата на Неговия Свети Дух те са непоколебими в своето посвещение. Всички способности на ада и сили на злото не могат да нарушат тяхната преданост към Христос. Те са в безопасност в Него. Той е тяхно „прибежище и сила, винаги изпитана помощ в беди“ (Псалми 46:1).

Йезекиил 20:1-20 е сериозен призив към Израел да изостави езическите практики и да се покланя на Създателя вместо на своите фалшиви богове, наречени в този пасаж „идолите на Египет“. В посланието на трите ангела Бог отправя подобен призив за „поклонение на Създателя“, защото „Вавилон падна“. Бог призовава обратно хората от последното време към преданост на Неговото Слово. Съботата и нашата вярност към нея ще играят решаваща роля в последните събития. Исус се молеше: „Освети ги чрез истината; Твоето слово е истина” (Йоан 17:17). Истината на Божието Слово, а не човешкото мнение или традиция, е духовната Полярна звезда, която ще ни води в този критичен час от историята на земята.