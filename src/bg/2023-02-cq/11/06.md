---
title:  Бог вместо човек
date:   08/06/2023
---

### inSight

`Как можеш да приложиш Откровение 13 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Бог вместо човек**

Още от самото начало на големия спор, започнал в небето, целта на Сатана е да унищожи Божия закон. За да постигне това, той се разбунтува срещу Твореца и, въпреки че бе изхвърлен от небето, продължи борбата на земята. Да измами хората, за да престъпят Божия закон - това е целта му и я преследва неотлъчно. Дали ще бъде постигната чрез пълно премахване на закона или чрез отхвърляне на едно от неговите предписания, резултатът ще бъде еднакъв. Онзи, който наруши “едно нещо”, презира целия закон; влиянието и примерът му показват, че подкрепя престъплението и следователно е престъпник; “бива виновен във всичко” (Яков 2:10). В стремежа си да предизвика презрение към Божия закон и да го омаловажи, Сатана е изкривявал доктрините на Библията и така различни заблуди са ставали част от вярата на хиляди, изповядващи, че вярват в писанията. Последният голям конфликт между истината и заблудата е само финалната битка от толкова дълго продължаващия спор върху Божия закон. Точно в тази борба навлизаме сега - битка между човешките закони и предписанията на Йехова, между религията на Библията и религията на басните и традицията. (Елън Г. Уайт, Великата борба стр. 323)

Онези, които се стремят да бъдат послушни на Божиите заповеди, ще понесат съпротива и присмех. Те ще могат да устоят единствено с Божията сила. За да издържат предстоящото изпитание, трябва да разбират Божията воля така, както е разкрита в Неговото Слово. Могат да Го почитат, само ако имат правилно разбиране за Божия характер и управление и за Неговите планове и да постъпват в съгласие с тях. Само укрепените с библейските истини умове ще могат да устоят в последния голям конфликт. Всяка душа ще се срещне с решителния въпрос: “Бога ли да слушам повече, или хората?” Решителният час е вече настъпил. Здраво ли стоим на скалата на непроменимото Божие слово? Готови ли сме да защитим твърдо Божиите заповеди и вярата Исусова? 

Преди Своето разпятие Спасителят обясни на учениците, че трябва да бъде погубен и да възкръсне от гроба. Там присъстваха и ангели, за да внушат и запечатат думите Му дълбоко в умовете и сърцата. Но учениците очакваха буквалното освобождаване от римско иго и не можеха да понесат мисълта, че Христос, център на всичките им надежди, трябва да претърпи позорна смърт. Думите, които трябваше да помнят, изчезнаха от паметта им и времето на изпитанието ги завари неподготвени. Смъртта Му като че ли никога не им я бе предсказал, сломи напълно надеждите им. За нас пророчествата на бъдещето са също така ясно разкрити. Събитията, свързани с края на благодатното време и с подготовката за времето на скръбта, са ни очертани ясно. Но по-голямата част от хората днес дълбоко разбират тези важни истини толкова, колкото биха ги разбирали, ако никога не им бяха открити. Сатана бди, за да отклони всяко влияние, което би ги умъдрило, та времето на скръбта да ги завари неподготвени за спасение.

Когато Бог изпраща на хората такива важни предупреждения, прогласявани от летящи посред небето свети ангели, означава, че иска всяко разумно същество да обърне внимание на вестта. Страшните присъди, изречени срещу поклонението на звяра и неговия образ (Откровение 14:9-11), трябва да предизвикат у всички желание за старателно изследване на пророчествата. Така те ще научат какво означава белегът на звяра и как могат да го избягнат. Но повечето запушват ушите си за истината и се обръщат към басните. С поглед към последните дни от човешката история апостол Павел заявява: “Защото ще дойде време, когато няма да търпят здравото учение” (2 Тимотей 4:3). Това време е вече дошло. Множествата не искат библейската истина, защото се противопоставя на греховното, пленено от света сърце; и Сатана им предоставя измамите, които обичат. Но Бог желае да има на земята народ, поддържащ Библията и само Библията като мерило за всички учения и основа за всяка реформа. Мненията на учени мъже, заключенията на науката, вярванията на църковните събори, многобройни и различни като църквите, които представляват, гласът на мнозинството - нито едно от тях не трябва да се взима като доказателство за или против коя да е точка от религиозната вяра. Преди да приемем някое учение или предписание трябва да го потвърдим с ясното: “Така казва Господ”. (Елън Г. Уайт, Великата Борба 330.1-330.4)