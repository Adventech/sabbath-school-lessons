---
title:  Да следваме Агнеца
date:   05/06/2023
---

### inTerpret

`Какви специални послания носи Откровение 13?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Да следваме Агнеца**

Пророчеството за белега на звяра е свързано с религиозната нетолерантност, икономически дискриминация, гонения и дори смъртни присъди. Изненадващо е, че  освен всичко това, то съдържа и една окуражителна вест. Дори и в най-лошите времена Бог ще подкрепи Своя народ, онези, “които пазят Божиите заповеди и вярата Исусова.” (Откровение 14:12). Сред тези заповеди, разбира се, е четвъртата: тази за седмия ден - съботата. 

Пророчеството за белега на звяра в Откровение 13 ни говори за най-лошите части от войната между Сатана и Бога. Първата стратегия на дявола в тази военна кампания е измамата. Горният пасаж говори за бъдещ момент, когато дяволът ще работи чрез религиозно-политическа сила наречена „звяр“ и ще прибегне до използването на сила, за да се опита да надвие и да заглуши Божиите хора. 

Религиозните гонения, разбира се, не са нищо ново. Те започват, когато Каин убива Авел затова, че се покланя на Бога така, както Той им е наредил (Битие 4:1-8). Исус казва, че преследването ще е нещо, което християните ще изпитат още през първи век и ще продължи през всички следващи: “Настава час” предупреждава Той, “когато всеки, който ви убие, ще мисли, че принася служба на Бога”  (Йоан 16:2, Матей 10:22, 1 Петрово 4:12).

Пророчеството за белега на звяра се отнася до последното звено в тази безбожна поредица от гонения. Също като гоненията в миналото, белегът е предвиден да накара всеки да се подчини на определени вярвания и система на поклонение. 

Пророчеството казва, че гоненията ще включват икономически санкции: никой няма да може да “купува и продава”, освен ако няма белега. Когато това се случи, множество от обитателите на света ще се съгласят на това условие. Всеки, който откаже, ще се изправи пред смъртна присъда. 

Дяволът подготвя тези, които твърдят, че са християни, за да получат белега на звяра, когато това последно изпитание се изяви пред нас, като ги подтиква да допускат компромиси още сега. Божията любов за всеки един от нас може да ни укрепи и запази в предстоящите трудни времена.  

Първият звяр от Откровение 13 получава силата си, престола си и големия си авторитет от змея. Откровение 12:9 и Откровение 20:2 разкриват, че змеят е Сатана, коварен враг, който работи чрез земните сили. Откровение 12:3-5 говори за този “змей” - дявола - който се опитва да унищожи “мъжкото Дете” веднага щом се роди. Това “мъжко Дете” по-късно “бе грабнато при Бога, дори и при Неговия престол.” Това, разбира се, се отнася до Христос. Желаейки да унищожи детето Христос, Сатана работи чрез цар Ирод и Римската империя. В края на живота си Христос е осъден от римския управител, Пилат, на смърт; римски палач Го заковава на кръст; римски войник Го промушва с копие и римски войници охраняват Неговата гробница. Според Откровение 13:2 змеят, Сатана, работейки чрез езически Рим, дава престола на своето управление на зараждащото се царство на звяра. В Адвентния библейски коментар пише следното относно естеството на змея и първия звяр: “Въпреки, че основно представя Сатана, змеят, във второстепенен смисъл представлява римската империя…. Царството, което следва римската империя, е получило от змея “силата си, мястото си и големият си авторитет”. То несъмнено е езическият Рим.” (том 7, стр. 817) Историкът А. Ц. Флик обяснява, че “от руините на политически Рим се издига великата морална империя - лицето на “гиганта” - Римската Църква” (Възникване на средновековната църква, стр. 150, цитирана в Адвентния библейски коментар, том 7, стр. 817) 

`За разлика от “целия свят”, който ще последва звяра, Божият народ ще последва Агнеца вместо звяра. Както винаги, ще има само два избора: за Исус или против Исус. В този бъдещ момент, както е и сега, няма да има средно положение, няма да има неутрална позиция. Да не се обвържеш напълно с Исус, съзнателно или несъзнателно, е да се обвържеш с другата страна. Подготвен ли си напълно, за да издържиш до края?`

`Как животът ви отговаря на принципа “вяра, която издържа докрай”?`