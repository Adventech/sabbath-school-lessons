---
title:  Съдът и съботата
date:   14/05/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

` `

**Съдът и съботата**

Ако сме просто съвкупност от произволно образувани клетки, нищо повече от продукт на случайността - една напреднала маймуна, тогава животът няма голямо значение, отвъд самоцелното оцеляване. Ако сме просто един от приблизително 8 милиарда души, които се борят един с друг за пространство за живеене на планета, наречена Земя, животът губи смисъла си. За разлика от това, библейското сътворение ни дава причина за съществуване и морални принципи за живота. Ние сме създадени от Бог и сме отговорни пред Него за нашите действия. Този, който ни е създал, ни държи отговорни. Той е установил железни принципи, дори в свят на морална относителност.

Посланието на трите ангела, летящи сред небето в Откровение 14, обявява, че „настана часът, когато Той ще съди“ (Откровение 14:7). Тъй като сме създадени от Бог с капацитета да правим морален избор, ние сме отговорни за решенията, които вземаме. Ако бяхме просто произволна колекция от клетки - продукти на наследствеността и околната среда - нашите действия до голяма степен щяха да се определят от сили, върху които нямаме контрол.

Обаче съдът предполага наличието на морална отговорност. В този кризисен час от земната история, часът на съда, Бог ни призовава да вземаме съдбоносни решения. Сериозният призив на първия ангел „поклонете се на Този, Който е направил небето и земята, морето и водните извори.“ Откровение 14:7 посочва, че в основата на всяко поклонение е фактът, че сме създадени от Бога.

Междувременно нашето придържане към седмия ден, събота, е израз на нашата вяра, че Исус е достоен да бъде почитан като наш Създател. То разкрива нашето приемане на Неговия закон, - божествени принципи за пълноценен живот вдъхновени от Него самия. Тъй като законът е основата на Божието управление и разкрива Неговия характер, той се превръща в стандарта по който се съди. Нашата преданост към заповедта за съботния ден е признак, че сме посветени на Неговите принципи.

Именно защото нашият свят толкова отчаяно се нуждае от успокояващото послание на Сътворението, Бог ни е дал съботата. В средата на 19 век, когато еволюционната хипотеза превзема интелектуалния свят, Бог изпраща послание на невероятна надежда. Ние изучавахме това послание, в Откровение 14:6,7.

Сатана направил всички опити да изкриви идеята за Сътворението, защото мрази Исус и не иска Той да получи поклонението, което Му се полага като наш Създател и Изкупител. Съботата е в центъра на големия спор, който се състои във въпроса: “Христос заслужава да получи поклонение като наш Създател?” Божието послание за последните дни призовава цялото човечество да се върне към поклонение на Христос- Създателя на небето и земята. Основата причина за всяко поклонение е факта, че Той ни е създал.

Съботата е символ на нашата почивка в Него и е специален знак на вярност отправен към Създателя (Йезекиил 20:12, 20). Тя далеч не е произволно, законническо изискване, напротив - тя разкрива, че истинската почивка се намира в Него. Съботата говори за Бог, който е извършил за нас това, което ние никога не бихме могли да направим сами за себе си.

Писанието ни призовава всяка събота да почиваме в Неговата любов и грижа. Съботният ден е символ на почивка, а не на работа, на благодат, а не на законничество, на обещание, а не на осъждане, на уповаване в Него, а не в нас самите. Всяка събота ние се наслаждаваме на Неговата доброта и Го хвалим за спасението, което може да се намери само в Христос.

Съботата също така е вечната връзка между съвършенството на Едем в миналото и великолепието на новото небе и новата земя в бъдещето (Исая 65:17; Откровение 21:1). Тя ни призовава да се върнем към нашите корени, тя е връзка с първото ни семейство. Съботата е била непрекъснато съблюдавана от началото на времето. Тя е непрекъсната връзка, която връща времето назад и ни помага да останем фокусирани върху славната истина, че ние сме деца на Бога. Тя ни кани да развием една лична, близка връзка с Него.

`Помислете защо в основата на нашето общество стои моралната относителност (т.е. няма абсолютна истина или твърди морални задължения, а само личната преценка). Каква реалност ни показва библейският съд и какво означава това за личните ни отговорности и задължения?`

`Как поразителния размер на творението само подчертава реалността на Божията любов? Помислете какво показва фактът, че макар че сме невероятно малки в сравнение с творението, Христос все пак умря за нас.`