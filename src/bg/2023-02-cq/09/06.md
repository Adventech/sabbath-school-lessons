---
title:  Наказание за фалшивата религия
date:   25/05/2023
---

### inSight

`Как можеш да приложиш Откровение 17 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Наказание за фалшивата религия**

Вавилон, жената от Откровение 17 глава, ни се описва като “облечена в багреница и червено, украсена със злато, със скъпоценни камъни и с бисери и държеше в ръката си златна чаша, пълна с мръсотии и с нечистотиите от нейното блудстване. И на челото й имаше написано това име: “ТАЙНА, ВЕЛИКИЙ ВАВИЛОН, МАЙКА НА БЛУДНИЦИТЕ...” Пророкът казва по-нататък: “И видях, че жената се беше опила от кръвта на светиите и от кръвта на Исусовите мъченици” (Откровение 17:4-6). По-нататък Вавилон се обявява за големия град, който царува над земните царе (Откровение 17:18). Силата, владяла толкова столетия неограничено над християнските монарси, е Рим. Цветовете - пурпурно и виолетово, златото, скъпоценните камъни и бисерите описват живо великолепието и голяма част от царския блясък на гордия римски престол. За никоя друга сила, освен за църквата, преследвала по такъв жесток начин Христовите последователи, не би могло да се заяви с по-голямо основание: тя се беше “опила от кръвта на светиите”. Вавилон е обвинен също така и в греха на противозаконен съюз със “земните царе”. Именно като се отклони от Господа и се свърза с езичниците, еврейската църква стана блудница. И Рим, който се поквари по същия начин, като търсеше подкрепата на земните власти, получи същата присъда.

Вавилон е наречен “МАЙКА на блудниците”. ДЪЩЕРИ са символите на църкви, които поддържат нейните учения и предания и следват нейния пример, отказвайки се от истината и Божието одобрение, за да сключат незаконен съюз със света. Вестта от Откровение 14 глава за ПАДАНЕТО на Вавилон се отнася за религиозни общества, които някога са били чисти, но после са се покварили. Тъй като тя следва предупреждението за съда, трябва да бъде проповядвана в последните дни. Следователно не може да се отнася единствено за римската църква, тъй като тя от много столетия е отпаднала. По-нататък в 18 глава на Откровение Божият народ е призован да излезе от Вавилон. Съгласно този текст би трябвало още много хора от Божия народ да са във Вавилон. И в кои религиозни общества може да се намери сега по-голямата част от Христовите последователи? Без съмнение в различните църкви, изповядващи протестантската вяра. Когато се появиха, те застанаха достойно пред Бога и Неговата истина и Божиите благословения бяха с тях. Дори невярващият свят бе принуден да признае благотворните резултати, последвали възприемането на евангелските принципи. Според думите на пророка, отправени към Израил: “Ти още се прочу между народите по твоята хубост, защото тя стана съвършена чрез Моето величие, с което те облякох, казва господ Йехова” (Йезекиил 16:14). Тези общества обаче паднаха поради същите слабости, оказали се проклятие и гибел за Израил - желанието да подражават на обичаите на безбожните и да търсят приятелството им. “Но поради известността си ти си уповавала на хубостта си и си блудствала...” (Йезекиил 16:15).

Много от протестантските църкви следват примера на Рим в противозаконното свързване със “земните царе”; държавните църкви - чрез отношението си към светските правителства, а другите деноминации - чрез търсене на благоволението на света. Името “Вавилон” - объркване, смешение, може с право да се отнесе към тези общества, тъй като всички те изповядват, че извличат ученията си от Библията, а пък са се разделили на почти безброй секти с твърде отличаващи се една от друга доктрини и теории.

Освен греховното свързване със света, за църквите, отделили се от Рим, са характерни и други от неговите характерни черти.  (Елън Г. Уайт, Великата борба, стр. 215 - 261)

От род в род Всевечният изявява Своите пътища. В моменти на криза Той Се открива и Се намесва, за да ощети сатанинските планове. Често допуска кризисни състояния - било в семействата или сред народите, или пък при отделни личности, за да се изяви намесата Му. В такива моменти Той показва, че в Израил има Бог, Който защитава Своя закон и Който възстановява правата на народа Си. Днес, когато нечестието изобилства навсякъде, трябва да сме уверени, че голямата последна криза е неминуема. Когато невежеството по отношение на Божия закон ще стане почти всеобщо, когато Неговият народ ще бъде угнетяван и измъчван, Бог ще се намеси. Не е далеч времето, когато Той ще каже: “Дойдете, люде Мои, влезте в скришните си стаи и затворете вратите след себе си; скрийте се за един малък миг, догдето премине гневът. Защото, ето, Господ излиза от мястото Си, за да накаже жителите на земята за беззаконието им. И земята ще открие кървите си и не ще покрие вече убитите си” (Исая 26:20-21). Хора с претенции, че са християни, ще мамят и потискат бедния, ще ограбват вдовицата и сирачето, ще се отдават на сатанинска омраза, защото не могат да властват върху съвестта на Божия народ. За всичко това Бог ще ги съди и този съд ще бъде “немилостив към онзи, който не е показал милост” (Яков 2:1 З). Скоро тези хора ще трябва да се явят пред Съдията на цялата земя, за да дават сметка за причинените от тях духовни страдания и физически на Неговите светии. Сега могат да издигат фалшиви обвинения, могат да се присмиват на хората, на които Спасителят е възложил грижата за делото Си. Могат да хвърлят вярващите в затвора, да ги осъждат на насилствена работа, на заточение и смърт. Един ден обаче ще трябва да отговарят за всички въздишки, за всички страдания и сълзи, които са причинили. Бог ще им върне двойно за техния грях. Ето какво заповядва на изпълнителите на съдбите си спрямо Вавилон, символа на отстъпилата църква: “Защото греховете й стигнаха дори до небето и Бог Си спомни нейните неправди. Въздайте й, както и тя е въздавала, да, платете й двойно според делата й; с чашата, с която е черпила, почерпете я двойно” (Откровение 18:5-6). (Елън Г. Уайт, Притчи Христови стр. 81)