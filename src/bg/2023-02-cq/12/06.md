---
title:  Край на играта
date:   15/06/2023
---

### inSight

`Как можеш да приложиш Откровение 14:9-11 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Край на играта**

Политиката на Сатана спрямо Божия народ в последния конфликт ще бъде същата като в началото, когато започна големия спор в небето. Заявяваше, че се стреми да помогне за укрепването на Божието управление, а всъщност тайно правеше всичко възможно срещу него. И тъкмо делото и целта си приписваше на верните ангели и ги обвиняваше в онова, което вършеше. Същата измамна политика характеризира и историята на римската църква. Тя винаги е изповядвала, че действа като заместничка на Небето, а в същото време се е стремяла да се възвиши над Бога и да промени закона Му. Убиваните при управлението на Рим заради верността си към евангелието биваха обявявани за злодеи, за съюзници на Сатана. Използваха се всички възможни средства, за да бъдат позорени като най-долни престъпници не само в очите на хората, но и в собствените си очи. Така ще бъде и сега. Стремейки се да премахне почитателите на Божия закон, Сатана ще ги обвини за закононарушители, за хора, които безчестят Бога и предизвикват Неговите наказания над света.

Бог никога не насилва волята или съвестта на човека. Сатана, напротив, постоянно прибягва до насилие чрез жестокост, за да спечели онези, които не могат да бъдат съблазнени по друг начин. Чрез страх или насилие се стреми да завладее съвестта и да си осигури уважение и поклонение. За да ги постигне, работи както чрез светските, така и чрез религиозните власти, като ги подбужда да налагат закони в разрез с Божествените.

Почитащите библейската събота ще бъдат оклеветявани като врагове на закона и реда, като хора, които разкъсват моралните ограничения на обществото, причиняват анархия и поквара и предизвикват Божиите наказания върху земята. Принципите, определящи собствената им съвест, ще бъдат обявявани за съпротива, упорство и незачитане на властта. Ще бъдат обвинявани в дейност срещу властите. Отричащите задължителността на Божия закон проповедници, ще проповядват от амвона задължителното подчиняване на гражданските власти като поставени от Бога. Сред законодателите и в съдилищата пазителите на Божиите заповеди ще бъдат представяни лъжливо и осъждани. Думите им ще бъдат изопачавани, подбудите им - тълкувани възможно най-зле.

Когато протестантските църкви отхвърлят ясните аргументи от Писанието, защитаващи Божия закон, ще смълчат принудително християните, чиято вяра не могат да победят чрез доводи от Библията. Макар че затварят очите си за това, сега възприемат поведение, което ще доведе до преследване на отказващите по съвест да вършат деянията на останалия християнски свят и да признават изискванията на папската събота, т.е. неделята.

Сановниците на църквата и държавата ще се съюзят в подкупването, убеждаването или принуждаването на хората да почитат неделята. Божественият авторитет ще бъде заменен с налагане на законови разпоредби. Политическата поквара унищожава любовта към справедливостта и истината. Даже в свободна Америка, за да си осигурят общественото одобрение, управниците и законодателите ще отстъпят пред всеобщото искане за спазване на неделята чрез закон. Свободата на съвестта, коствала такива големи жертви, няма да бъде зачитана повече. В настъпващия съвсем скоро конфликт ще имаме възможност да видим изпълнението на думите на пророка: “Тогава змеят се разяри против жената, та отиде да воюва против останалите от нейното потомство, които пазят Божиите заповеди и държат свидетелството за Исуса” (Откровение 12:17). (Елън Г. Уайт, Великата борба, 328.4 - 329.4)

Същият майсторски ум, който е заговорничил срещу вярващите в миналите векове, все още се стреми да изчисти земята от онези, които се боят от Бога и се подчиняват на Неговия закон. Сатана ще възбуди възмущение срещу скромното малцинство, което съзнателно отказва да приеме популярните обичаи и традиции. Мъже с положение и репутация ще се присъединят към беззаконните и подлите, за да се съвещават срещу Божия народ. Богатството, гениалността, образованието ще се обединят, за да ги покрият с презрение. Преследващите управници, служители и членове на църквата ще заговорничат срещу тях. С глас и перо, чрез хвалби, заплахи и подигравки те ще се стремят да съборят вярата им. С фалшиви представи и гневни призиви те ще разпалят страстите на хората. Тъй като нямат „Така казва Писанието“, което да противопоставят на защитниците на библейската събота, те ще прибегнат до потиснически актове, за да запълнят липсата. За да си осигурят популярност и покровителство, законодателите ще се поддадат на искането за неделен закон. Тези, които се боят от Бога, не могат да приемат институция, която нарушава заповедта на Декалога. На това бойно поле идва последният голям конфликт от противоречието между истината и заблудата. И ние нямаме никакво съмнение що се отнася до въпроса. Сега, както в дните на Мардохей, Господ ще отстои Своята истина и Своя народ.

Чрез декрета, налагащ институцията на папството в нарушение на Божия закон, нашата нация ще се откъсне напълно от праведността. Когато протестантството протегне ръка през пропастта, за да хване ръката на римската власт, когато се пресегне над бездната, за да си стисне ръце със спиритизма, когато под влиянието на този троен съюз страната ни отхвърли всеки принцип на своята Конституция като протестантско и републиканско правителство и осигури разпространението на папските лъжи и заблуди, тогава ще можем да знаем, че е дошло времето за чудесната работа на Сатана и че краят е близо.  (Елън Г. Уайт, Свидетелства към църквата, том 5, стр. 358)