---
title:  Кръстът и съдийското чукче
date:   23/04/2023
---

### inGest

Огради повтарящите се думи/идеи.
Подчертай важните за теб думи/идеи.
Свържи със стрелки онези думи/идеи, които се допълват.
Наизусти любимия си стих.

` `

**Кръстът и съдийското чукче**

Последната книга на Библията, Откровение, се фокусира върху кулминацията на дълготрайната борба между доброто и злото. Луцифер, разбунтувалият се ангел, се противопоставя срещу правдата, справедливостта, и мъдростта на Бога. Той заявява, че Бог е несправедлив и нечестен в управлението си над вселената. Последният съд, описан в Откровение, е в самия център на този конфликт относно Божия характер.

Откровение 14:7 гласи: „Бойте се от Бога и Му въздайте слава, защото настана часът, когато Той ще съди; и поклонете се на Този, Който е направил небето и земята, морето и водните извори.“ Благовестието и съдът, и двете част от първата ангелска вест, са неизменно свързани. Ако не съществуваше „вечното благовестие“, за нас нямаше да има надежда при изправянето ни пред наближаващия съд. Всъщност, както ще видим, „вечното благовестие“ е единствената ни надежда докато се приближаваме към съда. Няма съмнение, че част от благовестието е провъзгласяването на това събитие.

По време на съда непадналите светове ще видят, че Бог е направил всичко възможно, за да спаси всяко човешко същество. Съдът ще разкрие Божията справедливост и милост. Ще ни покаже Неговата любов и Неговия закон. Говори ни за Неговата милостива готовност да спасява и Неговата сила да избавя.

Съдът е част от Божието крайно решение на проблема с греха. Бог отвърна на обвиненията на Сатана на кръста, но по време на съда Той ще разкрие, че наистина е извършил всичко възможно, за да ни спаси.

Небесните безкрайни, точни и подробни свитъци ще бъдат разтворени (Даниил 7:10) по време на съда. Ние сме толкова скъпи за Бог, че цялата вселена ще спре, за да разгледа изборите, които сме направили в светлината на призива на Светия Дух и изкуплението, което Христос  безвъзмездно ни е осигурил на Голгота.

Както кръстът, така и съдът ни разкриват, че Бог е справедлив и милостив. Законът изисква смъртта на грешника. Правдата заявява: „Заплатата за греха е смърт,“ но милостта отговаря: „А Божият дар е вечен живот в Христос Исус, нашия Господ“ (Римляни 6:23). Ако Божият закон би могъл да бъде променен или премахнат, тогава няма смисъл от смъртта на Исус. Христовата смърт доказва вечната природа на закона, и че законът е в основата на съда.

Нашите дела разкриват нашите избори и нашата вярност към Бога. Според Ефесяни 2:8,9, „по благодат сте спасени чрез вяра ... не чрез дела, за да не се похвали никой“. Но когато Христос ни спасява, Той ни променя, „защото сме по Негово творение, създадени в Христос Исус за добри дела“ (Ефесяни 2:10). Нашите добри дела, дори когато са подсилени от Светия Дух, не ни спасяват, но те свидетелстват, че вярата ни е искрена. Божият последен съд ще премахне всички преструвки, всяко лицемерие и лъжа, и ще проникне до сърцевината на нашето съществуване. 

`Как разбираш неразривната връзка между благовестието и съда?`

`Каква надежда ти носи връзката между благовестието и съда?`