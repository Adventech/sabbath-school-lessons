---
title:  Зад кулисите
date:   24/04/2023
---

### inTerpret

`Какви специални послания носи Даниил 7?`

`Кои части от него са трудни?`

`Какви въпроси възникват в теб?`

`Кои са библейските  принципи, които откриваш в текста?`

`В коя област от живота си можеш да приложиш библейския текст?`

**Зад кулисите**

Пророческите книги Даниил и Откровение са тясно свързани и ни насочват към събитията, които ще се развият в последните дни от земната история. Книгата Откровение обявява, че е настъпил часът на Божия съд. Книгата Даниил ни разкрива кога започва Съдът.

В Даниил 7 глава Бог разкрива земната история на пророка. Той наблюдава как народи се издигат и западат, как Неговият народ е угнетяван и преследван. След като описва Вавилон, Мидо - Персия, Гърция, Рим, падането на Римската империя, и преследването на църквата в продължение на 1260 години, както е представено в текста (Даниил 7:25, Откровение 12:6,14), Бог насочва ума на Даниил към едно славно небесно събитие, което ще доведе историята до благополучен край. Вниманието на пророка е отправено от възхода и падението на народите и деспотичните земни сили към тронната зала на вселената и Божия последен съд, когато Той ще поправи всяко зло и ще утвърди Своето вечно царство на правдата.

Бог води Даниил в пророческо видение от хаоса и битката на земята към славата на небесното светилище и заседанието на върховния съд във вселената, където Христос, законният управител на вселената, ще получи от Своя Отец това, което Му се полага по рождение.

Съдбата на цялото човечество се решава в небесната съдебна зала. Правдата надделява, истината триумфира, справедливостта се възцарява. Това е една от най-удивителните, чудесни и вълнуващи сцени в цялото Писание. И добрата новина е, че добрият край е за верните на Бога хора, които са облечени с Христовата правда.

Исус пристъпва към Своя Небесен Отец в присъствието на цялата вселена. Небесни същества се събират около Божия престол и цялата вселена от непаднали същества с удивление наблюдава тази сцена на съд. Конфликтът, който е воден в продължение на хилядолетия, скоро ще намери своя край. Битката за престола на универса ще бъде напълно и изцяло решена.

В Откровение 4 глава Йоан вижда врата, която се отваря към Небето и получава поканата “Въздигни се тук и ще ти покажа какво трябва да стане след това“ (Откровение 4:1). Исус кани апостола да погледне през отворената врата и да види космическата сцена на великата борба между доброто и злото. Заедно с Йоан ние също можем да погледнем през отворената врата и да съзрем част от вечния спасителен план. Ние сме свидетели на съдебни спорове, които ще бъдат разрешени в небесния съд. В тези стихове пред очите ни се разкриват основни въпроси от великата борба между доброто и злото.

Откровение 4:2-4 очевидно ни представя случка в тронна зала. Бог Отец седи на престола, заобиколен от небесни същества. Има гръм и светкавици, които символизират Божието съдене. В Откровение 4:4 също забелязваме, че двадесет и четирима старейшини присъстват около Божия престол.

Кои са тези двадесет и четирима старейшини? Има 24 разделения сред левиевите свещеници в древния Израил. Тези свещеници представяли народа пред Бог. В 1 Петрово 2:9 апостолът обявява новозаветните вярващи за „избран род, царско свещенство.“ Може би тези двадесет и четирима старейшини представляват всички изкупени души, които един ден ще ликуват около Божия престол, или може би представляват тези, които са били възкресение при възкресението на Христос – тези, които са се възкачили на небето заедно с Него (Матей 27:52, Ефесяни 4:7,8).

Във всеки случай това е добра новина. Това са някои от изкупените човеци, които седят около Божия престол. Те са били изправени пред изкушения също както и нас. Чрез Христовата благодат и силата на Светия Му Дух, те са победили над греха. Те са облечени с „бели дрехи“, които показват Христовата правда, която покрива и очиства техните грехове. Те носят златни венци на главите си, което показва тяхната победа в битката срещу злото и че те са част от небесния царски род на вярващите (Откровение 4:4).

Виждаме престол на небето, на който е седнал Бог. Скоро след началото на това видение цялото Небе започва да пее и кулминацията на възхвалата се покачва: „Достоен си, Господи наш и Боже наш, да приемеш слава, почит и сила; защото Ти си създал всичко и поради Твоята воля всичко е съществувало и е било създадено“ (Откровение 4:11). 

`Има двадесет и четирима души около Божия престол в тази сцена. Какво ни намеква този факт за това какво ще представлява небето? А за съда?`

`Какво означава за теб това да бъдеш част от „царското свещенство“? Как се отразява това на твоето ежедневие?`