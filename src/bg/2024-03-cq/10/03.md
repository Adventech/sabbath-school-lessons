---
title:  Работниците на единадесетия час
date:   02/09/2024
---

#### inTerpret

`Какви специални послания носи Матей 20:1–16?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Работниците на единадесетия час**

Към края на деня собственикът на земя осъзнал, че има нужда от още работници, за да довърши работата. Върнал се на пазара и намерил още работници, които искали да влязат в лозето. Тези работници на единадесетия час работили само един час. Притчата завършва по забележителен и неочакван начин. Собственикът на земята е можел първо да плати на тези, които са работили през целия ден. Те с радост щели да получат договорения денарий и да си тръгнат доволни. Вместо това земевладелецът ги накарал да застанат в края на редицата и те видели как работниците, които работели един час, получават същото заплащане, за което се били договорили и те. Как бихте реагирали, ако бяхте работили цял ден? Първата ви реакция вероятно щеше да бъде да направите няколко прости изчисления. Един час = един денарий, така че дванадесет часа = дванадесет денария! Когато реалността удари и получите само един денарий, каква е следващата реакция? "Това не е честно!" Точно такава е реакцията на работниците, които са работили от първия час.

Притчата разкрива един прост, но жизнено важен евангелски принцип: не можем да заслужим наградата си. Тя е просто дар на благодатта, предлаган еднакво на всеки, който откликва на призива на Исус. Ние не заслужаваме нищо. Спасението е просто дар, който трябва да бъде получен чрез вяра, а не чрез дела. Помните ли притчата за блудния син? Той си тръгва и пропилява всичко, само за да се върне при баща си, който организира пиршество. По-големият брат бил много разстроен, тъй като това му се сторило несправедливо. Можем, или да живеем живота си на договорна основа с Бога, очаквайки награди за работата си, или да Му се доверим, знаейки, че Той винаги ще ни даде това, което е правилно.

Когато не се съобразяваме с другите работници в екипа си, се появява недоволство. Ако целта е да се завърши работата на лозето, няма значение каква е заплатата на всички. Нашият фокус става: “Ние свършихме работата!”и първите работници могат да се радват заедно с тези, които са започнали на единадесетия час. Ако целта е спасението, нека да празнуваме всеки блуден син! Колко освобождаващо е да живеем, като просто се доверяваме на Бога с “и каквото е право” (Матей 20:4,7)!

Тази притча се простира върху един ден от дванадесет часа. По специален начин работниците от единадесетия час са призовани да помогнат на всички останали работници да довършат работата. Когато мислим, че тази притча обхваща цялата история на света, ние живеем в единадесетия час. Пророчеството се изпълнява пред очите ни и скоро този свят ще бъде пожънат при Второто пришествие. Всички ние сме призовани да използваме своите таланти и духовни дарби, за да проповядваме Евангелието на света. Можем да се включим в работата на лозето като работници в единадесетия час. Може би чакате на пазара - чакате да бъдете наети или търсите възможности да служите. Направете стъпка на вяра и попитайте Бог къде можете да служите най-добре в местната среда. Той ви кани в Своето лозе.

`Как нагласата, че Бог ще даде "каквото е право", може да ни освободи? От какво ни освобождава?`