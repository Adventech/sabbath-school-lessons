---
title:  Възмездието на благодатта
date:   05/09/2024
---

#### inSight

`Как можеш да приложиш Матей 20:1–16 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Възмездието на благодатта**

"Има много хора, които са се отдали на Христос, но не виждат възможност да извършат голямо дело или да направят големи жертви в служба на Него. Те могат да намерят утеха в мисълта, че не е задължително саможертвата на мъченика да е най-приемлива за Бога; не е задължително мисионерът, който ежедневно се е изправял пред опасност и смърт, да стои най-високо в небесните регистри. Християнинът, който е такъв в личния си живот, във всекидневното себеотдаване, в искреността на целите и чистотата на мислите, в кротостта при провокации, във вярата и благочестието, във верността в най-малкото, този, който в домашния живот представя характера на Христос - такъв човек може да бъде по-ценен в очите на Бога дори от световноизвестния мисионер или мъченик.

... О, колко различни са стандартите, по които Бог и хората измерват характера. Бог вижда, че се устоява на много изкушения, за които светът и дори близките приятели никога не знаят - изкушения в дома, в сърцето. Той вижда смирението на душата с оглед на собствената ѝ слабост; искреното покаяние дори за една лоша мисъл. Вижда искрената отдаденост в служба на Бога. Той е отбелязал часовете на тежка битка със себе си - битка, която печели победа. Всичко това знаят Бог и ангелите. Пред Него е записана книга на спомените за онези, които се боят от Господа и които мислят за Неговото име.

... Не в нашата ученост, не в нашето положение, не в броя или поверените ни таланти, не в човешката воля трябва да се открие тайната на успеха. Чувствайки своята неефективност, ние трябва да съзерцаваме Христос и чрез Него, Който е силата на всяка сила, мисълта на всяка мисъл, желаещите и послушните ще печелят победа след победа.

... И колкото и да е кратка службата ни или скромна работата ни, ако с проста вяра следваме Христос, няма да се разочароваме от наградата. Онова, което и най-великият и най-мъдрият не може да заслужи, най-слабият и най-смиреният може да получи. Златната врата на небето не се отваря за самоиздигналите се. Тя не се издига за горделивите по дух. Но вечните порти ще се отворят широко за трепетното докосване на едно малко дете. Благословена ще бъде наградата на благодатта за онези, които са работили за Бога в простотата на вярата и любовта." (Елън Г. Уайт, "Христови уроци", стр. 403, 404.)