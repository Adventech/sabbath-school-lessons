---
title:  Скрито съкровище
date:   14/07/2024
---

#### inGest

* Огради повтарящите се думи/идеи.
* Подчертай важните за теб думи/идеи.
* Свържи със стрелки онези думи/идеи, които се допълват.
* Наизусти любимия си стих.

**Скрито съкровище**

В древността хората често са криели своите съкровища в земята. Без банки, най-безопасното място да скрият своите ценни притежания от крадци и разбойници често било под земята. Понякога хората забравяли къде е скривалището. Може би собственикът бил умрял или заточен, отделен от своето съкровище. В дните на Исус било донякъде обичайно да намериш монети или дори злато или сребро в изоставените поля.

Представете си следната сцена: докато един мъж оре нивата, която е взел под наем от местен земевладелец, изведнъж удря нещо със своя плуг. Той нетърпеливо изравя пръстта и открива изключително ценно съкровище, което струва много повече от всичко, което притежава. Мъжът в притчата не е собственикът на земята, а просто я е взел под наем, за да отглежда своята реколта. Всичко, намерено на тази земя, е на собственика ѝ. В този момент мъжът знае точно какво да направи. След като внимателно скрива съкровището там, където го е намерил, той отива и продава всичко, което притежава, за да купи земята. Неговите съседи, приятели и семейство мислят, че е изгубил ума си. Защо ще продадеш всичко, за да купиш една празна нива? Те виждат само това, което е на повърхността. Те не знаят, че под земята се крие нещо изключително ценно.

Скритото съкровище илюстрира евангелието. Когато се изправиш лице в лице с добрата новина за Исус, ти ще видиш в Него стойност, която превъзхожда всичко друго в живота. Когато започнеш да следваш Христос, твоите приоритети ще се променят и хората около теб ще забележат. Тъй като търсиш съкровище, което останалите не са виждали, те може да си помислят, че си малко луд, точно като мъжа от притчата. Някои хора може да си помислят, че правиш лоша инвестиция, но ти знаеш, че за сдобиването със съкровището на евангелието си струва всичко. Тази притча говори за откриването и оценяването на стойността на евангелието в личността на Исус Христос, нашето най-голямо Съкровище.

Имането, заровено в полето, също илюстрира състоянието на еврейската нация по времето на Христос. Полето символизира Писанията на Стария завет, които са достъпни за всички. Обаче грешни традиции възпрепятстват евреите от правилното разбиране на пророчествата за идването на Месията. Религиозните водачи знаят текстовете на Писанието наизуст, но не разпознават Исус. Те имат фалшиви очаквания. Все едно притежават полето и го обработват, но не намират съкровището, което е точно под краката им.

За съжаление, това се отнася не само за евреите от първи век. Днес много християни вървят в ритъма и традициите на църквата, без изобщо да открият богатството и красотата на евангелието. Много млади хора напускат църквата, защото виждат само едно празно поле, но Бог е приготвил нещо много по-ценно под повърхността, което чака да бъде открито и да му се наслаждаваме.

`Какво ви спира да откриете съкровището на евангелието?`

`Колко трябва да търсим и да копаем, за да открием красотата на евангелието?`