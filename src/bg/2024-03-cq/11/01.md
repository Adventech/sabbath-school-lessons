---
title:  Живот в служене
date:   07/09/2024
---

#### inTro

Прочети Лука 16:19-31. Вникни в библейския текст.

**Живот в служене**

Ейми Кармайкъл е родена в малкото селце Милисъл, Ирландия, през 1867 г. Тя била най-възрастната от седем братя и сестри и произхождала от заможно семейство. Като малко момиче Ейми веднъж посетила Белфаст с майка си. По време на престоя си в града те вечеряли в кафене. Докато се хранели, мръсно момиченце просякиня притиснало носа си към прозореца. Бедното момиченце, без храна, гледало с копнеж към богатото момиченце, наслаждаващо се на пълната си чиния. Погледът в очите на момичето засегнал дълбоко Ейми. Когато тя се върнала у дома, седнала пред камината и записала обещание към момичето-просякиня: „Когато порасна и имам пари, знам какво ще правя, ще построя голямо и прекрасно място за малки момичета като теб” (Janet and Geoff Benge, Amy Carmichael: Rescuer of Precious Gems [1998], 33).

Като млада дама Ейми Кармайкъл помагала на жените в бедните квартали на Белфаст. Тези жени били наречени „шалчета“, защото не можели да си позволят шапки и дърпали шаловете си над главите, когато било студено. Те не били добре дошли в църквата, така че Ейми събрала средства и построила място за срещи специално за тях, наречено Тенекиената скиния.

По-късно Ейми се преместила в Индия, където прекарала много години, спасявайки индуски деца от проституция в храма. Изпълнявайки детската си мечта, тя осигурила убежище за бедни деца. Под нейно ръководство е била построена болница в Дохнавур, Индия, която осигурявала грижи за много хора, които не можели да си позволят медицинска помощ. Ейми изживяла живота си за другите, които били по-малко щастливи от нея и по този начин изпълнила призванието, което Бог й е дал. Както е добре изразено в изявление, често приписвано на нея, „Човек може да дава, без да обича, но не може да обича, без да дава“.

Притчата от тази седмица описва богат човек, който прави точно обратното на безкористна служба. Става въпрос за човек, който трупа богатства за себе си и си затваря очите за очевидните нужди на хората около него. Ще открием как изборите ни днес имат вечни последствия за нас самите и за другите.

#### inScribe

Препиши Лука 16:19-31. Можеш също така да преразкажеш библейския текст или да го представиш схематично.

` `