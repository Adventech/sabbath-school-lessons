---
title:  Сила за послушание
date:   26/09/2024
---

#### inSight

`Как можеш да приложиш Матей 7:21-27 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Сила за послушание**

„Ние градим върху Христа, като сме послушни на Неговото слово. Праведен е не онзи, който само се радва на правдата, но който я упражнява. Светостта не е някакво чувство на възхищение - тя е резултат на едно пълно отдаване на Бога, тя е вършене волята на Отца. Когато Израилевите чада се установиха на лагер на границата на обещаната земя, не беше достатъчно само да получат познания за страната или да пеят ханаанските песни - това не би ги направило годни да получат в притежание лозята и маслинените градини на чудесната земя. Те можеха да ги притежават само като изпълняваха поставените им условия, като проявяваха жива вяра в Бога и като приемаха Неговите обещания за себе си, като изпълняваха наставленията Му.

Религията се състои в послушание на Христовите слова, не да се спечели Божието благоволение, а в отговор на съвсем незаслужения дар на Неговата любов. Христос поставя спасението на човека в зависимост не от устното му вероизповедание, а от вярата, която се изявява в дела на правдата. От Христовия последовател се изискват дела, а не само голи думи; защото делата правят характера.

Може би ти искаш да станеш Христов последовател и не знаеш как да започнеш? Може би си в тъмнина и не знаеш как можеш да намериш светлина? Следвай светлината, която имаш. Реши да бъдеш послушен на Божието Слово, доколкото го познаваш. Неговата сила, Неговият живот лежи в Словото Му. Когато приемеш Словото с вяра, Той ще ти даде сила за послушание. Ако следваш светлината, която имаш, ще ти бъде дадена по-голяма светлина. Ти градиш върху Божието Слово и твоят характер ще бъде съграден по образа на Христовия характер.

Христос, истинската основа - е един жив камък. Неговият живот се раздава на всички, които са съградени върху Него. „И вие като живи камъни, се съграждате в духовен дом“. „Върху Когото цялото здание, стройно сглобено, расте за храм свят на Господа“ (1Петрово 2:5; Ефесяни 2:21). Камъните стават едно с основата, защото в цялото живее един и същ дух. Тази постройка не може да я разруши никаква буря, защото - „Всеки, който дели живота си с Бога, ще преживее с Него и всичко“. (Елън Уайт, Мисли от планината на благословението, „Но тя не падна, защото беше основана на канара“)

„Единствено укрепеният с библейски истини ум ще може да устои в последния голям конфликт. Всяка душа ще се срещне с решителния въпрос: „Бога ли да слушам повече, или хората?“. Решителният час вече настъпва. Здраво ли стоим на скалата на непроменимото Божие Слово?“ (Елън Уайт, Великата борба, глава 37, Библията - нашата единствена сигурност)