---
title:  Скъпоценен крайъгълен камък
date:   25/09/2024
---

#### inVitе

Разгледай Матей 7:21-27 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Скъпоценен крайъгълен камък**

Притчите са лесни за запомняне, защото съдържат ярки мисловни образи. Лесно можем да си представим сцената с двамата строители, които строят къщите си, единият върху пясък, а другият върху скала. След като изучим задълбочено тази притча, може да си я припомним, когато видим скално образувание. Това е гениалността на притчите. Те са пълни с илюстрации, често от природата, които ни насочват към Исус.

Тази притча не е единственото място в Писанието, където скалата символизира Христос. Павел представя Исус като Канарата, която снабдява децата на Израел с вода, за да утолят жаждата си: „Защото, братя, желая да знаете, че макар да са били бащите ни всички под облака... и всички да са пили от същото духовно питие (защото пиеха от една духовна Канара, която ги придружаваше; и тази Канара бе Христос)“ (1 Коринтяни 10:1, 4). Символиката е красива. Когато израилтяните били в пустинята, на Моисей било заповядано да удари скалата и водата потекла. Исус бива ударен за нас и в резултат на това всички ние можем да пием от живата вода, която Той осигурява. По-късно, когато Божиите хора отново отчаяно се нуждаели от вода, Бог казал на Моисей да говори на скалата. Вместо това Моисей ударил скалата два пъти, акт на неподчинение, който му коствал влизането в Ханаан. Предвидената символика трябвало да покаже, че можем да поискаме чрез вяра и Христос ще ни даде, тъй като Той вече е бил ударен. Тези моменти в пустинята са образи, сочещи напред към тяхното изпълнение в първообраза Христос.

Когато Исус разказва притчата за злите земеделци, Той описва Себе Си като камъка, който беше отхвърлен: „Камъкът, който отхвърлиха зидарите, Той стана глава на ъгъла... И който падне върху този камък, ще се разбие; а върху когото падне, ще го смаже“ (Матей 21:42, 44). Исус е Главният крайъгълен камък, върху Който трябва да градим живота си. Или ще паднем върху Канарата, докато се смиряваме в покаяние, или Канарата в крайна сметка ще падне върху нас. Чарлз Спърджън, известен проповедник от 1800г., казва: „Вълната на изкушението може дори да ви отмие по-високо върху Скалата на вековете, така че да се вкопчите в нея с по-здрава хватка, отколкото когато и да било преди“ („Грях и благодат“, Проповедите на Спърджън том 54: 1908). Изпитанията могат да бъдат прикрити благословения, които ни карат да се прилепим по-здраво към Христос.

Исус не ни оставя на милостта на бурята. Той ни кани да закотвим къщите си към Канарата. Всеки ден предоставя нови възможности да градим здраво на Канарата или да направим имитация върху пясъка. Всяко решение, което вземаме, е като да поставим още една тухла в сградата. Винаги, когато избираме да използваме преки пътища и да прикриваме проблеми, си постиламе за бедствие, когато бурята ни удари. Като слушаме ученията на Исус и се подчиняваме на инструкциите Му, ние изграждаме солидна основа, която никоя буря не може да отмие. Когато бурята връхлети, е твърде късно да се гради здрава основа. Трябва да го направим сега!

`Как изглежда изграждането върху Канарата, Исус, в ежедневието?`