---
title:  Строеж върху Скалата
date:   23/09/2024
---

#### inTerpret

`Какви специални послания носи Матей 7:21-27?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Строеж върху Скалата**

Разказът на Матей ни казва, че човекът, който построил къщата си върху скалата, чул ученията на Исус и живял според тях. Той практикувал това, което е чул. Обърнете внимание на една подробност, която Лука добавя, когато записва притчата: „Той е като човек, който като строеше къща, направи дълбок изкоп и положи основа на скала; и когато стана наводнение, реката се устреми върху онази къща, но не можа да я поклати, защото бе здраво построена“ (Лука 6:48). Лука описва как човекът копал дълбоко, за да постави здрава основа. Ключът тук е да копаем дълбоко. Ние сме поканени не само да чуем думите на Исус, но и да се вкопаем дълбоко в Неговите учения, като се стремим да ги превърнем в самата основа и структура на нашето съществуване.

Мъдрият строител е този, който идва при Исус, слуша думите Му, изследва ученията Му и след това ги прилага на практика. Послушанието демонстрира абсолютна увереност в думите на Христос, тъй като ние ги признаваме за самата основа на нашия живот. Граденето върху скала не означава просто да бъдеш привидно религиозен или да познаваш Исус от разстояние. Да бъдеш истински християнин означава да основаваш своите вярвания, избори и светоглед на истината за това Кой е Исус и какво е направил. Това е човек, който държи дълбоко на истината и здравата доктрина.

Друго интересно наблюдение е, че разликата между къщите се вижда едва след удара на бурята. Основите на къщата върху скалата не се виждат. Резултатите от решението да се копае дълбоко обаче биват признати от всички, след като бурята връхлита. Предизвикателствата, бедствията и изпитанията помитат повърхностното и разкриват това, което е трайно. Нашето християнско свидетелство не е, че избягваме трудни времена, а че нашата основа е здрава под натиск. Изграждането върху Скалата е в наш най-добър интерес, защото тогава знаем как да намерим спокойствие сред буря. Исус ни дава смелостта и търпението да издържим неизбежните бури на живота.

Копаенето надълбоко е работа, която се извършва вътре в нас. Исус ни подкрепя със Своите скъпоценни обещания и ние сме уверени, че Той ще изпълни всичко, което е обещал. Едно от най-красивите определения на вярата се намира в Римляни 4 глава, където се казва, че Авраам „обаче не се усъмни относно Божието обещание чрез неверие, а се закрепи във вярата и отдаде слава на Бога, уверен, че това, което Бог е обещал, Той е силен да го изпълни. Затова му се и вмени за правда“ (Римляни 4:20-22).

`Кога твоята вяра е била най-силно изпитана? На какво те научи Бог чрез това преживяване?`