---
title:  Познание за Бог
date:   04/07/2024
---

#### inSight

`Как можеш да приложиш Марк 4:1–20 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Познание за Бог**

„Познанието за Бога е високо като небесата и широкообхватно като вселената. Няма нищо по-облагородяващо и освежаващо от изследването на важните теми, засягащи вечния живот. Нека младите се стремят да вникват в дадените от Бога истини и умовете им ще се развият и ще придобият сила благодарение на положените усилия. Всеки ученик, който е изпълнител на Словото, ще разшири кръгозора на мисленето си. Това ще му осигури нетленно богатство от знания.

Подсигуряването на образованието с изследване на Писанието е експериментално (основано на опита) познание за спасителния план. Такъв вид образование ще възстанови Божия образ в душата. Ще подсили и укрепи ума срещу изкушенията и ще подготви учащия да стане сътрудник на Христос в Неговата мисия на милост към света. Ще го превърне в член на небесното семейство и ще го обучи да споделя наследството на светиите в светлина. Учителят на свещената истина обаче може да предаде единствено онова, което сам знае от опит.

„Сеячът сее семето си.“ Христос проповядва истината, защото сам Той е Истината. Мисленето Му, характерът, житейският Му опит са втъкани в Неговото учение. Така трябва да бъде и при служителите Му. Проповядващите Словото трябва да го направят свое чрез личен духовен опит. Трябва да знаят какво означава Христос да им дава мъдрост, оправдание, освещение и изкупление. Когато Божието слово се представя пред другите, не трябва да се използват думи като „предполага се“ или „може би“. Заедно с апостол Петър трябва да заявят: „Ние не следвахме хитро измислени басни, а бяхме очевидци на Неговото величие“ (2 Петрово 1:16) (Елън Г. Уайт, Притчи Христови, Глава 2 - Сеячът излезе да сее, Сеячът и семето)

„Познанието на истината зависи не толкова от силата на интелекта, колкото от чистите намерения, от простотата на искрената, зависима вяра. Божии ангели се приближават до онези, които със смирено сърце търсят небесно ръководство. Светият Дух се дава, за да им отвори богатите съкровища на истината.

Слушателите, уподобени на добра почва, като чуят Словото, го пазят. Сатана заедно с всичките си демони на злото не може да им го отнеме.

Не е достатъчно просто да четеш или да слушаш Словото. Желаещият да се възползва от Писанието трябва да размишлява върху изявената истина. Със сериозно внимание и молитвен дух той трябва да разбере значението на словата на истината и да пие от дълбините на духа на свещените пророчества.

Бог ни умолява да изпълваме ума си с велики и чисти мисли. Той желае да размишляваме върху Неговата любов и милост, да изследваме чудното Му дело във великия спасителен план. Тогава разбирането ни за истината ще бъде все по-ясно и по-ясно; все по-извисено и по-свято ще бъде желанието ни за чистота на сърцето и яснота на мисълта. Душата, обитаваща в чистата атмосфера на свети мисли, ще бъде променена чрез общуването с Бога при изучаване на Писанието.“ (Елън Г. Уайт, Притчи Христови, Глава 2 - Сеячът излезе да сее, В добра почва)