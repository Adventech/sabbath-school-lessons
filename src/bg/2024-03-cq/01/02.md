---
title:  Да прозреш нещо повече от история
date:   30/06/2024
---

#### inGest

* Огради повтарящите се думи/идеи.
* Подчертай важните за теб думи/идеи.
* Свържи със стрелки онези думи/идеи, които се допълват.
* Наизусти любимия си стих.

**Да прозреш нещо повече от история**

Представѝ си сцената: Исус оглежда тълпата, събрала се да Го чуе как поучава. Свещеници и селяни, млади и стари, търговци и занаятчии — всички са дошли да слушат популярния млад Равин. Тъй като хората се притискат, Исус влиза в една лодка и моли учениците Си да отплават на малко разстояние от брега, за да може по-добре да се обърне към множеството.

Докато Исус поучава, Той извлича поуки от сцени, които са познати на Неговата публика. Човек, който сее на нивата си, е било обичайна гледка в околните равнини и хълмове. Всички са знаели колко е важно семето да падне на плодородна почва, за да поникне и да даде плод. Въпреки това, не всички присъстващи са наясно, че самите думи на Исус са вид семе, което дори в онзи момент попада на различни почви.

По-късно същия ден учениците разпитват Исус, опитвайки се да разберат историята, която Той беше разказал: И когато остана сам, онези, които бяха около Него с дванадесетте, Го попитаха за притчите. И Той им каза: „На вас е дадено да познаете тайната на Божието царство; а на онези, външните, всичко се дава в притчи; така че гледащите да гледат, а да не виждат, и слушащите да слушат, а да не разбират; да не би да се обърнат и да им се прости грехът” (Марк 4:10-12).

Тези думи изглеждат странни на пръв поглед, но по-внимателен поглед разкрива, че Исус цитира книгата на Исая. Тези думи, намиращи се в Исая 6:9, 10, непосредствено следват призива на Исая към неговото пророческо служение. Бог предупреди Исая, че хората ще отхвърлят посланието, което Той ще му даде. Тази реакция не беше Божието желание, а вместо това отразява тъжната реалност на това, което предстои. Бог искаше да подготви Исая за трудната задача пред него. По същия начин Исус обяснява на учениците, че Неговите думи и учения не винаги ще бъдат добре приети. Множеството чу една притча, но повечето щяха да пропуснат истинското й значение.

Днес Бог ни кани в Своя вътрешен кръг, за да може Словото Му да дава плод в живота ни. Когато четем пасаж от Писанието, трябва да се стремим да разберем както тълкуванието, така и приложението на думите. След като разберем значението на текста, трябва да се молим на Светия Дух да ни позволи да живеем според принципите, които той съдържа. Като внимателно размишляваме върху значението на Словото, ние отваряме умовете си за божествени влияния. По този начин семето не е пропиляно в сърцата ни. Като размишляваме върху Писанието и търсим божествено напътствие, семето на Божието Слово може да пусне корени и да даде плод в нас. Притчите на Исус наистина ще преобразят всеки човек, който приема и цени Божието Слово.

`Кои са някои от практичните начини, с които можем да подготвим сърцата си да приемат Божието Слово?`

`Какви неща пречат на Божието Слово да бъде напълно прието и грижливо пазено в сърцето ти?`