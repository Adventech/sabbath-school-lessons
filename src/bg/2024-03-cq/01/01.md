---
title:  Силата на Словото
date:   29/06/2024
---

#### inTro

Прочети Марк 4:1–20. Вникни в библейския текст.

**Силата на Словото**

„Ограбили са ни!“ Все още мога да чуя думите, отекващи в съзнанието ми. Бяхме далеч от дома по време на първото ни мисионерско пътуване до Източна Африка. Проправих си път през стаята в нощната тъмнина с другите мисионери и заедно оценихме загубите. Цялото ни оборудване беше изчезнало. Въпреки че бяхме изкушени да съберем, каквото беше останало и да хванем следващия полет за вкъщи, нещо ни подтикна да не се отказваме. Пътувахме до мястото, където трябваше да проповядвам, но не можах да покажа PowerPoint презентациите си, тъй като лаптопът ми и проекторът бяха откраднати. Крадците бяха взели дори Библията ми и записките на проповедите - дано ги прочетат! Как можех ефективно да представя Евангелието без тези инструменти? Някой ми подаде джобна Библия и ме увери, че Давид е убил Голиат с малко камъче.

Когато стигнем до края на възможностите си, Бог се намесва. Снабден само с тази дадена назаем Библия, но изпълнен с Божия Дух, аз се изправях вечер след вечер, за да прогласявам благовестието. По Божията благодат много скъпи хора се обърнаха към Исус и Му се посветиха чрез кръщение. Това преживяване ми показа, че когато се доверим на Божието Слово и зависим от Него, Той ще изпълни обещанията Си. Бог заявява: „Така ще бъде словото Ми, което излиза от устата Ми; Няма да се върне при Мене празно, но ще изпълни волята Ми и ще благоуспее в онова, за което го изпращам“ (Исая 55:11).

В първия ни урок ще изучаваме притчата за един земеделец, който излязъл да сее. Тази история илюстрира как различните хора реагират на Божието Слово, когато то достигне до тях. Ще открием силата на Неговото Слово, как то може да повлияе на живота ни и как можем да станем възприемчиви към ученията на Исус.

#### inScribe

Препиши Марк 4:1–20. Можеш също така да преразкажеш библейския текст или да го представиш схематично.

` `