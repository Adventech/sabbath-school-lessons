---
title:  Две групи
date:   22/07/2024
---

#### inTerpret

`Какви специални послания носи Матей 13:24-43?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Две групи**

Неприятелят, посял плевелите, е дяволът (Матей 13:39). Други части на Писанието идентифицират неприятеля като падналия ангел с името Луцифер, разбунтувал се срещу неговия Създател (Исая 14:12-14; Езекия 28:12-15; Откровение 12:4, 7-9). Една трета от небесните ангели също подкрепили Луцифер в бунта му и в крайна сметка, всички били премахнати от небето. В този момент възниква сериозен въпрос: Защо Бог е създал същество, знаейки че то ще донесе грях във вселената? Намираме отговор когато разгледаме отблизо Божия характер.

Библията ни казва, че „Бог е любов“ (1 Йоаново 4:8). За да бъде любовта истинска, е необходимо да има свободна воля. Бог не е търсил любовта на програмирани ангели или хора. Не можем да се трогнем от компютър, който е програмиран да казва: „Обичам те“. Самата възможност да приемем любовта налага съществуването на възможността да можем да я отхвърлим. Свободните същества трябва да изберат по собствено желание дали да обичат или не. Любовта изисква свобода, но свободата включва риск.

Тези концепции са неразривно свързани с основните въпроси на великата борба. Нивата в притчата символизира нашия свят, защото живеем в свят изпълнен с жито и плевели. (Матей 13:38) Докато в света съществува огромен потенциал за добро, същевременно съществува и огромен потенциал за зло. Светът прилича на бойно поле, защото е такова и ние често се чудим защо страданието продължава толкова дълго. В притчата собственикът на нивата казва следното относно житото и плевелите: „Оставете да растат и двете заедно до жетва“ (Матей 13:30). Жътвата в крайна сметка ще дойде в „свършека на века“ (Матей 13:39). Окончателният съд не се извършва, докато всички не осъзнаят пълните последици на злото. Злото трябва да се развие напълно и да се осъществи, за да бъде напълно разкрита истинската му природа. Само когато истинските резултати от греха са очевидни, Бог може напълно да изкорени злото. Когато Той направи това, грехът никога повече няма да се върне. Пророк Наум обещава: „Тъй щото бедствие няма да ви нападне втори път.“ (Наум 1:9).

Притчата описва две групи: „доброто семе, това са чадата на царството; а плевелите са чадата на лукавия” (Матей 13:38). През целия си живот всички хора вземат решения, които определят на коя страна ще застанат в тази битка между доброто и злото.

Тази картина не само представя света, но и църквата на Христос в него. Притчата описва делото на спасението в сърцата на човечеството. Църквата, както и светът, се състои от жито и плевели. Не всички, които изповядват, че са християни, са допуснали Исус в живота си. Тъй като не можем да четем сърцата на хората, трябва да внимаваме да не ги съдим. В крайна сметка само Бог е има правото да съди.

`Бог те е създал със свободна воля. Какво ни казва това за взаимоотношенията, които той иска да изгради с теб?`