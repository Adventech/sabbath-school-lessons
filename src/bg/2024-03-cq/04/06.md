---
title:  Бог съди сърцето
date:   25/07/2024
---

#### inSight

`Как можеш да приложиш Матей 13:24-43 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Бог съди сърцето**

“Ако се опитаме да изкореним от църквата хора, за които предполагаме, че са фалшиви християни, трябва да сме сигурни, че ще допускаме грешки. Често смятаме за безнадеждни именно такива, които Христос привлича към Себе Си. Ако се отнасяме към тези души според несъвършената си преценка, вероятно ще погасим и последната им надежда. Мнозина, които се смятат за християни, в края ще се окажат недостатъчни. В небето ще има много хора, чиито съседи никога не биха предположили, че ще се окажат там. Човек съди по лице, а Бог - по сърце. Плевелите и житото трябва да растат заедно до жътвата. Самата жътва е краят на изпитателния период…

Поуката от тази притча е изявена от самото отношение на Бога към хората и ангелите. Сатана е измамник. Когато съгрешава в небето, дори верните ангели не успели напълно да прозрат истинския му характер. Затова Бог не го унищожил веднага. Ако би го сторил, светите ангели няма как да схванат Неговата справедливост и любов. Дори малко съмнение в Божията благост може да се превърне във вредно семе, от което ще поникне горчивият плод на греха и злочестието. Затова авторът на злото е пожален, за да разкрие в пълнота характера си. Векове наред Бог понася страданието да наблюдава делото на злото. Дава Своя неизмерим Дар на Голгота, за да не допусне никой да бъде подмамен от лъжите на лукавия. Плевелите не могат да се откъснат без опасността с тях да се изтръгне и скъпоценното зърно. Не трябва ли и ние да проявяваме търпение към хората, както Господарят на небето и земята проявява към Сатана?” (Е. Г. Уайт, Притчи Христови, 26, 27)

„... Не осъждане и порицаване на другите, а смирение и недоверие в себе си е поуката от Христовата притча. Не всичко посято на нивата е добро семе. Фактът, че хората са в църквата, не ги прави християни.

Плевелите много приличат на житото, докато стъблата са зелени; но щом полето побелее за жътва, безполезните вредители нямат нищо общо с пшеницата, която се е привела под тежестта на пълния, зрял клас. Грешниците, претендиращи за благочестие, се смесват за кратко време с истинските последователи на Христос и имащите вид на християни са склонни да подмамят мнозина. Но при земната жътва няма да има прилика между доброто и злото. Тогава тези, които са се присъединили към църквата, но не и към Христос, ще бъдат изявени.

На плевелите е позволено да растат заедно с житото и да се възползват от всички привилегии на слънцето и дъжда. Във времето на жътва „тогава отново ще разсъдите за разликата между праведен и нечестив, между онзи, който служи на Бога, и онзи, който не Му служи” (Малахия 3:18). Сам Христос ще реши кои са достойни да обитават в небесното семейство. Той ще съди всеки човек според думите и делата му. Вероизповеданието няма да има никаква тежест на везните. Характерът е този, който определя съдбата.“ (Е. Г. Уайт, Притчи Христови, 27, 28)