---
title:  Нашият крайъгълен камък и младоженец
date:   14/08/2024
---

#### inVitе

Разгледай Матей 22:1–14 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Нашият крайъгълен камък и младоженец**

Притчата за царската сватба е кулминацията на тясно свързана поредица от притчи. Матей записва притчата за двамата сина и притчата за злите земеделци точно преди историята за царската сватба. И трите притчи били разказани в присъствието на религиозните лидери. Исус разкрил как те Го отхвърлят като обещания Месия. Тези срещи се случили само дни преди разпъването на Христос. Книжниците и фарисеите били решени да Го дискредитират и премахнат. Чрез тези притчи Исус ги призовава за последен път да се покаят и да се обърнат.

Притчата за двамата синове (Матей 21:28–32) илюстрира високото изповядване на вярата на религиозните водачи и липсата на съответни дела. Говорели едно, а правели друго. Прекъсването на връзката между думи и действия разкрива крайната празнота на тяхната духовна фасада. Тази история била покана да се смирят и внимателно да обмислят състоянието си.

Притчата за злите земеделци (Матей 21:33-46) представя историята на Израел. Исус описва лозе, дадено под наем на земеделци от един стопанин. Когато стопанинът изпратил слуги да приберат плодовете, те били бити, замерени с камъни и убити. Стопанинът накрая изпратил сина си, мислейки, че земеделците ще го уважат, но той също бил убит. Не е нужно да се чудим към какво сочи всичко това. Това е централната история на Писанието и последната част от притчата е на път да се изпълни. Исус, Синът, скоро щял да даде живота Си за Своя народ. Чрез тази притча Исус предизвикал Своите слушатели да обмислят сериозно какво ще направят. Той предупредил, че зидарите са отхвърлили главния крайъгълен камък (Матей 21:42). Този крайъгълен камък бил най-съществената част от основата на храма, тъй като цялата сграда разчитала на неговата здравина. Ако Исус бил отхвърлен като Месия, храмът нямал стойност. По-късно Петър пише за Исус като главния крайъгълен камък: „при Когото, като идвате като при жив камък, отхвърлен от човеците, но от Бога избран и скъпоценен, и вие като живи камъни се съграждате в духовен дом, за да станете свято свещенство, да принасяте духовни жертви, благоприятни на Бога чрез Исус Христос” (1 Петрово 2:4, 5). Исус е крайъгълният ни камък днес и животът ни трябва да се основава на Него.

Притчата за царската сватба също разкрива централната роля на Христос в помиряването на хората с Бога. И Старият, и Новият завет описват Божия народ като Негова невяста. Осия, пророк, чийто живот е записан в Стария завет, служи като жива притча, която описва преследването на Бог на Неговата своенравна невеста. Вечното евангелие е любовна история, чиято кулминация е сватба с Исус, Сина на Царя, като Младоженец. Последната книга от Библията описва това голямо тържество между Бог и Неговия народ: „Блажени тези, които са поканени на сватбената вечеря на Агнеца!” (Откровение 19:9). Тази библейска картина показва дълбочината на връзката, която Исус копнее да има с нас. Бракът обединява двама души, които споделят радостите и предизвикателствата на живота. Исус иска да бъде наш спътник в живота, като ни води до мястото, което е подготвил за нас.

`Какво мислиш, че означава Исус да бъде нашият Крайъгълен камък и Младоженец в ежедневния ни живот?`