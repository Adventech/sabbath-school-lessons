---
title:  Трансформация на характера
date:   15/08/2024
---

#### inSight

`Как можеш да приложиш Матей 22:1–14 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Трансформация на характера**

“Дошлият на угощението без сватбена дреха представлява състоянието на мнозина в днешния наш свят. Те изповядват, че са християни, и предявяват претенция за благословенията и привилегиите на евангелието, но не чувстват нужда от преобразяване на характера. Никога не са чувствали истинско покаяние за греха и не осъзнават нуждата си от Христос и от упражняване на вярата в Него. Не са превъзмогнали наследените си или придобити склонности към злотворство, но мислят, че са достатъчно добри пред себе си и се облягат на собствените си заслуги вместо да се уповават на Христос. Те идват на угощението като слушатели на Словото, но не са облекли дрехата на Христовата правда.

... Духовното угощение е представено пред нас в богато изобилие. Сватбената дреха, осигурена на необозрима цена, се предлага безвъзмездно на всяка човешка душа. Чрез Божиите вестители ни се представя Христовата правда, оправданието чрез вяра, извънредно големите и скъпоценни обещания на Божието слово, свободен достъп до Отец чрез Христос, блаженството на духа, здраво основаната увереност за вечен живот в Божието царство. Кое е това, което Бог може да стори и което да не е направил за нас в осигуряването на великата вечеря - небесното угощение?

...Предвождащите ангели в небето казват: Съдействаме така, както ни е заръчано да направим, отблъскваме армията от зли ангели, изпращаме сияние и светлина в душите на хората, съживявайки спомена им за Божията любов, изразена в Исус. Привличаме погледите им към Христовия кръст. Сърцата им дълбоко се развълнуват от усещането за греха, който разпъва Божия Син. Убедени са, виждат стъпките, които трябва да направят, за да се върнат към Бога. Чувстват силата на евангелието. Сърцата им се смекчават, когато виждат възвишеността на Божията любов. Съзират красотата на Христовия характер. Но за мнозина всичко е напразно. Те не искат да се откажат от собствените си навици и характери. Не пожелават да съблекат земните си дрехи, за да бъдат облечени с небесната дреха. Сърцата им са отдадени на алчност. Обичат повече светските компании, отколкото своя Бог.” (Елън Г. Уайт, Притчи Христови, стр. 315, 317, 318.)