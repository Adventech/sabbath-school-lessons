---
title:  Допълнително масло
date:   16/09/2024
---

#### inTerpret

`Какви специални послания носи Матей 25:1-13?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Допълнително масло**

В историята за десетте девици, Исус илюстрира какво ще преживее църквата точно преди Неговото второ идване. Чрез притчата Той разграничава две групи хора, които чакат Неговото завръщане. Исус описва много прилики и една голяма разлика между разумните и неразумните девици. И десетте чакат младоженеца, и десетте заспиват по време на чакането, и десетте се събуждат, щом чуват младоженеца да идва, и десетте са налели масло в светилниците си. Единствената разлика е, че петте разумни девици имат допълнително масло, за да могат да напълнят отново лампите си. Ако младоженецът беше дошъл по-рано, никой нямаше да забележи разликата между тези две групи. Закъснението разграничава разумните от неразумните. Това е картина на църквата, която очаква с нетърпение да види Исус.

Това не е единственият случай, когато Божиите хора са намерени да спят в критичен момент. Трима от най-близките ученици на Исус заспиват, когато Исус се появява в цялата Си слава на планината на Преображението (Лука 9:32). По-късно същите ученици заспиват точно след като Исус ги моли да се молят с Него в Гетсиманската градина. Йона заспива на кораба, носейки го далеч от задачата, за която Бог го е призовал в Ниневия. Образно, църквата днес понякога спи, когато трябва да е будна за опасност и да се подготвя за скорошното завръщане на Христос. Павел предупреждава: „И това правете, като знаете времето, че часът е вече настанал да се събудите от сън; защото спасението е по-близо до нас сега, отколкото, когато повярвахме. Нощта премина, а денят наближи. Затова нека отхвърлим делата на тъмнината и да се облечем в оръжието на светлината” (Римляни 13:11, 12). Времето преди Второто пришествие е времето, когато трябва да бдим и да се молим повече от всякога.

Ключовото послание на тази притча към църквата днес е, че имаме нужда от допълнително масло, докато очакваме завръщането на Исус. Лампите символизират Божието Слово. Както казва псалмистът: „Твоето слово е светилник на нозете ми и виделина на пътеката ми“ (Псалми 119:105). Маслото е символ на Светия Дух. То е било използвано за помазване на пророци, свещеници и царе. Когато Исус започва Своето земно служение, Той цитира книгата на Исая и казва: „Духът Господен е върху Мен, защото Той Ме помаза да проповядвам евангелието на бедните; Той ме изпрати да изцеля съкрушените сърца, да провъзглася свобода на пленниците и възстановяване на зрението на слепите, да пусна на свобода онези, които са угнетени; За да проглася благоприятната Господна година” (Лука 4:18, 19). Светият Дух помазва Исус, за да изпълни Неговата задача на тази земя. По същия начин ние трябва да бъдем изпълнени със Светия Дух, за да постигнем целта си, докато чакаме Исус да се завърне.

`В кои области от живота ви се нуждаете от Светия Дух?`