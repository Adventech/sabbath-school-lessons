---
title:  Човешкият Син
date:   18/09/2024
---

#### inVitе

Разгледай Матей 25:1-13 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Човешкият Син**

Притчата за разумните и неразумните девици завършва с предупреждението: „Бдете, защото не знаете нито деня, нито часа, в който Човешкият Син ще дойде” (Матей 25:13). Винаги трябва да сме готови. Докато чакаме, трябва да оставим нашите лампи да светят ярко в този тъмен свят. Имаме красиво послание, което целият свят трябва да чуе – Младоженецът идва! Библията е пълна с обещания, че Исус ще се върне на тази земя. Неговото второ идване ще бъде различно от Неговото първо. Той няма да дойде като бебе във Витлеем, а като Цар на царете и Господ на господарите. Неговото идване ще бъде славно: „Когато дойде Човешкият Син в славата Си и всичките свети ангели с Него, тогава ще седне на престола на славата Си” (Матей 25:31). Всеки живеещ на тази планета, когато Той дойде, ще види Неговото великолепно явление: „Ето, иде с облаци и всяко око ще Го види, дори и тези, които Го прободоха” (Откровение 1:7). Кулминацията на историята няма да бъде тайна, която да видят и чуят само малцина избрани.

Фразата „Син човешки“, която Исус използва в тази притча, е най-честата титла, която Той използва за Себе Си в евангелията. Появява се и в пророческата старозаветна книга на Даниил. В Даниил 7 глава пророкът вижда четири звяра, които представляват четири земни царства. Тези земни сили са представени като завладяващи и покоряващи хора. Внезапно сцената се променя и Даниил вижда тронната зала на небето. Той вижда присъда в полза на онези, които са били потиснати. Човешкият син се появява и Му е дадено царство. „Гледах в нощните видения и, ето, един като Човешки Син идеше с небесните облаци и стигна до Стария по дни; и го доведоха пред Него. И на Него бе дадено владичество, слава и царство, за да Му слугуват всички племена, народи и езици. Неговото владичество е вечно – то няма да премине, и царството Му е царство, което няма да се разруши.“ (Даниил 7:13-14) Човешкият син ще създаде вечно царство, което никога няма да бъде унищожено. Всички други народи ще се разпаднат пред Него. Контрастът между временните царства на света и Божието вечно царство не може да бъде по-голям.

Човешкият Син не дойде да потиска, а да повдигне уморените. Той дойде не да Му служат, а да служи. Първата му корона беше от тръни. Той спечели нашата вярност и е единственият, който заслужава нашето поклонение. Човешкият Син се обедини с човечеството. Той остави славата Си, за да стане един от нас, за да победи греха и смъртта от наше име. Докато вярваме в Него, ние сме свързани с Неговото вечно царство. Човешкият Син е победителят, който споделя победата Си със Своя народ.

`Защо мислиш, че Исус нарича себе си Човешкият син? Какво ти говори това?`