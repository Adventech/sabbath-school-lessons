---
title:  Стани, иди при Отца Си
date:   11/07/2024
---

#### inSight

`Как можеш да приложиш Лука 15 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Стани, иди при Отца Си**

В буйната си младост блудният син смята баща си за строг и неумолим. Колко е различно разбирането му за него сега! Така и измамените от Сатана смятат Бога за корав и придирчив. Те гледат на Него като на дебнещ да изобличи и осъди, като нежелаещ да приеме грешника, докато има законно извинение да не му помага. Разглеждат Неговия закон като ограничение на човешкото щастие, като обременяващо иго, от което се стремят да избягат. Но тези, чиято слепота е премахната от Христовата любов, ще признаят Божието състрадание. Бог не се явява като тиранично, неумолимо същество, а като Баща, копнеещ да прегърне Своя каещ се син. Грешникът ще възкликне заедно с псалмиста: “Както баща жали децата си, така Господ жали ония, които Му се боят” (Псалми 103:13). (Е. Уайт, Притчи Христови 93.3)

Какво уверение за Божията готовност да приеме каещия се грешник! Избрал ли си свой собствен път, читателю? Отдалечил ли си се от Бога? Опитал ли си да се наслаждаваш на плодовете на беззаконието и си ги намерил просто за безвкусни? И сега, когато животът ти е пропилян, житейските ти планове - осуетени и надеждите ти - мъртви, ти седиш самотен и изоставен? Чуваш ли онзи глас, който дълго е говорил на сърцето ти, но който си пренебрегнал? Той сега ти казва отчетливо и ясно: “Станете, та заминете, защото не е тука почивката ви поради нечистотата, която погубва, да, страшно погубва” (Михей 2:10) Върни се в дома на Своя Отец. Той те подканва: “Върни се при Мене, защото Аз те изкупих” (Исая 44:22). Не се вслушвай във внушенията на неприятеля да останеш далече от Христос, докато се поправиш и станеш достатъчно добър, за да тръгнеш към Бога. Ако чакаш дотогава, никога няма да тръгнеш. Когато Сатана посочва нечистите ти дрехи, повтори Исусовото обещание: “Който дойде при Мене, никак няма да го изпъдя” (Йоан 6:37). Кажи на неприятеля, че кръвта на Исус Христос очиства от всеки грях. Превърни молитвата на Давид в своя собствена: “Поръси ме с исоп и ще бъда чист; измий ме и ще стана по-бял от сняг” (Псалми 51:7). (Е. Уайт, Притчи Христови 93.4)

Стани и отиди при своя Отец. Той ще те посрещне “още когато си далече”. Ако в разкаяние направиш дори една стъпка към Него, ще побърза да те приеме в Своите обятия от безкрайна любов. Ухото Му внимава към вика на каещата се човешка душа. Бог познава дори първия копнеж на сърцето към Него. Никога нито една макар и колебливо отправена молитва, нито една макар и скрито проляна сълза, нито един макар и слаб, но искрен копнеж, не са се въздигали към Бога, без Божият Дух да ги долови и приеме. Нещо повече - преди молитвата да бъде произнесена или копнежът на сърцето - известен, Христовата благодат подкрепя действащата върху човешката душа сила. (Е. Уайт, Притчи Христови 9.1)