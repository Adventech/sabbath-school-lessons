---
title:  Отворена врата за всеки, който хлопа
date:   03/08/2024
---

#### inTro

Прочети Лука 10:25-37. Вникни в библейския текст.

**Отворена врата за всеки, който хлопа**

По времето на Втората Световна война холандката Кори Тен Бум живеела със семейството си в Харлем, Нидерландия. Като посветени християни, семейство Тен Бум осъзнавали, че било техен дълг и привилегия да се грижат за евреите и всички други, изложени на голяма опасност. Те отворили вратите на дома си и приели толкова хора, колкото могли. Приготвили тайна стая за евреите и активистите на опозицията, в която да се крият по време на внезапни проверки. На 28 февруари 1944г. холандски доносник докладвал на нацистите за тайната дейност на семейство Тен Бум. Още същия ден цялото семейство било арестувано. Те били отведени в затвора Схевенинген, но шестимата души, скрити в тайната стая не били открити. По-късно Кори си спомня разговора между представителя на Гестапо и болния си стар баща:

„Офицерът от Гестапо се приведе напред. “Искам да те изпратя вкъщи, старче“, каза той. “Ще ти повярвам, ако обещаеш, че няма да създаваш повече проблеми.“ Не можех да видя лицето на татко, само високо вдигнатите му рамене и ореола от бяла коса над тях, но ясно чух отговора му. “Ако днес си отида вкъщи“, каза той с ясен и спокоен глас, “утре ще отворя вратите си отново за всеки човек в нужда, който похлопа.“ (“Убежище“, 1974г.)

Скоро след смъртта на баща си, Кори и сестра ѝ Бетси били изпратени в женския концентрационния лагер Равенсбрюк, Германия. Бетси умряла там, но Кори оцеляла и се върнала в Нидерландия след войната. Основала възстановителен център в Блумендаал, в който намерили подслон хора оцелели от концентрационните лагери, както и безработни холандци, които били немски сътрудници по време на окупацията. Кори продължила мисията си, пътувайки по света като оратор и написала множество книги.

Животът ѝ бил белязан с любов към ближния. Убеждението ѝ било, че нейният ближен е всеки, който има нужда от грижа, любов, прощение и възстановителната Божия сила. В този урок ще разгледаме една от притчите на Исус, която със сигурност е вдъхновила Кори, както и хиляди други да живеят живот на безкористна служба.

#### inScribe

Препиши Лука 10:25-37. Можеш също така да преразкажеш библейския текст или да го представиш схематично.

` `