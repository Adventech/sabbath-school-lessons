---
title:  Да даваме щедро
date:   07/08/2024
---

#### inVitе

Разгледай Лука 10:25-37 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Да даваме щедро**

По време на Исусовата служба на тази земя, религиозните водачи често Му се присмивали. В един момент, когато наистина много искали да Го дискредитират, Го нарекли самарянин. “Юдеите Му отвърнаха: Не сме ли прави, като казваме, че си самарянин и имаш бяс?“ (Йоан 8:48). Това, разбира се, било пълна измислица, тъй като Исус нито бил самарянин, нито бил обзет от демон, но тези думи разкривали враждебното мислене на юдейските лидери както към Исус, така и към самаряните. Парадоксалното е, че в притчата за добрия самарянин, виждаме картината на Христовата служба.

Свещеникът и левитът не проявили Исусовата любов, но добрият самарянин направил точно това. Това, което направил в малък мащаб, Христос направил в голям. Исус дошъл да “потърси и да спаси погиналите“ (Лука 19:10). Той винаги търсел отхвърлените и заклеймените от обществото. Животът Му отговорил на въпроса “кой е моят ближен?“. Той дошъл да служи и това включвало абсолютно всеки.

Когато добрият самарянин видял ранения мъж, се смилил над него. Състраданието му не било просто чувство, но предизвикало действие. Притчата подробно описва как той помагнал на наранения: “приближи се и превърза раните му, като изля на тях елей и вино. После го качи на собственото си добиче, закара го в една гостилница и се погрижи за него. И на следващия ден извади два динария, даде ги на гостилничаря и каза: Погрижи се за него и каквото повече похарчиш, на връщане аз ще ти заплатя.“ (Лука 10:34,35). Грижата на добрия самарянин му коствала не само средства, но и му причинил неудобства. Той излял масло и вино на раните му, използвал собственото си добиче, за да го транспортира до гостилницата. Той платил на гостилничаря и обещал да покрие всички допълнителни разходи, направени във връзка с престоя и грижите за наранения мъж. Това не било просто леко неудобство. Самарянинът извършил всичко, което било по силите му, за да осигури възможно най-добрата грижа за нападнатия човек. По време на цялото това премеждие, не се споменава и дума за връщане на парите, похарчени за ранения. Не се правят никакви уговорки.

Точно както добрия самарянин в притчата платил сметката за някой, който не бил в състояние да му се отплати, така и Исус даде живота Си за хора, които не могат да Му се отплатят. Христос даде безвъзмездно и без да може веднага да види резултатите от огромната Си жертва. В Римляни апостол Павел пише: “Понеже когато ние бяхме още немощни, на определеното време Христос умря за нечестивите. Защото едва ли ще се намери някой да умре даже за праведен човек (при все че е възможно да дръзне някой да умре за добрия). Но Бог показва Своята любов към нас в това, че когато още бяхме грешници, Христос умря за нас.“ (Римляни 5:6-8). Без никаква гаранция, че ние ще отвърнем на любовта Му, Исус даде всичко за нас.

`Дали даването и службата означават повече, когато ни причиняват неудобство? Защо да и защо не?`