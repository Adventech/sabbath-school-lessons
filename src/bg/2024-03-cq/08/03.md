---
title:  Живот на благоденствие
date:   19/08/2024
---

#### inTerpret

`Какви специални послания носи Лука 13:6-9?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Живот на благоденствие**

Псалм 1 сравнява праведния човек с едно плодоносно дърво, израснало до река: “Но се наслаждава в закона на Господа, И в Неговия закон се поучава ден и нощ. Ще бъде като дърво посадено при потоци води, Което дава плода си на времето си, И чийто лист не повяхва; Във всичко що върши ще благоуспява.” (Псалми 1:2,3) Даването на плод е тясно свързано с благоденствие в живота, а то на свой ред - с това дали изпитваме наслада от Божиите заповеди. Когато започнем да мислим за десетте заповеди като за десет Божии обещания за това, което Той иска да извърши в живота ни, ние ще изпитаме истински, изобилен живот изпълнен със смисъл и истинско щастие. Исус е обобщил десетте заповеди в две такива: обичай Бог и обичай своя ближен (Матей 22:37-40). Взаимодействията ни с другите трябва да разкриват действителната дълбока Божия любов. Ние получаваме любов от Него и я споделяме с тези, които срещаме. Плодотворния живот изисква както даване, така и получаване. 

В един друг случай Исус се приближил до смокиново дърво търсейки смокини. Смокиновите дървета по принцип произвеждат плод преди листата да се отворят, така че това напълно разлистено дърво давало обещание за много добре развити плодове. Обаче, външността се оказала подвеждаща. След като потърсил из клоните, Исус “не намери нищо, само едни листа” (Марк 11:13). Дървото притежавало само една огромна, претенциозна зеленина, нищо повече. Исус произнесъл присъдата над дървото: “Отсега нататък никой да не яде плод от тебе до века.” (Марк 11:14). На следващия ден смокинята била изсъхнала. Тази история ни предава дълбок духовен урок. Ние може да изглеждаме добре отвън, но само внимателния преглед на нашия живот ще разкрие дали даваме някакъв плод. Много християни изглеждат религиозни, но не всички, които изповядват името на Исус всъщност Го разкриват в живота си. Така както дървото има корени, които го подхранват и поддържат, позволявайки му да даде изобилен плод така и ние трябва да се пребъдваме в Христос. Исус казва, “Пребъдвайте в Мене, и Аз във вас. Както пръчката не може да даде плод от само себе си, ако не остане на лозата, така и вие не можете, ако не пребъдете в Мене. Аз съм лозата, вие сте пръчките; който пребъдва в Мене, и Аз в него, той дава много плод; защото, отделени от Мене, не можете да сторите нищо.” (Йоан 15:4,5)

Важно е да се отбележи, че притчата е с отворен край. “А той в отговор му рече: Господарю, остави я и това лято, докле разкопая около нея и насипя тор; и ако подир това даде плод, добре, но ако не, ще я отсечеш.” (Лука 13:8,9) Тази притча свършва тук и ние така и не разбираме какво е станало следващата година. Ние знаем, че древен Израил като нация не успява да бъде примерът, който Бог е възнамерявал да бъде. Какво да кажем за духовния Израил днес? Ние всички сме дървета, посадени край реката. Бог прави всичко, което може, за да свърже Себе Си  с нас, така че ние да даваме плод. В крайна сметка ние трябва да му позволим да извърши тази работа в нас. Всеки от нас поотделно ще даде край на тази притча. 

`Кои области от живота ви са безплодни и как можете да започнете да давате плод в тях?`