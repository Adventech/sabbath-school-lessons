---
title:  Тази година също
date:   22/08/2024
---

#### inSight

`Как можеш да приложиш Лука 13:6-9 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Тази година също**

Лозарят в притчата не противоречи на твърдението, че безплодното дърво трябва да се отсече, но знае и споделя интереса му. Нищо не може да му достави по-голяма радост от това, да види неговия растеж и плодовитост. Той откликва на желанието на собственика с думите: “Остави я и това лято, докле разкопая около нея и насипя тор, и ако подир това даде плод, добре”. Градинарят не отказва да се погрижи за едно толкова необещаващо растение. Готов е да положи още по-големи грижи. Той ще създаде по-добри условия около него и ще го обгради с най-голямо внимание. Собственикът и лозарят са единни в интереса към смокиновото дърво. Така Отец и Синът са единни в любовта Си към избрания народ. Христос казва на слушателите Си, че на тях ще бъдат дадени по-големи възможности. Изобретателната Божия любов ще действа по всякакъв начин, за да могат да станат дървета на правда, носещи плод за благословение на света.

В притчата, Исус не посочва резултата от труда на градинаря. На това място Неговият разказ прекъсва. Краят зависи от поколението, което слуша думите Му. На тях се дава сериозното предупреждение: “Ако не, ще я отсечеш”. От тях зависи дали неотменимите думи трябва да се изрекат. Денят на гнева е близо. Чрез бедствията, които вече са ги сполетели Израил, собственикът на лозето милостиво ги е предизвестявал за унищожаването на неплодоносното дърво. Предупреждението стига до нас в това поколение. О, безгрижно сърце, дали не си неплодоносно дърво в Господнето лозе? Трябва ли и за теб да се изрекат тези гибелни думи? От кога получаваш благодатните Му дарове? От кога Той бди и очаква да отговориш на любовта Му? Насаден в Неговото лозе под бдителната грижа на градинаря, какви са привилегиите ти? Колко пъти нежната евангелска вест е разтуптявала сърцето ти? Носиш Христовото име, формално си част от църквата, която е Негово тяло, и пак съзнаваш, че не живееш свързан с Великото Сърце на любовта. Приливът на Неговия живот не е протекъл през теб. Сладостните качества на Неговия характер, плодовете на Духа, не се забелязват в твоя живот.

Безплодното дърво получава дъжда, слънчевата светлина и грижата на градинаря. То извлича храна от почвата. Но безплодните му клони толкова засенчват земята, че плодоносните растения не могат да виреят под сянката му. Така и предоставените ти Божии дарове няма да бъдат за благословение на света. Ти ограбваш другите от привилегиите, които могат да бъдат техни, ако не ги спираш. Макар и смътно, осъзнаваш че си похабил почвата. При все това в голямата Си милост Бог не те е отсякъл. Не гледа със студенина към теб. Не се отвръща с безразличие и не те обрича на унищожение. Гледа те, и ридае, както преди много столетия е ридал за Израил: “Как да те предам, Ефреме? Как да те оставя, Израилю? Няма да изпълня намерението на пламенния Си гняв, няма пак да изтребя Ефрема; защото Аз съм Бог, а не човек” (Осия 11:8, 9). Състрадателният Спасител казва за теб: „Остави я и това лято, докле разкопая около нея и насипя тор”. С каква неизтощима любов Христос се грижи за Израил през удълженото за тях благодатно време. На кръста Той се моли: “Отче, прости им, понеже не знаят какво вършат” (Лука 23:34). След Неговото възнесение евангелието се проповядва първо в Ерусалим. Там се излива Светият Дух. Там първата евангелска църква разкрива силата на възкръсналия Спасител. Там Стефан - “лицето му като че беше лице на ангел” (Деяния 6:15) - свидетелства за Бога и отдава живота си.

Дадено му е на разположение всичко, което Небето може да му предостави. “Що повече бе възможно да се направи за лозето Ми - казва Христос, - което не му направих?” (Исая 5:4). Така Неговата грижа и работа за теб не само че не е намаляла, но се е увеличила и е станала по-възвишена. Той още казва: “Аз, Господ, го пазя; всяка минута ще го поя; нощем и денем ще го пазя, за да не го повреди никой” (Исая 27:3).“Ако даде плод, добре, но ако не, ще я отсечеш.” Сърцето, което не откликва на Божието привличане, закоравява дотолкова, че вече не е чувствително към влиянието на Светия Дух. И тогава се изричат думите: “Отсечи я, защо да заема напразно мястото?” Днес Той ви приканва: “Израилю, върни се при Господа, твоя БОГ... Аз ще изцеля отстъплението им, ще ги възлюбя доброволно... Аз ще бъда като роса на Израиля; той ще процъфти като крем и ще простре корените си като ливанско дърво..., Които живеят под сянката му, изново ще се съживят като жито и ще процъфтят като лоза... От Мене е твоят плод” (Осия 14:1-8). (Елън Г. Уайт, Притчи Христови, 94.8-100)