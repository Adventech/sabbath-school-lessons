---
title: 'Въпросът на Исаак: Къде е агнето?'
date: 08/04/2025
---

Първото споменаване на seh (от евр. агне) е в същата история, както първото споменаване на любов – в Битие, 22 глава. Разбира се, агнето е един от най-често срещаните символи в книгата „Откровение“, където Исус е наречен „Агнето“ повече от двайсет пъти. В една от най-въздействащите сцени там – посещението на Йоан в Божията тронна зала в четвърта и пета глава – Агнето играе централна роля.

`Прочетете Битие 22:7,8; Изход 12:3-13; Откровение 5:5-10 . Как историята за принасянето на Исаак в жертва ни помага да разберем символичното значение на агнетата? Как се съчетава тази история с видяното от Йоан в Откровение, 5 глава?`

Първото споменаване на seh (агне) в Библията е във въпроса на Исаак: „Къде е агнето?“ ( Битие 22:7 ). Интересно е, че в останалата част от Библията намираме в големи подробности отговора на този въпрос. Другите 38 книги от Стария Завет повеждат читателя по една пътека, където на този въпрос се отговаря с все повече и повече подробности: от ритуалите на Пасхата до първото занятие на Давид и така нататък. Цялата история е осеяна с месиански пророчества, които предугаждат отговора на въпроса на Исаак. След това в Новия Завет въпросът получава своя отговор, когато Исус се явява в плът и кръв, служи сред хората и накрая жертва живота Си на кръста.

Междувременно да проверим първото споменаване на Агне в „Евангелието от Йоан“, т.е. в Йоан 1:29-34 . Сякаш Йоан Кръстител лично отговаря на въпроса на Исаак и обстановката сякаш не може да бъде по-подходяща. Грешници се покайват и се потапят във водата за кръщение, което символизира смъртта на грешника и началото на нов живот. В този контекст изведнъж се появява Исус, Божият Агнец, и според разказа на Матей небесата се отварят и обявяват: „Този е възлюбеният Ми Син, в Когото е Моето благоволение“ ( Матей 3:17 ). Забележете, че също така Ангел от Господа обявява от небето решението на проблема на Авраам и Исаак ( Битие 22:11-14 ).

Когато сплетете всички нишки, става ясно, че Исус, Божият Агнец, е нашият Заместник. Това доста добре прояснява разбирането ни за закланото Агне във видението на Йоан.

`Защо е толкова решаващо за спасението ни да знаем, че Исус е нашият Заместник? Каква надежда бихте имали без Него, особено в съда?`