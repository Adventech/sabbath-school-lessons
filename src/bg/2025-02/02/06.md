---
title: Змията
date: 10/04/2025
---

Въпросът за поклонението е ключова тема в книгата „Откровение“. Подбудителят и подстрекателят на фалшивите системи за поклонение е определен като „змея“ ( Откровение 13:2-4 ) и описанието на този паднал херувим като змия не е случайност. То несъмнено ни връща към Едемската градина, където змията навлиза в рая и убеждава Адам и Ева да я последват в бунта срещу Твореца.

`Сравнете Битие 3:1-5 с Откровение 12:1-9 . Кои са някои от общите теми в двата разказа? Как подробностите при въвеждането на змията в историята ни помагат да разберем някои от въпросите, които по-рано са довели до войната в небето, спомената в „Откровение“?`

Има две истории в Писанието, при които Сатана подлъгва целия свят. В „Битие“, когато има само двама души, а след това в Откровение, 12 и 13 глава, където Сатана е описан като този, който „мами целия свят“ ( Откровение 12:9 ) и който дава власт на звяра и подвежда „целия свят“ да му се поклони ( Откровение 13:2,3 ). Една от темите, които откриваме в библейските пророчества, е непроменимото естество на великата борба. Божият характер и Слово не се променят, както и амбициите на дявола.

За щастие, поради това и поради ясните опорни точки в пророческите писания християните могат да пресеят тенденциите и да разберат къде ги грозят духовни капани. Бог винаги ще си бъде същият, а това важи и за дявола. Сатана може да си слага хиляди маски, но хилядолетията от човешката история на грях, съчетани с пророческия сценарий от „Откровение“, показват, че той никога няма да се отклони от плана на играта, който е използвал в Едем. Бог ни е обещал мъдрост и добра преценка ( Яков 1:5 ), и въоръжени с увереността на Писанието, няма да се подлъжем по дяволските измами. За жалост, толкова много хора – мнозинството – са се подлъгали и ще се подлъгват.

`Помислете как се променя културата с времето. Обществените норми се променят: неща, които някога са били приемливи, сега стават неприемливи и обратното. Като имаме предвид, че основните въпроси и участници във великата борба не се променят, за какво трябва да внимава християнинът в този изменчив културен пейзаж? Например първите лъжи, които казва дяволът, че няма да умрем, а ще бъдем като богове – къде можете да ги откриете в днешната култура?`