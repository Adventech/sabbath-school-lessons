---
title: Да разберем Божията любов
date: 07/04/2025
---

Фактът, че сме наследили грешна природа, отчасти означава, че възприятието ни за вселената е увредено от склонност към егоизъм и гордост. Виждаме света от собствената си ограничена гледна точка, а не от Божията позиция на всезнание (по природа). Може би никое понятие не е било по-изопачавано от грешното човечество, отколкото „любовта“. Популярната култура рекламира едно разбиране за любовта, което се фокусира върху себеугаждането, а не върху другите. Този егоцентричен подход към темата не ни позволява да разберем Божията гледна точка.

Разбирането за природата на любовта е важен ключ към тълкуването на библейските пророчества. Една от ключовите теми във великата борба е погрешното схващане за Божия характер. Елън Уайт завършва произведението си „Великата борба“ с думите: „Цялата вселена е чиста. Необятното творение пулсира в ритъма на хармонията и радостта. От Този, Който създава всичко, блика живот, светлина и веселие към безпределните селения на Космоса. От най-малкия атом до най-огромния свят, всички неща – одушевени и неодушевени – в своята непомрачена красота и съвършена радост прогласяват, че Бог е любов“ (Великата борба. с. 678 – англ. изд.).

`Прочетете Битие 22:1-13 . Първото споменаване на „любов“ в Библията се намира в Битие 22:2 . Какво ни учи тази история за естеството на Божията любов?`

Понякога, освен намирането на първото споменаване на някое понятие в Библията, е полезно да открием първото споменаване на това същото понятие в отделни библейски книги – особено в евангелията. В Матей 3:17 ; Марк 1:11 ; Лука 3:22 и Йоан 3:16 срещаме първото споменаване на „любов“ във всяко евангелие.

Например първото споменаване на „любов“ в „Йоан“ ( Йоан 3:16 ) е особено показателно: сякаш намеква за историята с Исаак на олтара. Вярата на Авраам в Бога е такава, че патриархът Му има доверие и избира да повярва, че Бог може да възкреси сина му, ако бъде пожертван ( Евреи 11:19 ). Тя предвещава Божията любов към човешката раса. Бог ни обича до такава степен, че „даде Своя Единороден Син“ ( Битие 22:2,12,16 ) – а след това Го възкреси от мъртвите. Следователно получаваме откровение за любовта, себепожертвувателната любов, която Бог изпитва спрямо нас.

`Как поне мъничко можем да проявим към другите тази себеотрицателна любов, която Бог изпитва към нас? Защо на повечето от нас тя не ни идва отвътре?`