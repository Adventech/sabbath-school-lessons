---
title: Да се справим със смъртта
date: 09/04/2025
---

Може би най-жестоката страна на живота в един свят, откъснат от своя Създател, е смъртта, дебнеща зад кулисите на живота, готова да удари във всеки един момент. Тя е „заплатата за греха“, наказанието, което плащаме поради това, че живеем откъснати от единствения Източник на живот във вселената: Твореца. Затова играе толкова ключова роля в библейските пророчества: както нейната неизбежност, така и решението за нея, което намираме единствено в Исус и в Неговите смърт и възкресение.

Първото споменаване на смъртта в Библията и първият смъртен случай хвърлят ярка светлина върху тази основна тема от пророчествата, което ни помага да разберем колко е сериозен проблемът с греха. То още е важно средство за разбиране на Божието решение на този проблем.

`Прочетете Битие 2:15-17 ; 4:8-15 ; 1 Коринтяни 15:15-19 ; Откровение 1:18 . Какво ни говорят тези пасажи – включващи първото споменаване на смърт и първия смъртен случай – за това защо хората умират, как гледа Бог на смъртта и какво е Неговото решение за нашия проблем?`

Често казваме, че „смъртта е просто част от живота“. Това е лъжа. Смъртта е противоположното на живота, заличаване на живота. Тя е чужд натрапник, който никога не е трябвало да бъде част от съществуването ни тук. Въпреки че сме свикнали с нея, сърцата ни все още протестират силно, щом я срещнем, сякаш човечеството колективно осъзнава, че има нещо фундаментално сбъркано в нея. Смъртта винаги е мъчителна, но има някои смъртни случаи, които изглеждат още по-трагични, като например смъртта на дете. В повечето случаи очакваме родителите да изпреварят децата си и сме приели това за нормалния ред на нещата.

Обаче първата записана смърт в Писанието противоречи на очакваната норма. Преди Адам и Ева да преживеят смъртта, те се сблъскват с трагедията, когато праведният им син е убит от неправедния си брат. Това е крайно несправедлива смърт.

Помислете за Исус, праведния, убит от неправедните, също като Авел. Чия смърт би могла да бъде по-несправедлива от Христовата? Какви други паралели можем да открием между смъртта на Авел и Христос на кръста? Как естеството на смъртта на Авел може да ни помогне да разберем защо Исус държи „ключовете на смъртта и на ада“ и какво ни предлага Бог в Него?

`Защо без решение на проблема със смъртта животът ни се оказва безполезен, безсмислен и лишен от съдържание? Какво ни говори този факт за благодарността, която трябва да изпитваме към Исус и за направеното от Него за нас?`