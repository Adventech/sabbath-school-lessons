---
title: Да потърсим основите в „Битие“
date: 05/04/2025
---

### За изучаване през седмицата
Исая 40:7,8; Битие 22:1-13; Йоан 3:16; Откровение 5:5-10; 1 Коринтяни 15:15-19; Откровение 12:1-9.

> <p>Стих за запаметяване</p>
> „На следващия ден Йоан видя Исус, че идва към него, и каза: Ето Божия Агнец, Който поема греха на света!“ (Йоан 1:29).

Един от ключовите проблеми на съвременните тълкувания на библейски пророчества като „Откровение“ е, че не разпознават древните корени на книгата. Авторът приема, че читателите познават Стария Завет, и използва понятия, които са били добре познати на аудиторията му. Изследването на цялата Библия за пасажи, които приличат на стиха, който изучавате в „Откровение“, е полезно, но има и важни текстове, които полагат основата за разбирането на книгата по-добре, отколкото други. Това важи с особена сила за „Битие“, която разкрива как нашият свят е потънал в хаоса на греха. Почти всяко основно понятие, споменато в „Откровение“, присъства – под някаква форма – в първите глави на Библията.

Тази седмица ще изучаваме няколко големи понятия, стоящи в основата на „Откровение“. Доста са, но ще изберем няколко, за да илюстрираме изключително важната идея, че разбирането на древните основи на книгата ни позволява да забележим безброй нюанси в текста, всеки от които може да е източник на важни поуки за естеството на човечеството, на Бога и на конфликта, бушуващ в нашата вселена, а следователно и в живота ни.