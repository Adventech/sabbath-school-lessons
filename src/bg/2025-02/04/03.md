---
title: Призивът на Авраам
date: 21/04/2025
---

В десетата глава от „Битие“ виждаме раждането на различни народи. Думата, превеждана обикновено като „народи“, е goyim, която може да означава и езичници. Битие, 10 глава казва, че човешката раса се е разделила на земи, езици, племена и „народи“ ( Битие 10:5; Откровение 14:6 ).

Почти веднага след въвеждането на това понятие Бог призовава Аврам да излезе от един от онези народи, за да бъде различен от тях във всяко едно отношение.

`Прочетете Битие 12:1-9 . Защо Бог призовава Аврам (по-късно Авраам) да излезе от родната си страна?`

Бог има намерение да използва Аврам за създаването на един народ, който ще бъде напълно различен от човешките царства. Няма да има друг цар освен самия Бог. Хората от този народ трябва да показват какво ще стане, ако човешката раса се върне към Създателя си. Израил е създаден, за да бъде благословение за „всички земни племена“ ( Битие 12:3 ). Бог ги обсипва със светлина и привилегии, които не са виждани в света чак от времето на Потопа.

`Прочетете Второзаконие 4:5-9 . Какво казва Господ на потомците на Авраам – народът, който е изпълнение на Божието обещание, дадено на патриарха?`

Това не е отделен човек, който свидетелства на една изолирана общност: това е цял един народ , който би могъл да разкрива славата на Божия характер, като постъпва единомислено и в сътрудничество с Бога. Забележете също, че според изговорените към тях думи те са толкова специални не само защото Бог им е дал „наредби и закони“, а и понеже изпълняването им ще накара другите народи да кажат: „Ето, хората от този велик народ са мъдри и разумни хора“ ( Второзаконие 4:6 ). Колкото и прекрасни да са дадените на народа истини, ако не живеят според тях, ако не им се покоряват, това ще им донесе проклятие вместо благословение и смърт вместо живот.

`В какво отношение важи и за нас днес като адвентисти същият принцип: не само да познаваме тези истини, но и да ги изпълняваме точно?`