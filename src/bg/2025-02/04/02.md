---
title: Нимрод и Ниневия
date: 20/04/2025
---

Едем е създаден като идеален дом за човешката раса. Но щом навлиза грехът, Бог няма друга възможност, освен да отдели човека от Градината и дървото на живота, поне за известно време.

Извън Градината, на хората се налага да работят усилено, за да осигуряват живота си. Той става все по-труден: трябва да живеем с болка и пот на челото ( Битие 3:16-19 ). Първите ни родители са вярвали, че законният Цар ще осигури път обратно към Градината и са носели жертви при портите ѝ, очаквайки Божието изкупление, предложено още от самото начало на падналия в грях свят.

„Едемската градина остана на земята дълго след като човекът беше изгонен от приятните ѝ пътеки. (…) Тук идваха Адам и синовете му да се покланят на Бога. Тук подновяваха обетите си на послушание спрямо закона, чието нарушаване ги беше пропъдило от Едем. Когато вълната на беззаконието погълна целия свят и нечестието на хората предреши унищожаването им с воден потоп, ръката, която беше насадила Едем, Го взе от земята. Но когато в края всичко бъде възстановено, когато дойдат „ново небе и нова земя“ ( Откровение 21:1 ), той ще бъде възстановен с още по-славно великолепие, отколкото в началото“ (Уайт, Е. Патриарси и пророци. С. 62 – англ. изд.).

Други обаче търсят човешки „решения“ на новите ни проблеми и виждаме раждането на градовете-държави, опит за създаване на по-лесен живот, а вероятно и възвръщане на изгубеното от Едем.

`Прочетете Битие 10:1-12 . Тук Библията въвежда доста от ключовите политически играчи, които откриваме в останалата част от Писанието, включително Ниневия и Вавилон. Като се има предвид какво знаем за ролята на тези градове по-късно, какви заключения можем да си направим от посочените стихове?`

Някои четат за Нимрод и заключават, че е бил благороден герой, много подобен на победителите от езическата митология. Но когато Библията го описва като „силен на земята“ и „голям ловец пред Господа“, това не е комплимент. Той е велик по собственото си мнение и застава „пред“ Господа в смисъл, че отправя предизвикателство към Него. Това, което забелязваме в тези стихове, е разпространяването на бунта срещу Бога, който ще съществува, докато накрая не бъде напълно заличен.

`Защо грехът „бунт срещу Бога“ е по-неуловим, отколкото сме готови да признаем? Как бихме могли да се опазим от тази толкова типична за човека черта?`