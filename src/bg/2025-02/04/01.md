---
title: Народите – част първа
date: 19/04/2025
---

### За изучаване през седмицата
Битие 10:1-12; 12:1-9; 1 Царе 8:4-18; Матей 20:25-28; Откровение 18:1-4.

> <p>Стих за запаметяване</p>
> „И на Него бе дадено владичество, слава и царство, за да Му слугуват всички племена, народи и езици. Неговото владичество е вечно – то няма да премине, и царството Му е царство, което няма да се разруши“ (Даниил 7:14).

Книгата „Откровение“ разкрива Божия отговор за този грешен свят. В последните глави от нея човечеството отново получава достъп до дървото на живота, премахва се проклятието и пак сме допуснати в Божието присъствие. В някакво отношение „Откровение“ представлява преобръщане на „Битие“ и именно затова „Битие“ е важен ключ към разбиране на първоначалната поява на световните проблеми.

Един от най-важните въпроси и в „Даниил“, и в „Откровение“ е за управлението на света: последователност от човешки опити да се овладее една планета, която по право принадлежи на Бога, Който – щом завинаги приключи този ужасен епизод с греха и бунта – накрая ще управлява с правда.

Много дълъг процес води до този момент – хиляди години на експерименти с човешко самоуправление. Те никога не постигат успех: дори и най-висшите идеали винаги се провалят, често по ужасяващ начин. Следователно тъжната история на човечеството през хилядолетията не е нищо друго освен разкази за трагедията, причинена ни от тези пропаднали системи. И нещата само ще се влошават, докато най-накрая не бъде установено Божието „вечно царство“ ( Даниил 7:27 ).