---
title: Управниците на езичниците
date: 23/04/2025
---

Отношенията на Бога с Израил дават изобилни насоки за отношенията Му с новозаветната църква. Всъщност в много отношения народът на Израил е първообраз на грешките на църквата. Християните ни най-малко не могат да претендират, че са нещо повече от древния Израил, а и все още са доста податливи на същите изкушения.

`Прочетете Матей 20:25-28 . Каква грешка предупреждава Исус учениците Си да избягват, когато поставят началото на християнската църква?`

Израил иска да има земен цар – молба, която води до моралното падение на народа. Царете стават все по-нечестиви, докато накрая Бог не допуска вавилонците да вземат в плен народа Му, за да поправи неговия път.

Нещо подобно се случва и в историята на християнската църква. Въпреки че тя не е трябвало да бъде организирана като езически народ, когато Константин се издига на власт и изповядва, че е християнин, вярващите изпитват облекчение: сега гоненията ще престанат! Това самò по себе си е благословение, но тогава на църквата ù хрумва, че може да използва императорската власт в своя полза.

Между християните в IV век се разразяват няколко сериозни диспута и когато самата църква не успява да ги разреши, са отправени молби към императора да се намеси. От този момент нататък Римският епископ започва да набира влияние, докато по-рано е бил старши епископ сред равни. Църквата моли държавата да се намесва в религиозните дела и щом държавата прекрачва прага, нещата отиват от зле към по-зле.

Също както при древния Израил, много от най-мрачните глави от християнската история са непосредствен резултат от компромисите на църквата със света. Както Израил се обръща към поклонение пред идоли и царете са покварени от апетита си за власт – до такава степен, че да принасят децата си на идоли – така и църквата постепенно възприема много от средствата и методите на езическата империя – до такава степен, че много верни вярващи стават мъченици, понеже са възприети като заплаха за тази институция, която обединява църква и държава.

`Как тези същите изкушения могат да застрашат целостта на вярата ви във вашата култура и общество?`