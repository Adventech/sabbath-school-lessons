---
title: Разширено изучаване
date: 25/04/2025
---

Прочетете Исая 44:24-45:13 .

„Тайната на беззаконието“ започна да провежда своето измамно и богохулно дело малко по малко, отначало крадешком и тихомълком, а след това и по-открито, когато силата ѝ нарасна и придоби по-голям контрол върху съзнанието на хората. Обичаите на езичеството си прокараха път в християнската църква почти неусетно. Духът на компромис и конформизъм беше възпрян за известно време от жестоките гонения на езическите царе, които изтърпя църквата. Но когато преследването се прекрати и християнството навлезе в царските дворове и палати, то изостави смирената простота на Христос и апостолите му заради разкоша и гордостта на езическите свещеници и владетели. А на мястото на Божиите изисквания постави човешки теории и традиции. Формалното приемане на вярата от Константин в началото на IV век стана причина за голяма радост. И светът, загърнат във вид на благочестие, навлезе в църквата. Сега процесът на изопачаване на вярата започна бързо да напредва. Макар да изглеждаше сразено, езичеството стана истинският победител. Духът му започна да контролира църквата. Неговите доктрини, церемонии и суеверия проникнаха във вярата и богослужението на мнимите последователи на Христос“ (Уайт, Е. Великата борба. С. 49, 50 – англ. изд.).

В съзвучие с въпроса в края на урока за сряда, не сме ли всички ние в опасност особено колкото по-дълго сме на земята, не сме ли застрашени да изоставим „смирената простота на Христос и апостолите“ заради великолепието, властта, похвалите и изкушенията на света? Ако си мислим, че не е така, заблуждаваме сами себе си.

**Въпроси за разискване**

`Когато Бог изпраща народа Си в плен във Вавилон, това е доста болезнено. Аврам е бил призован да излезе от Халдея, за да бъде утвърден един заветен народ за светлина на нашата планета, а сега те са оковани и отведени в чужда страна. По време на този плен Бог показва на Израил какво би станало, ако те Му бяха останали верни. Навуходоносор, който е начело на една бунтуваща се срещу Бога система, идва при Христос (Даниил, 4 глава). В края на плена Бог издига персийски цар като образ на Христос, който освобождава народа Му от Вавилон и ги връща в Обетованата земя. Кир не е израилтянин, а въпреки това Бог го избира, за да покаже на света плана на спасението чрез връщането на Божия заветен народ в Йерусалим. Какви уроци можем да научим за отношението на Бога към човечеството от факта, че сега Той използва хора извън Израил, за да осъществи целите Си?`

`Ние може да не сме във Вавилон, но колко от него бихме могли да открием в себе си? Как да открием този проблем и да се променим?`

Тази събота, 26.04.2025 г., ще се молим за църкви „Джулюница“ и „Димитровград“ с групата в Симеоновград.