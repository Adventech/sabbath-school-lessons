---
title:  Разказ
date:   25/04/2025
---

### Семейството на Исус

_Андрю Макчесни_

След като станал адвентист от седмия ден, Педро Арналдо се сблъскал с проблеми в дома си в Бейра, Мозамбик. Затова пропътувал около 1000 километра на юг до столицата Мапуто и се преместил при сестра си и съпруга ѝ.

Всичко било наред, докато не отишъл на съботно богослужение в една адвентна църква. В същия ден сестра му и съпругът ѝ го извикали на разговор.

„Не можеш да ходиш на адвентна църква, защото това не е добра църква“ – казала сестра му.

„Ако откажеш да ни послушаш, ще трябва да напуснеш дома ни“ – заявил съпругът ѝ.

Педро нямал къде да отиде. Не можел да се върне в Бейра. Нямал никакви други роднини в Мапуто. Помолил се.

На следващата събота сестра му го спряла, докато се приготвял да тръгне към църквата. „Ще отидеш ли все пак на църква? – казала тя. – Когато се върнеш, ще трябва да си намериш друго място, където да живееш, понеже отказваш да се съобразяваш с правилата на този дом“.

Педро отишъл на църква и помолил църковните членове да се молят за него. Не бил разстроен. Знаел, че това не е конфликт със сестра му или със съпруга ѝ, а част от духовната битка между Бога и Сатана. Библията казва: „Защото нашата борба не е срещу кръв и плът, а срещу началствата, срещу властите, срещу световните управители на тази тъмнота, срещу злите духове под небето“ (Ефесяни 6:12).

Педро приел присърце този стих, както и следващия, който гласи: „Затова вземете Божието всеоръжие, за да можете да противостоите в злия ден и като надвиете на всичко, да устоите“. Решил да вземе цялото Божие всеоръжие, като устоява твърдо с Божията сила.

Когато се върнал вкъщи, му наредили да напусне дома. Той останал при един приятел за два дни. След това една жена от църквата го поканила да живее в къщата ѝ и да се грижи за нея. Бил свободен да ходи на църква в събота и не трябвало да се притеснява, че ще се налага да работи в Божия свят ден.

Десет години по-късно Педро отново живее при сестра си и нейния съпруг и взаимоотношенията им са добри. Въпреки че те не спазват съботата, вече не му забраняват да ходи на църква.

„Аз взех Божието всеоръжие – казал Педро. – Борих се и спечелих, и мога всичко чрез Христос, Който ме укрепява. Господ може да направи всичко. Просто Му се доверете.“

Благодарим за мисионските ви дарения, които помагат за разпространяването на евангелието в Мозамбик и по целия свят .