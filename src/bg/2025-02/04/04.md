---
title: Ще ви дам каквото поискахте
date: 22/04/2025
---

Както казахме в началото, Израил не е трябвало да има земен монарх както другите народи. Обаче вярата на народа отпада и хората започват да жадуват за нещата, които имат „народите“, т.е. езичниците.

`Прочетете 1 Царе 8:4-18 . Защо според вас старейшините намират за привлекателна идеята да имат цар? На какви подобни изкушения можем да станем жертва?`

Важно е да отбележим, че молбата за цар е отхвърляне на Бога като Цар над народа Си. След като се е установил, народът е трябвало директно да отговаря пред Твореца и връзката с Него се е разкривала чрез светилището и службите в него, освен всичко друго. Искайки цар, хората ще си докарат същите проблеми като езическите царства: набиране на войници за царските войни, конфискация, данъци и други злини. Ще открият, че човешките владетели са склонни да властват за своя полза, вместо да управляват великодушно като Бога.

Освен това новата подредба на нещата ще бъде необратима: Израил ще получи това, което иска, но щом осъзнаят, че са допуснали сериозна грешка, ще трябва да живеят с нея. „В онзи ден ще протестирате поради царя, когото ще сте си избрали; но Господ няма да ви послуша“ ( 1 Царе 8:18 ).

Бог познава добре слабостите на Своя народ и още отначало предсказва, че Израил ще поиска да има земен цар. Те наистина го правят и голяма част от свещената история е свързана с последиците от това решение.

Прочетете Второзаконие 17:14-20 . Забележете, че не Бог казва: „Ще им дам цар“, а по-скоро народът Му решава, че иска владетел. Господ постановява предпазни мерки, за да защити народа Си от някои злини на човешкото управление – въпреки че както показва историята на народа и на царете му, тези предпазни мерки често биват пренебрегвани.

Човек само трябва да прегледа историята на Израил, след като хората решават да си издигнат цар, за да види колко зле се развиват събитията под управлението на тези царе. Въпреки че някои от тях са по-добри от други, дори „добрите“ вършат зло (спомнете си за Давид и Витсавее). В много случаи народът е управляван от поредица от царе, които „извършиха зло пред Господа“ ( 3 Царе 11:6; 15:26; 16:30; 4 Царе 3:2 и др.).

И тогава, и сега всички човешки власти имат нещо общо: грешници управляват други грешници. Какво ли се е объркало?