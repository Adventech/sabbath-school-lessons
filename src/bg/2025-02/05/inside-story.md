---
title:  Разказ
date:   02/05/2025
---

### Част първа: Религията на едно момиче

_Андрю Макчесни_

Когато била на 12 години, Даяна започнала да пие алкохол, да пуши марихуана и да слуша хардрок. В разгара на едно парти мислите ѝ се насочили към Бога.

Бог не бил част от живота на Даяна в ранното детство. Баща ѝ прекарвал доста време отвъд океана като моряк от Военноморския флот и семейството, като много други семейства на военни, се местело на всеки две или три години. Няколко пъти майка ѝ водела нея и сестра ѝ на църква в неделя, когато били много малки и живеели във Флорида.

Даяна имала възможност да отиде на Ваканционно библейско училище на 10-годишна възраст, докато живеели в Норфолк, Вирджиния. Един автобус дошъл в квартала им от Баптистката църква и взел нея и по-голямата ѝ сестра. Тя запомнила Йоан 3:16 и библейските книги. Научила за мисионерите и че трябва да се уважава непроменимото Божие Слово. Решила да се кръсти. Църквата ѝ дала духовна основа. Извън църквата нещата били различни. Даяна била подложена на сексуално насилие и тази травма я преследвала години наред.

После семейството отново се преместило, когато тя била на 12 години, този път в Албъкърки, Ню Мексико. Много от съседските деца употребявали алкохол и наркотици и Даяна се присъединила към тях.

На 14 се преместила със семейството си в Монте Виста, Колорадо. Докато пушела марихуана с новите си приятели, понякога заговаряла за Бога. Когато била на 16, много от приятелите ѝ трябвало да посещават часове по религия. Тъй като искала да задълбочи връзката си с тях, Даяна също ходела на тези часове. В един от тях свещеникът обявил, че авторитетът на тяхната църква е над авторитета на Божието Слово, защото църквата е променила Божия ден за поклонение от библейския седми ден, събота, в първия ден, неделя.

Даяна била шокирана и обезпокоена. Спомнила си, че е учила, че Божието Слово не можело да бъде променяно. Чудела се: „Защо хората ходят на богослужение на първия ден, когато Библията ясно казва, че трябва да освещават седмия ден?“. Решила да завърши часовете по религия, но да не ходи на църква. Продължила да пие, да употребява наркотици и да слуша хардрок. С течение на времето те станали нейната самоличност, живот и религия.

Тази мисионска история разкрива как Бог по чуден начин работел в живота на Даяна Фиш, отговорник за набирането на средства в Адвентното училище за индианци „Холбрук“, САЩ , което получи даренията от 13-та събота през 2021 г. Благодарим ви за подкрепата за разпространяването на евангелието чрез даренията от тазгодишната 13-та събота на 28 юни. Прочетете още за Даяна следващата седмица.