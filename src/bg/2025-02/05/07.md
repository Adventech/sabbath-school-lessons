---
title: Разширено изучаване
date: 02/05/2025
---

Прочетете главата „Вавилонската кула“ от книгата „Патриарси и пророци “ на Елън Уайт.

„И видях ново небе и нова земя; защото първото небе и първата земя преминаха“ ( Откровение 21:1 ). Огънят, който унищожава неправедните, пречиства земята. Всяка следа от проклятието е заличена. Никакъв вечно горящ ад няма да напомня на изкупените за ужасните последици от греха.

Остава само едно нещо, което да напомня за това: нашият Изкупител вечно ще носи белезите от разпъването Си на кръста. Белезите на главата, гърдите, ръцете и нозете са единствените следи от жестокото дело на греха. Гледайки Христос в славата Му, пророкът казва: „Сиянието Му е като светлината, лъчи излизат от ръката Му и там е скривалището на силата Му“ ( Авакум 3:4 ). Прободените гърди, откъдето изтича аленият поток, примирил човека с Бога – там е славата на Спасителя, там е „скривалището на силата Му“. „Мощен да спасява“ чрез изкупителната жертва, Той затова е силен да съди тези, които са презрели Божията милост. А белезите от Неговото унижение Му носят най-голяма слава. През вечните векове раните от Голгота ще са причина да Го прославяме и ще говорят за Неговата сила“ (Уайт, Е. Великата борба. С. 674 – англ. изд.).

**Въпроси за разискване**

`В края на краищата всички земни постижения, независимо от тяхната величина, независимо от влиянието им, независимо от славното им вдъхновение, ще се превърнат в прах и пепел и накрая ще изчезнат завинаги. Това включва всички велики и славни земни неща, които си постигнал или постигаш в момента. Защо е важно винаги да помним това? Как тази гледна точка ти помага да поддържаш правилните приоритети?`

`Разгледайте внимателно звяра от морето от Откровение 13:1-10. В какъв смисъл той е естествена последица от начина на мислене, свързан с Вавилонската кула? Той явно е общият сбор от всички човешки „народи“, от Вавилон до малкия рог. Какви характеристики на всяка империя забелязвате, които са се запазили с времето? В какво отношение светът все още отразява ценностите на Вавилон или на Рим например?`

`Как ние като адвентисти намираме правилното равновесие между следването на Господа и покоряването на законите на народа или правителството, под чието управление живеем? Какво става, когато покоряването на единия води до непокорство на другия?`

Тази събота, 03.05.2025 г., ще се молим за църкви „Добрич“ с групите в Кардам, Тервел и Генерал Тошево и „Долни Цибър“.