---
title: Даниил, 7 глава
date: 29/04/2025
---

Сънят от Даниил, 2 глава е даден първо на един вавилонски цар. За разлика от него, видението от Даниил, 7 глава е представено на един еврейски пророк, който е от Божия заветен народ.

На Даниил е разкрита същата тема, както на Навуходоносор, но от различна гледна точка. Вместо статуя той вижда поредица от народи, издигащи се от морето в резултат на вятъра, който го кара да бушува. Тези народи постоянно се борят помежду си, което предизвиква непрестанна смяна на властта. Стихове като Псалми 65:5-8, Исая 17:12,13 и Йеремия 46:7,8 използват аналогията с потоп и вълни, за да опишат борбите между народите.

За разлика от това Обетованата земя, поне за известно време, е остров на мир и безопасност в морето от езически царства – свят народ, установен върху солидната основа на Божието управление в контраст с буйните народи край него.

`Прочетете Даниил 7:1-3 . В тази сцена виждаме сериозна активност. Какви уроци можем да научим от този образ: звяр, издигащ се от морето?`

От брега Даниил наблюдава хаоса, причинен от войните на езичниците, когато изведнъж зверовете започват да излизат на земята – на неговата територия! Проблемите на езичниците сега са станали проблеми на неговия народ. Евреите са избрали да живеят като езичниците, затова сега ще живеят с тях и под тяхното управление. След като е завладян от Вавилон, Божият заветен народ никога повече няма да постигне пълна или трайна независимост.

Тази загуба на независимост от Божия народ ще продължи до края на времето, когато Христос напълно ще Си възвърне полагащото Му се място на наш Цар. В Новия Завет Божият народ продължава да страда, напълно подчинен на Римската империя, а след това заради гоненията на малкия рог – приемник на езическия Рим.

Макар че в исторически план някои народи са по-добри от други, а някои епохи са по-мирни от други, историята на народите и империите в по-голямата си част представлява просто преминаване от една трагедия към друга, от един тиранин към друг. И често това става под управлението на владетели, които претендират, че имат само най-добри намерения за народа си. Колко е различно управлението, което желае Бог за Своя народ, само ако бяха пожелали да го приемат.

`Как ни помага Римляни 3:10-19 да си обясним до голяма степен този свят? По какъв начин стих 19 ни показва защо толкова отчаяно се нуждаем от евангелието в живота си?`