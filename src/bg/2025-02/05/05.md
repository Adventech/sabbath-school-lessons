---
title: Между земята и морето
date: 30/04/2025
---

Образите на земята и морето могат да бъдат изпълнени с много смисъл, особено в пророчествата. Помислете за символите земя и море в библейските пророчества, които са рязко противопоставени един на друг.

„Когато земята и морето са съпоставени в символичен смисъл, земята често представлява подреденият свят или дори израилевата страна, докато морето насочва към езическите народи, които я заплашват, както морето заплашва земята“ (Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, [Silver Spring, MD: Biblical Research Institute, General Conference of Seventh-day Adventists, 1992], p. 260).

Според това мислене земята е стабилно място, утвърдено върху Божието управление. Морето символизира нестихващите борби между народите, подбуждани от човешката гордост.

`В контекста на тази идея прочетете Откровение 12:15,16 и 13:1,11 . Обърнете внимание как са съпоставени водата и земята. Как са използвани те и какво ни учат за начина на разбиране на пророчествата?`

Забележете, че змеят използва водата , за да преследва жената (църквата). Както видяхме, в пророчествата водата често символизира светското управление, смутовете и хаоса, които го придружават. Следователно можем да видим как Сатана използва масите, подбуждани от водачите си, за да преследва Божия народ през голяма част от църковната история.

Също така адвентистите от седмия ден разбират, че Откровение 12:16 е свързано с миграцията на преследваните вярващи в Новия свят. Ако разбирането ни за земя и море е правилно, какво говори това за основаването на Американската република?

Възможно ли е то да се отнася за „земята“ по същия начин, както е била „Обетованата земя“ – място, отделено за Божия народ? Възможно ли е това да е причината звярът от земята първо да прилича на агне? Въпреки че Америка никога не е била „Новият Израил“, както са искали да мислят някои от първите ѝ основатели, за продължителен период от време тя е била страна на религиозна свобода за милиони хора от света, гонени по религиозни причини.

За съжаление, този приличащ на агне звяр един ден ще говори като „змей“ ( Откровение 13:11 ). Съединените щати, които толкова дълго време са били фар на религиозна свобода за преследваните, ще станат най-големият религиозен гонител! Това е още един пример за това какво се случва, когато човечеството реши самò да се управлява, вместо да бъде ръководено от Бога.