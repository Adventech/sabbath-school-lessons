---
title: Даниил, 2 глава
date: 28/04/2025
---

Точно по време на Вавилонския плен Бог чрез пророк Даниил представя най-впечатляващите описания за отношението между Неговия народ и царствата от този свят. Народът Му вече не е независим: сега ще пожънат последиците от решенията си. А може би и ще научат нещо от тях?

`Прочетете Даниил 2:31-35 – зашеметяваща панорама на световната история до края на времето. Какви важни истини можем да научим от това удивително пророчество?`

В края на XIX век много хора изразяват подновеното си доверие в човешкия прогрес. Например Парижкото изложение (1900 г.) е забележителен израз на оптимизма за бъдещето. С целия този технологичен и научен напредък много от най-лошите проблеми на човечеството със сигурност ще бъдат решени! Когато то навлиза в XX век, много мислители са изпълнени с огромен оптимизъм, че идеалите на Просвещението – като способността на човека да се усъвършенства, и силата на разума – ще поставят началото на една прекрасна нова епоха за човечеството.

Обаче Първата световна война бързо разбива тези мечти на пух и прах и към края на ХХ век сме изгубили повече от 200 милиона души във войни. Може и да сме напреднали в технологично отношение, но определено не и в морално. Ако трябва да предам думите на д-р Мартин Лутър Кинг, ние насочвахме правилно ракети, но не насочвахме правилно хората. А това е много страшна комбинация.

Мнозина, изучаващи пророчествата, забелязват, че металите от Даниил, 2 глава вървят от най-благородни към все по-малко ценни: златото се обезценява до сребро, среброто се обезценява до мед, а медта – до желязо, докато накрая остават само желязо и кал.

Чарлс Дарвин, Карл Маркс и други мислители от XIX век се опитват да ни убедят, че човечеството върви напред по някакъв начин – че еволюираме в биологично и социално отношение. И макар че човешкият живот се е подобрил в някои отношения (поне на материално ниво), кой всъщност очаква бъдещето на този свят, както е управляван и ръководен днес, с надеждата да се установи мир, безопасност и просперитет?

`Исус предупреждава: „И ще чуете за войни и военни слухове (…) Защото ще се повдигне народ против народ и царство против царство; и на разни места ще има глад и трусове“ ( Матей 24:6,7 ). Каква утеха можем да имаме, след като знаем, че сме предупредени предварително за тези неща?`