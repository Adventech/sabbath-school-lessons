---
title: Пророкувай отново
date: 01/05/2025
---

Църквата на остатъка се ражда в Новия свят, точно там, където търсещите религиозна свобода са намирали убежище през XVII и XVIII век. Предвид продължителните религиозни и политически пречки на други места, е съмнително дали на някое друго място това движение би се развило така бързо или би оказало такова огромно влияние, както в новата земя, която по късно става Съединените щати.

`Прочетете Откровение 10:1-11 , където се описва раждането на това движение. Вижте някои от елементите, които изучавахме: „народите“, земята и морето. Като ги прилагате с необходимото внимание, без да прекалявате в разчитането на пасажа, какви потенциални изводи бихте могли да направите от този разказ?`

Ангелът извиква със силен глас, подобно на трите ангела от Откровение, 14 глава и на ангела от Откровение, 18 глава. Това е неотложен момент в историята, когато делото на църквата на остатъка се развива заради „много народи и племена, езици и царе“ ( Откровение 10:11 ).

Ангелът държи „малка книжка“ – вероятно книгата на пророк Даниил ( Даниил 12:4 ) – която е отворена за първи път от много поколения. Единият му крак е на морето, а другият – на земята. Това може би е препратка към разбирането, че вестта се разнася по целия свят – както в Стария, така и в Новия. А може също и да препраща към идеята, че тази вест е за всички народи: и които живеят на земята, и които живеят в „езическото“ море.

След дълго очакване светът ще бъде осветен с Божията слава и последните вести от Откровение, 14 глава ще се разнесат до всеки един човек . Както и с Израил, нашият мандат като църква е да проповядваме благовестието „по целия свят за свидетелство на всички народи; и тогава ще дойде краят“ ( Матей 24:14 ).

Бог побутва човешката история към грандиозната ѝ кулминация: краят на съществуването на човешките империи и трайното установяване на Христовия престол. Прочетете Даниил 2:34,35,44,45 . Библията съвсем категорично дава да се разбере, без никакво двусмислие, че всички тези светски царства ще бъдат унищожени, без да остане и следа от тях или от тяхното наследство, и ще бъдат заместени от Божието вечно царство, в което никога повече няма да се появят грях, страдание, болести, зло и смърт.

`Вижте колко точно предсказват възхода и падението на всички тези световни империи пророчествата от Даниил, 2 и 7 глава. Защо тази точност, наистина изумителна, ако се замислим за времето, когато е била написана книгата, ни помага да се доверяваме на Бога да изпълни обещанието Си за последното и вечното царство – Божието?`