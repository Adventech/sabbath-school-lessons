---
title: Разширено изучаване
date: 18/04/2025
---

Прочетете Йоан 2:1-11; Матей 22:1-14; 2 Коринтяни 11:1-5 и Матей 25:1-13.

Щом разберете колко много информация се съдържа в цялата Библия, способна да ви помогне да разширите разбирането си за пророчествата, може да бъдете изкушени да прекалите с приложението ѝ. През вековете някои християни са подчертавали символиката и образността в библейските истории до такава степен, че накрая историческият разказ е започнал да се смята за мит. Въпреки че навсякъде в Писанието намираме пластове от различни значения, винаги следва да помним, че Бог взема реални събития с реални хора и ги използва, за да ни научи на нещо за бъдещите Си взаимодействия с църквата.

Например сватбата в Кана ни разкрива различни неща относно метафората на брака, използвана в пророчествата, но сватбата е буквално събитие. „Христовото слово достави всичко необходимо за празника. Така изобилна е и благодатта Му, която заличава човешките беззакония и обновява и укрепва душата“ (Уайт, Е. Копнежът на вековете. С. 149 – англ. изд.).

А тук пише следното: „Господ Йехова няма да направи нищо, без да открие Своето намерение на слугите Си, пророците“. „Скритото принадлежи на Господа, нашия Бог, а откритото принадлежи на нас и на синовете ни до века“ ( Амос 3:7; Второзаконие 29:29 ). Бог е дал тези неща на нас и благословенията Му ще придружават благоговейното изучаване на пророческите писания с молитва“ (пак там, с. 234 – англ. изд.).

**Въпроси за разискване**

`Прочетете Йоан 2:1-11. Има много елементи в „Евангелието от Йоан“, които предвещават бъдещото дело на Христос, и коментаторите са забелязали, че пророкът съзнателно насочва читателите си към Кръста. Къде откривате различни аспекти от характера на Христос и бъдещото царство в тази история? Какво ни учи тя за плана на спасението или за сватбеното тържество, което е обещано на Божия Син?`

`Притчата за десетте девици е доста известна и много любима на изучаващите Библията. Какво ни учи тази важна история за събитията от последните дни? Важно ли е, че младоженецът се забавя? Какви поуки ни разкрива тази притча за нашата лична връзка с Христос в сравнение с начина, по който се свързва с църквата като цяло?`

`Помислете за фалшивите ритуали, навлезли в християнството отвън. Освен очевидния, неделята, която е противопоставена на библейската събота, какви други фалшиви вярвания са се промъкнали? Как е станало това и какво можем да направим не само за да се запазим от тях, но и за да помогнем на други да осъзнаят какво представляват те всъщност? В какво отношение Тройната ангелска вест е опит да се направи точно това: хората да осъзнаят какви фалшиви вярвания са навлезли във вярата?`

Тази събота, 19.04.2025 г., ще се молим за църкви „Гоце Делчев“ и „Доктор Йосифово“.