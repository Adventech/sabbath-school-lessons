---
title: Блудната съпруга на Осия
date: 15/04/2025
---

Божието изискване към пророк Осия е може би най-странната задача, давана някога на един от служителите Му: да се ожени за блудница – и то съвсем съзнателно! Но Бог използва Осия, за да ни помогне да разберем от Негова гледна точка каква болка причиняват грехът и бунтът. Бог с любов Си е избрал съпруга, Израил, която постоянно Му изневерява и въпреки това, колкото и да е невероятно, Той я приема обратно и я възстановява.

`Сравнете Осия 1:2; 3:1 с Откровение 17:1,2; 18:1-4 . Какво е блудството , споменато тук? Какви поуки може да научи християнинът от историята на Осия? Как църквата повтаря греховете от Стария Завет?`

Библията разкрива, че грешките на Израил в Стария Завет ще бъдат до голяма степен повторени от новозаветната църква на Христос. Божият заветен народ ужасно се е провалил преди плена, като е внесъл идолопоклонническите обичаи на съседните народи в своето богослужение. В началото на четвърти век християнската църква ухажва римския император Константин, тъй като усеща, че ще има потенциални предимства, и го кани да реши споровете вътре в църквата. Божият народ се откъсва от връзката с Бога, за да търси извън нея „решения“ за проблемите си.

Изборът на думите, които Бог употребява, разкрива ясно, че Той не само се опитва да ни покаже, че сме сбъркали, но и какви чувства предизвиква това в Него. Хората, преживели изневяра, могат да разберат съкрушителните чувства, които предизвиква в небето нашата изневяра към Христос. Но най-удивителната част от историята на Осия е това, което е готов да направи пророкът, за да изкупи своеволната си съпруга.

Когато мислим за последния призив към човечеството, подканващ Божия народ да излезе от Вавилон, е важно да отбележим, че Бог призовава Своя народ , а не непознати. Той ги познава отблизо. Обича ги. И докато светът върви главоломно към най-лошия си час, Господ все още предлага изкупителната цена, която е платил, за да ни откупи със собствената Си кръв. Повече от всичко друго кръстът на Христос трябва да ни показва колко искрено желае Той да спаси своеволния Си народ.

`По какви начини днес църквата, дори нашата, може да флиртува с духовното блудство?`