---
title: Една плът
date: 13/04/2025
---

Малко библейски метафори подчертават близостта, която Бог желае да постигне с човечеството, така, както бракът. Тази метафора се употребява толкова често в библейския разказ – и се появява толкова многозначително в „Откровение“ – че е задължително за изучаващите Библията да схванат към какво ни насочва Бог, когато я използва в Словото.

`Прочетете Битие 2:23-25 и Ефесяни 5:29-32 . В какво отношение бракът отразява връзката на Христос с човека?`

При един случай, когато Исус говори с фарисеите, Той цитира историята от „Битие“ за брака на Адам и Ева и тогава фарисеите бързо повдигат въпроса: „Тогава Мойсей защо заповяда мъжът да даде разводно писмо и да я напусне?“ ( Матей 19:7 ).

Разбира се, Мойсей е смятан от народа за един от най-важните пророци. Представете си да спорите с Автора на брачната институция, като Го противопоставяте на собствения Му пророк. Фарисейската тактика е типична за подхода им към Исус: те често се опитват да докажат, че ученията Му противоречат на Писанието.

Бракът за цял живот, основан на вярност, е утвърденият от Бога идеал при сътворяването на човечеството. За жалост, грешните хора са увредили този Божи дар.

Като имаме предвид значението, което Писанието придава на брака, не е случайност, че тази институция винаги е била подложена на неспирни атаки. Заедно със съботата тя е един от двата подаръка, дадени ни в Едем: и двата имат за цел да разкрият желанието на Бога да бъде тясно свързан със Своето творение.

Бракът, съчетаване на две несъвършени човешки същества, винаги ще създава поводи за напрежение. Бракът между църквата и Христос е съчетаване на един съвършен Спасител с една много несъвършена невяста. Въпреки това можем да научим много за Божията любов от добрата брачна връзка.

`Ето три принципа за брака. Първо, прощавай на брачния си партньор колкото и да не заслужава, точно както Христос прощава на нас колкото и да не заслужаваме. Второ, приемай брачния си партньор с всичките му/ѝ недостатъци точно както Христос приема нас с всичките ни недостатъци. Трето, по същия начин, както Христос поставя нашите интереси над Своите собствени, така и ти поставяй интересите на партньора си над твоите собствени. Как тези три принципа, основани на евангелието, ни помагат не само да разберем Божието отношение към нас, но също и да имаме един добър брак?`