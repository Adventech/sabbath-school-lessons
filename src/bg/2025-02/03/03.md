---
title: Красивата невяста
date: 14/04/2025
---

Йезекиил, 16 глава обрисува една изумителна картина на Божията грижа за Неговия народ. Описва израилевия народ като изоставено бебе, което някой е захвърлил да умре. Бог взема момиченцето, очиства я и когато пораства, се оженва за нея. Това е вълнуваща картина на един необичаен брак.

`Прочетете Йезекиил 16:4-14. Какво ни говорят подробностите по възвеличаването на тази невяста за Божиите намерения спрямо нас?`

Бог казва на невястата Си Израил, че под Неговите грижи тя ще стане „превъзходно красива“ ( Йезекиил 16:13 ). Когато Бог отначало я е намерил, никой не я е смятал за красива. Отхвърлена е била между децата, захвърлена, за да умре. Но когато Той я обгръща с вниманието Си, тя става все по-красива, докато накрая всички не започват да говорят за нея. Това важи с особена сила за управлението на първите еврейските царе, владичеството на Давид и Соломон. Етиопската царица дори организира специално пътуване, за да види лично великолепието на Израил!

Обаче тази красота е изцяло дар от Бога. Израил е красива – всички народи говорят за нея – точно защото е Негова невяста. Бог казва, че красотата ѝ „стана съвършена чрез Моето величие, с което те облякох“ ( Йезекиил 16:14 ).

Това е повтаряща се тема в Библията: Божията невяста е красива не заради нещо, което е направила, а понеже Бог я е обсипал с благоволението Си и я е направил прекрасна. Също така и вярващите хора са красиви според небесната оценка не заради нещо, което ние сме направили, за да си спечелим красотата, а поради Божието благоволение, заради спасението, с което щедро ни е обдарил. Красиви сме, защото сме покрити с Неговата правда ( 2 Коринтяни 5:21 ).

Всичко се развива добре до следващия стих в „Йезекиил“: „Но поради известността си ти си уповавала на хубостта си и си блудствала, и към всеки, който минаваше, си изливала блудството си“ ( Йезекиил 16:15 ).

Създадени сме да отразяваме Божията доброта и слава. Когато Божието творение започне да смята, че притежава собствена красота, тя става евтина красота и започват проблеми.

`Какви са опасностите, когато разчитаме на собствената си красота? Как е възможно да си мислим, че от само себе си притежаваме заслуги, които могат да ни препоръчат пред Бога и с които да заслужим любовта Му? Как бихме могли да се предпазим от духовна гордост?`