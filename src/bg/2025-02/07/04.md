---
title: Като горящи въглени от огъня
date: 13/05/2025
---

Херувимите, като живи същества ( Йезекиил 10:8 ) или като символи от злато ( Изход 25:18 ), присъстват в целия Стар Завет. Те често се изобразяват като стоящи съвсем близо до Божия престол, излъчващи славата Му към вселената. Те също са били извезани върху завесата пред Светая Светих ( Изход 26:1 ). В книгата „Псалми“ Божията върховна власт над творението е поетично изобразена чрез това, че Бог е носен във въздуха от херувими ( Псалми 18:10 ). Бог заповядва върху ковчега на завета да бъдат поставени два херувима от масивно злато с крила, протегнати един към друг ( Изход 25:18-20 ).

`Прочетете Йезекиил 1:4-14 . Какви прилики виждате между този пасаж и сцените, изобразени в Исая 6:1-6 и Откровение 4:1-11 ?`

На Йезекиил е представена внушителна изява на Божията сила. Объркващо е да се започне с такава сцена, разкриваща опасното положение на Божия народ в момента: избраният народ не е в Обещаната земя, а във Вавилонски плен. Докато пророкът изучава представената му сцена, той поглежда нагоре и вижда Божия престол над всичко това.

Забележете важните сходства с други „тронни“ видения. Живите същества, които наблюдава Йезекиил, имат същите лица като живите същества от видението на Йоан: лъв, орел, вол и човек.

Тайнствените същества с четири лица не са конкретно назовани в първоначалното описание на Йезекиил, но по-късно, в друга сцена от тронната зала ( Йезекиил 10:1-21 ), те са наречени „херувими“ и виждаме също горящите въглени от видението на Исая за серафимите. Имат същите лица като живите същества, споменати във видението на Йоан.

Когато и да наблюдаваме Божия престол – дали в образа на ковчега на завета, който служи за място, където Бог се среща с Мойсей ( Изход 25:22 ), или в поразителните видения на пророците – там винаги има херувими. Те са тясно свързани с Божия престол. Всички Божии творения са създадени да отразяват Божията слава – независимо дали говорим за човешката раса, създадена по Неговия образ, или за ангелите, поставени непосредствено до Неговия славен трон.

`Свят, свят, свят е Господ Бог Всемогъщ . Как бихте могли да се сравните със светостта, която наблюдава тук Йезекиил? Какво разкрива вашият отговор за нуждата ви от евангелието?`