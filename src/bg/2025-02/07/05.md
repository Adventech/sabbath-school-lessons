---
title: Бог сред народа Си
date: 14/05/2025
---

Следвайки Божието присъствие в облака, което ги води, израилтяните спират по време на пътуването си към Обетованата земя, издигат скинията и тогава племената разпъват шатрите си около нея – по три племена от всяка страна. Божието присъствие слиза в Светая Светих и обитава сред народа.

**Има по едно водещо племе от всяка от четирите страни на скинията. Кои са тези четири водещи племена според Числа, 2 глава?**

`Числа 2:3 (изток):`

`Числа 2:10 (юг):`

`Числа 2:18 (запад):`

`Числа 2:25 (север):`

Забележете, че всяко от водещите племена развява свое собствено „знаме“ или специален флаг, който да обозначава кои са те. Въпреки че Писанието не отбелязва ясно какво е имало на всеки флаг, съществува една интересна традиция – донякъде основана на племенните характеристики, посочени в Битие, 49 глава и Второзаконие, 33 глава – която приписва едно от четирите лица на всяка от четирите посоки на компаса. „Според равинската традиция на знамето на Юда има фигура на лъв, на знамето на Рувим – подобие на човек или човешка глава, на това на Ефрем – фигура на вол, а на Дан – фигура на орел, и така четирите живи същества от фигурите на херувимите, описани от Йезекиил, са били представени на тези четири знамена“ (Carl Friedrich Keil and Franz Delitzsch, Commentary on the Old Testament , vol. 1 [Peabody, MA: Hendrickson, 2011], p. 660).

Възможно е да придадем на традицията твърде голямо значение, разбира се, но все пак е интересно да сравним тази древна традиция с библейското описание на Новия Йерусалим. Появява се интересна конфигурация: има порти, представящи по три племена от четирите страни на града ( Откровение 21:12,13) .

Описанията на израилевия лагер и на Новия Йерусалим подчертават един съдбоносен факт: Бог желае да привлече човечеството близо до престола Си. Книгата „Откровение“ ни учи, че „неговият храм е Господ Бог Всемогъщият и Агнецът“ ( Откровение 21:22 ).

`Ние, разбира се, не живеем в израилевия лагер. Но как можем и днес в живота си да се приближаваме до Божието присъствие?`