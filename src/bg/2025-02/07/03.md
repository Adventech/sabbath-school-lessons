---
title: Двата херувима
date: 12/05/2025
---

Веднага щом първите ни родители са прогонени от Градината, Бог им предлага надеждата за Месия ( Битие 3:15 ). След това поставя могъщ символ при портите на Едем: два херувима с ярка проблясваща светлина помежду им. Не бива да пропускаме факта, че тази сцена изключително много наподобява ковчега на завета, символ на Божия престол ( Изход 25:18 ).

`Прочетете Битие 3:21-24. Каква работа е възложена на херувимите – и защо?`

Макар на херувимите да е възложена отговорността да не допускат грешниците да стигнат до дървото на живота ( Битие 3:22 ), те са също и символ на надежда, обещание, че един ден раят ще бъде върнат на човеците. „Едемската градина остана на земята доста време, след като човекът беше изгонен от приятните пътеки. Грешният род беше оставен дълго време да гледа дома на невинността, докато входът беше препречван само от бдящите ангели. При вратата на пазената от херувими порта на Рая се разкриваше Божествената слава. Там идваше Адам със синовете си да се покланят на Бога. Там подновяваха обета си да се покоряват на закона, престъпването на който беше причината да бъдат прогонени от Едем. (…) Но когато бъде възстановено всичко в края, когато ще има „ново небе и нова земя“ ( Откровение 21:1 ), той ще бъде възвърнат още по-славен и по-красив, отколкото в началото“ (Уайт, Е. Патриарси и пророци. С. 62 – англ. изд.).

Думите, които са подбрани за Битие 3:24 , също са интересни: Библията показва, че Бог „постави“ херувимите на изток от Едем, а използваната оригинална еврейска дума е shakan, коренът за свещената „скиния“ ( Изход 25:9; Числа 3:26 ), където обитава Божието присъствие сред народа Му. Въпреки че обичайният термин Шехина за присъствието на Бога не се споменава в Библията, той също е основан на тази дума, която често се превежда като „скиния“. Един буквален превод на shakan би могъл да бъде: „Бог подслони временно в скинията херувими на изток от Едемската градина“.

В Библията херувимите се свързват с Божието присъствие ( 1 Летописи 13:6; Псалми 80:1; Исая 37:16 ), по-конкретно с Неговия престол, с мястото, където се прогласява Неговото име. Не бива да пропускаме факта, че 24-мата старейшини, които са около Божия престол в Откровение, 4 и 5 глава, пеят за Негова възхвала и обявяват, че има право да бъде владетел, тъй като е сътворил всичко ( Откровение 4:11 ). Това може да ни помогне да разберем сцената с тронната зала и ролята ни като опростени грешници, свързани със своя Творец.