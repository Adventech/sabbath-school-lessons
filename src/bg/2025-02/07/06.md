---
title: Падението на Луцифер
date: 15/05/2025
---

Струва ни се сякаш невъзможно Луцифер някога да е заемал позицията на засеняващ херувим – възвишен пост до Божия престол. Животът му непременно е разкривал Божията слава на вселената. Но той започва да търси своята собствена слава, а не тази на Твореца. Или, по-точно казано, започва да си въобразява, че не му отдават необходимата почит.

`Прочетете Йезекиил 28:11-17 и Исая 14:12-14 . Как Луцифер стига до падението си? Сравнете тези пасажи с Откровение 14:1-12 . Как разликата между падението на Луцифер и възвишеното положение на човечеството в Христос ви разкрива какво се случва в Откровение, 14 глава?`

Забележете как Луцифер е прогонен от светия хълм, докато изкупените стоят на хълма Сион с Божия Агнец. За Луцифер се казва, че е бил в Едем. Човечеството също е било някога там, но за разлика от Сатана то се връща в рая чрез Христос ( Откровение 22:1-3 ).

В този контекст следният цитат от Елън Уайт ни разкрива много: „Небето ще тържествува, защото празните места там от падението на Сатана и ангелите му ще бъдат запълнени с изкупените на Господа“ ( Адвент Ревю енд Сабът Хералд , 29 май 1900 г.).

А те са там, в небето, само заради евангелието. Всъщност темата на евангелието, на изкуплението е живописно разкрита в тронната зала от Откровение, 4 и 5 глава. Например ангелите викат: „Достоен си да вземеш книгата и да разпечаташ печатите ѝ; защото си бил заклан и със Своята кръв си изкупил за Бога човеци от всеки род и език, народ и племе“ ( Откровение 5:9 ). Каква прекрасна картина на евангелието – смъртта на Исус за изкуплението на човешкия род!

Забележете също как езикът отразява първата ангелска вест, в която сме призовани да проповядваме „вечното благовестие (…) на всеки народ, племе, език и хора“ ( Откровение 14:6 ). Каква вълнуваща картина на всичко, направено от Христос за света. Няма нито един човек в цялата земна история, за когото Христос да не е умрял. Те просто трябва да научат за това и да решат да го приемат.

`Каква роля имаме ние като църква и като отделни личности, за да разберат хората какво е сторил Христос за тях?`