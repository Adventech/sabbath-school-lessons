---
title:  Разказ
date:   27/06/2025
---

### „Да сключим сделка“

_Лаури Денски-Снимън_

Мария се зарадвала, когато собственикът на къщата я поканил вътре, за да разгледа книгите, които продавала в една нехристиянска страна в Югоизточна Азия. Мария извадила няколко книги от чантата си, но мъжът я спрял.

„Виждам какво правиш – казал той. – Изваждаш по-леки, по-неутрални книги отначало, а след това, когато се отпусна, ще измъкнеш християнските книги, които всъщност искаш да видя. Зная какво целиш, затова покажи първо християнските.“

Мария се помолила наум. „Господи, моля Те, помогни ми – казала тя. – Не знам какво да кажа.“ А на глас отвърнала: „Имам няколко книги за здравето и религията. Искам да покажа това, което желаят хората. Ако се интересувате от здравето, показвам тези книги. Ако се интересувате от религия, ще се радвам да ви покажа също и тези книги“.

Мъжът потъркал брадичката си. „Хайде да сключим сделка – казал той. – Ако задам въпроси за религията ти и ти ми отговориш, ще купя всичките ти книги.“

Мария се смутила. Поела дълбоко дъх и казала: „Не съм достатъчно мъдра да отговоря на всичко, което попитате. Имам нужда от помощ. Може ли първо да се помоля?“.

Мъжът се съгласил. Мария се помолила на глас. Помолила за мъдрост и знание, а после завършила молитвата си в името на Исус.

Мъжът веднага попитал: „Ние казваме, че Исус е пророк, но вие твърдите, че е Бог. Защо смятате така? Как може един човек да стане Бог?“.

Без никаква пауза Мария отвърнала: „Много хора си мислят, че Исус е започнал да съществува, когато е бил на земята като бебе, но Той е съществувал години преди това. Исус е бил част от Божеството и Бог Го е изпратил на нашата земя като бебе и като обикновен човек. След това е бил призован да бъде пророк, а после – да стане жертва, след това е бил призован да бъде първосвещеник. И сега Той ходатайства за греховете ни. Исус не е просто пророк. Той е призован да бъде повече от пророк. Той е Първосвещеник – не само за мен, но и за всички, които Го приемат“.

Мъжът се хванал за главата. „Това е най-хубавото нещо, което някога съм чувал“ – казал той.

Това бил първият и единствен въпрос. Със сълзи на очи той купил всички книги на Мария. Когато си казвали „довиждане“, той рекъл: „Ти наистина ми обясни това, което исках да знам. Сега с нетърпение очаквам да прочета всичките ти книги“.

Молете се за Мария и за други мисионери, които се опитват да достигнат недостигнатите групи от хора в Южноазиатската-Тихоокеанска дивизия, където се е разиграла тази история. Мария е псевдоним. Благодарим ви за даренията от 13-та събота това тримесечие, които ще помогнат за разпространяването на евангелието в тази Дивизия.