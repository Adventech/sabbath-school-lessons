---
title: Пророкът, който работи неохотно
date: 22/06/2025
---

Историята на Йона (вж. Йона, 1-4 гл.) , макар и кратка, е силно въздействаща. Много вярващи откриват себе си в този неохотен пророк. Историята също така съдържа забележителни оттенъци на бъдещите събития.

`Прочетете Матей 12:38-42 . За коя част от историята на Йона говори Исус, когато разговаря с книжниците и фарисеите? Какви уроци относно съденето можем да открием в Неговото изказване?`

Исус обявява, че е по-велик от Йона. Той знае, че идването на този свят означава да бъде разпнат на кръст, но въпреки това „дойде да потърси и да спаси погиналото“ ( Лука 19:10 ). Йона прекарва три дни в голямата риба поради собствените си грехове, Исус прекарва три дни в гробницата заради нашите. Това е цената, необходима, за да бъдат спасени изгубените.

Днес познаваме Йона като пророк, който работи с неохота и не желае да отиде в Ниневия. От човешка гледна точка това е лесно за разбиране: асирийците са жестоки управници. Техните стенописи са изпълнени със сцени на изключителна жестокост: завладените народи са били избивани по най-отвратителните начини, които бихме могли да си представим. Кой би искал да се изправи пред перспективата да проповядва покаяние в тяхната столица?

Има един важен момент в историята, който може би сочи напред към движението на остатъка от последните дни: когато питат Йона кой е той, пророкът отговаря: „Аз съм евреин и се боя от Господа, небесния Бог, Който създаде морето и сушата“ – свидетелство, което много прилича на първата ангелска вест ( Йона 1:9; Откровение 14:7 ). Наистина ударението върху това, че Господ е Онзи, „Който създаде морето и сушата“, разбира се, сочи към Него като Създател. Този факт е основанието защо трябва да Му се покланяме, а поклонението е централна тема  при събитията от последното време.

Същевременно ние също сме натоварени със задачата да проповядваме една потенциално непопулярна вест на духовния Вавилон. Да кажеш: „Излез от нея, народе Мой“ ( Откровение 18:4 ), означава да кажеш на света, че трябва да се покае – вест, която почти винаги е провокирала негативна реакция в много хора – дори когато е била поднесена по възможно най-милия начин. Кой от нас не е получавал негативни или дори враждебни реакции, докато е свидетелствал? Това просто върви заедно със „заданието“.

`Доколко си приличате с Йона? Как бихте могли да поправите това погрешно отношение?`