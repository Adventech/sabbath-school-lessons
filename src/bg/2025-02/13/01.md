---
title: Образи за края
date: 21/06/2025
---

### За изучаване през седмицата
Матей 12:38-42; Йоан 3:5-10; Откровение 18:4; Даниил 5:1-31; Откровение 16:12-19; Летописи 36:22,23.

> <p>Стих за запаметяване</p>
> „А той им отговори: Аз съм евреин и се боя от Господа, небесния Бог, Който създаде морето и сушата“ (Йона 1:9).

Тази седмица за последен път ще разгледаме историите, които ни помагат да изясним своето разбиране за събитията от последното време. Този път ще изучаваме мисията на Йона в Ниневия, падането на Вавилон и издигането на Кир, персийския цар, който освобождава Божия народ и им позволява да се върнат в Обещаната земя.

Подобно на другите истории, които сме разглеждали, тези исторически разкази носят дълбоко значение за всяко поколение. Но те също така имат специална връзка с последната генерация, която живее преди завръщането на Христос. Тоест можем да открием най-различни елементи от тези исторически разкази, които да ни помогнат по-добре да разберем онова, което наричаме „настоящата истина“.

Същевременно трябва да помним едно нещо за тези истории, които служат като предсказание за последното време: следва внимателно да изследваме главните теми и алюзии и да не се опитваме да раздробяваме всяка подробност до такава степен, че да създаваме пророчески абсурди. Както и в притчите на Исус, трябва да гледаме на главните точки и принципи. Не бива да преувеличаваме всеки детайл с надеждата да открием някаква скрита истина. Вместо това нека разглеждаме ясните контури, принципите и в тях бихме могли да открием елементи, които са приложими за последните дни.