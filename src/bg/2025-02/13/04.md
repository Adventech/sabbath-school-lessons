---
title: Пирът на Валтасар
date: 24/06/2025
---

След като град Ниневия е покорен (612 г.пр.Хр.) от обединената армия на мидийците и вавилонците (поведена от бащата на Навуходоносор), Вавилон изживява възход, какъвто не е имало в града от времето на Хамурапи, техния велик законодател. Под управлението на Навуходоносор, който вече е решил проблема с асирийските набези, град Вавилон расте в богатство и влияние дотолкова, че съседните народи нямат друг избор, освен неохотно да признаят неговото господство. Вавилон е царицата на света и нациите, които желаят да благоденстват, декларират своята вярност към нея.

Същевременно, доколкото можем да кажем, Навуходоносор умира като вярващ човек, прогласявайки, че наистина Богът на Даниил е законният владетел на всички народи ( Даниил 4:34-37 ). Следващият доклад, който пророкът дава, е за царския наследник, княз Валтасар.

`Прочетете Даниил 5:1-31 . Какви важни духовни послания можем да си извадим от този доклад? Какво най-много смущава Валтасар?`

Може би най-тъжната, най-трагичната част от този доклад се намира в Даниил 5:22 . След като разказва на царя за падението и след това за възстановяването на Навуходоносор, Даниил му казва: „А ти, негов внук, Валтасаре, не си смирил сърцето си, макар и да знаеше всичко това“. Тоест, макар че е имал възможността да познае истината, макар че може да е бил пряк свидетел какво се е случило с Навуходоносор, той е избрал да пренебрегне тези събития и вместо това е тръгнал по същия път, който е донесъл толкова много проблеми на неговия предшественик.

Както Навуходоносор е сторил, издигайки златната статуя, Валтасар отново провокира онова, което е предсказал Богът на Даниил. Използвайки съдовете от храма по нечестив начин, вероятно се е опитал да подчертае факта, че Вавилон е завладял евреите и сега притежава религиозните предмети на техния Бог. С други думи, те все още държат върховенството над този Бог, Който е предсказал тяхното унищожение.

Това наистина е дело на пълно неподчинение, макар че Валтасар е имал повече от достатъчно информация, „доказателства“, за да направи по-добър избор. Той е разполагал с достатъчно знания, за да познава истината, но проблемът е бил в неговото сърце. В последните дни, когато финалната криза връхлети света, хората също ще имат възможността да познаят истината. Онова, което ще определи техния избор, също като при Валтасар, ще бъдат собствените им сърца.