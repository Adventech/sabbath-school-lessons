---
title: Разширено изучаване
date: 27/06/2025
---

Прочетете главата „Невидимият наблюдател“ от книгата „Пророци и царе“ на Елън Уайт.

„На всяка нация, която е излязла на сцената на борбата, ѝ е било позволено да заеме своето място на земята, за да бъде установено дали ще изпълнява намеренията на Наблюдателя и на Светия. Пророчествата са проследявали издигането и напредъка на най-великите световни империи – Вавилон, Мидо-Персия, Гърция и Рим. При всяка от тях, както и при много по-слабите нации, историята се е повтаряла. Всяка е имала своя период на изпитване, всяка една се е провалила, нейната слава е избледняла, мощта ù си е отишла. Докато нациите отхвърлят Божиите принципи и по този начин докарват своето собствено унищожение, едно божествено, надделяващо намерение явно извършва своето дело през вековете“ (Уайт, Е. Пророци и царе. С. 535 – англ. изд.)

В Йеремия, 18 глава пророкът наблюдава работата на един грънчар – той моделира и оформя всяко нещо, по което работи. Точно тази метафора, на един грънчар, оформящ глината, използва Бог, за да обясни принципите на условност в библейските пророчества. И за да е сигурен, че ще разберем, Господ говори чрез Йеремия, казвайки: „Когато бих рекъл за някой народ или за някое царство да го изкореня, съсипя или погубя, ако онзи народ, за който съм говорил, се отвърне от злото си, Аз ще се разкая за злото, което съм намислил да му сторя. А когато бих казал за някой народ или за някое царство да го съградя и насадя, ако извърши това, което е зло пред Мене, като не слуша гласа Ми, тогава ще се разкая за доброто, с което съм решил да го облагодетелствам“ ( Йеремия 18:7-10 ).

**Въпроси за разискване**

`Помислете относно изказването на Исус, че осъждането ще бъде по-леко за Ниневия, отколкото за Божия народ, който се е отделил от истината. (Матей 12:39-42) Какъв урок би могла да си извлече Божията църква от това предупреждение?`

`Забележете изказването на Елън Уайт, че с всяка следваща империя „историята се повтаря“ (Уайт, Е. Пророци и царе. С. 535 – англ. изд.). Какви общи черти виждате между всички тези изброени империи в пророчеството? По какъв начин те следват същия пророчески път? Как нашият съвременен свят отново го следва?`

`Помислете относно идеята, че често не умът или интелектът държи хората далече от вярата, а сърцето. Как това знание ще повлияе върху начина, по който свидетелствате на другите?`

Тази събота, 28.06.2025 г., ще се молим за църкви „Монтана – А“ и „Монтана – Б“ с групите в с. Портитовци и с. Габровница.