---
title: Пресушаването на Ефрат
date: 25/06/2025
---

Едно от преимуществата на Вавилон е начинът, по който река Ефрат тече под неговите стени, осигурявайки на града неограничен приток на вода. Тя също се оказва и неговата слабост. Нитокрис, една древна вавилонска царица, създала укрепления от пръст, за да ги превърне в път към града и в този процес отклонила реката към едно блато, за да позволи на бригадата да работи по-удобно. Кир осъзнал, че може да направи същото, пресушавайки Ефрат до такава степен, че да успее необезпокоявано да придвижи войските си под стената. Когато се промъкнал зад укрепленията на града, той открил, че отбранителните стени в самия град, които следвали реката, били незащитени, и градът паднал за една нощ. Древният гръцки историк Херодот казва, че „онези, които живеели в центъра на Вавилон, нямали представа, че предградията са паднали, защото било по времето на фестивал и всички танцували и се наслаждавали на развлечения“ (Herodotus, The Histories, Tom Holland, trans. (New York: Penguin, 2015), p. 94). Може ли да има някакво съмнение, че това е същият пир, описан в Даниил, 5 глава?

`Прочетете Даниил 5:18-31 и Откровение 16:12-19 . Какви паралели откривате между някои от напастите в „Откровение“ и историята за падането на Вавилон?`

Когато обяснява на своите ученици как да разпознават знаменията на времето, Исус предупреждава своите последователи: „Затова бдете, защото не знаете в кой ден ще дойде вашият Господ. Но това да знаете, че ако стопанинът на дома би знаел в кой час ще дойде крадецът, би бдял и не би оставил да му подкопаят къщата“ ( Матей 24:42,43 ). Точно като при падането на Вавилон, внезапното появяване на Христос ще изненада съвременния Вавилон. Не е задължително да се случи по този начин, но в множество подробни пророчества са ни дадени достатъчно доказателства за скорошното идване на Исус.

Светът ще бъде изненадан просто защото пренебрегва онова, което Бог е предсказал; ще бъде изненадан, понеже е избрал да не повярва в онова, което Бог е казал, че ще се случи.

`Прочетете Откровение 16:15 . Дори сред тези предупреждения за края на времето каква евангелска вест намираме там? Какво означава да не „ходим голи“?`