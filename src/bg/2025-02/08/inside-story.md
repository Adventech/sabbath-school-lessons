---
title:  Разказ
date:   23/05/2025
---

### Част четвърта: Приятел – бивш адвентист

_Андрю Макчесни_

Мислите на Даяна се върнали към Бога, след като успокоителният глас я спрял да не сложи край на живота си. Онази неделя завела трите си деца в една малка църква в Санта Фе, Ню Мексико. Седели на пейката, докато църковните музиканти свирели. Тя не харесала музиката. Напомняла ѝ за една лоша част от живота ѝ. Излязла от църквата с децата си.

Животът на Даяна се развивал от зле към по-зле. Крадци проникнали в апартамента им и взели и малкото, което имала. Забременяла от приятеля си, който я малтретирал, а отговорът му бил: „Ще платя за аборта“. Една вечер, след като децата били заспали в леглата си, тя седнала на тъмно във всекидневната, изпълнена със срам и омраза към себе си. Извикала гневно към Бога: „За това ли ме спаси?“. Гневът ѝ се превърнал в ридание, когато си спомнила за дългите години на страдание. „Исусе – помолила се тя. – Нуждая се от теб!“ Веднага почувствала прилив на енергия в сърцето си. В стаята царяла непрогледна тъмнина, но сякаш се изпълнила със светлина. Като че ли Бог от небето я прегърнал. Почувствала някаква радост, мир и любов да изпълват цялото ѝ същество. Малко след това заспала дълбоко и спокойно. На сутринта силното чувство било изчезнало, но усещала, че нещо е различно.

Няколко месеца по-късно срещнала странен и особен човек. Лорен Фиш бил четвърто поколение адвентист от седмия ден. Баща му бил пастор и основавал нови църкви. Но през първата си година в колежа Лорен се отдалечил от Бога, започнал да пие и накрая отпаднал от учебното заведение. Срещнал Даяна в една дискотека в Санта Фе и го помолил да я закара до дома му. Тя го сметнала за досаден, но го закарала. След това Лорен не я оставял на мира. Разбрал къде работи и често ходел там. Даяна не искала нова връзка. Още не се била разделила с предишния си приятел. Освен това Лорен бил 4 години и половина по-млад от нея и изглеждал наивен и незрял. Всъщност тя не желаела той да разбира колко объркан бил нейният живот и не искала отново да страда. Затова го отблъснала. Лорен напуснал Санта Фе и се установил близо до Чикаго.

Тогава една вечер Лорен се обадил, след като приятелят на Даяна бил избухнал, нарязал гумите на колата ѝ и я нападнал на паркинга на вестника, където работели и двамата. Даяна се зарадвала да чуе гласа на Лорен и си спомнила, че с него се е чувствала в безопасност. „Можеш да дойдеш да ме видиш, когато поискаш“ – му казала тя. Лорен дошъл онзи уикенд и повече не си тръгнал.

Тази мисионска история разкрива как Бог по чуден начин работел в живота на Даяна Фиш, отговорник за набирането на средства в Адвентното училище за индианци „Холбрук“, САЩ, което получи даренията от 13-та събота през 2021 г. Благодарим ви за подкрепата за разпространяването на евангелието чрез даренията от тазгодишната 13-та събота на 28 юни. Прочетете още за Даяна следващата седмица.