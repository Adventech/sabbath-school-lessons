---
title: В „Псалмите“ – част първа
date: 17/05/2025
---

### За изучаване през седмицата
Евреи 9:11-15; Псалом 122; Псалом 15; Псалом 24; Изход 33:18-23; Псалом 5; Псалми 51:7-15.

> <p>Стих за запаметяване</p>
> „И видях, и ето, Агнецът стоеше на хълма Сион и с Него сто четиридесет и четири хиляди, които носеха Неговото име и името на Неговия Отец, написано на челата им“ (Откровение 14:1).

Като адвентисти от седмия ден сме свикнали да търсим символите от „Откровение“ в историите от Стария Завет, за да ни помогнат да ги разберем. Тези истории, макар далеч да не са единственият добър източник за целта, са пръснати из целия Стар Завет.

Един особено богат източник на информация е книгата „Псалми“, сборник със свещена поезия, в който се разглеждат много човешки преживявания и взаимодействия с Бога – вариращи от отчаяние заради грях и страдание до безкрайна радост в присъствието Му и заради многобройните Му обещания за прошка и спасение.

Един внимателен прочит на „Псалми“ разкрива подробности, които оживотворяват книгата „Откровение“, особено Откровение, 14 глава, описваща последното дело на Божията църква на остатъка на земята. Божият народ от последните дни има същата задача като древния Израил: ние трябва да бъдем светлина за народите с един последен милостив призив към всички тях да се поклонят и да се покорят на своя Творец.

Някои подробности от Божията „песнарка“ биха могли да ни насочат към нови начини за разбиране и оценяване на ролята ни в последните мигове от земната история.