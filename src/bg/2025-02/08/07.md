---
title: Разширено изучаване
date: 23/05/2025
---

„Псалмите на Давид преминават през целия обхват от човешки преживявания: от дълбините на съзнателната вина и себеосъждане до най-възвишената вяра и най-екзалтираното общение с Бога. Докладът за живота му обявява, че грехът може да донесе само позор и злочестини, но че Божията любов и милост могат да стигнат до най-дълбоките дълбини, че вярата ще привдигне каещата се душа, за да бъде припозната с Божиите синове. От всички уверения, които съдържа Неговото Слово, това е едно от най-силните свидетелства за верността, справедливостта и Божията заветна милост. (…)

„Заклел съм се на слугата Си Давид (…) Ръката Ми ще го поддържа и мишцата Ми ще го укрепява. (…) А верността Ми и милостта Ми ще бъдат с него; и с Моето име ще се издигне рогът му. Също ще сложа ръката му над морето и десницата му – над реките. Той ще извика към Мен: Отец си ми, Бог мой и канарата на моето спасение. При това Аз ще го поставя в положение на първороден, по-горе от земните царе. Вечно ще пазя милостта Си за него; и заветът Ми ще бъде верен спрямо него“ (Псалми 89:3-28)“ (Уайт, Е. Патриарси и пророци. С. 754, 755 – англ. изд.).

**Въпроси за разискване**

`Човешката раса напълно се е провалила в изпълнението на своя дял от Божия завет с нас. Давид, „човек по Божието сърце“, въпреки някои големи свои грешки, е използван да ни предаде условията на спасението. В какво отношение той е образ на Исус, Който наистина изпълнява съвършено Божия завет заради нас? И защо стореното от Исус в наша полза е единствената ни надежда?`

`Кои пасажи от Псалмите са особено полезни или въздействащи за вас, в смисъл, че отразяват някакво ваше лично преживяване?`

`Защо в Псалмите толкова често се споменава храмът? Какво можем да научим от любовта на Давид към светилището? Как това може да ни помогне да оценим какво имаме в Исус, нашия небесен Първосвещеник, „Който е от дясната страна на Бога и Който ходатайства за нас?“ (Римляни 8:34)? Защо ние, дори като изкупени, имаме нужда Христос да се застъпва за нас в небето?`

`Като имате предвид цитата от Елън Уайт по-горе, как лично сте преживели това, че Бог ще „привдигне каещата се душа, за да бъде припозната с Божиите синове“ след „позора и злочестините“ на греха?`

Тази събота, 24.05.2025 г., ще се молим за църкви „Калофер“ и „Карлово“ с групата в с. Каравелово.