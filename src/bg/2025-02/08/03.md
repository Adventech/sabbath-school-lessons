---
title: На хълма Сион
date: 19/05/2025
---

В Откровение, 14 глава виждаме Божия народ на хълма Сион. Първоначалният хълм е разположен много близо западно от днешния стар град Йерусалим и е смятан за седалището на Божия престол или присъствие сред народа Му. С времето храмовият хълм, разположен на хълма Мория, започва да се възприема също като хълма Сион.

С други думи, това важно изображение на Божия остатък от последните дни се представя чрез езика на светилището, както и чрез повечето ключови сцени в книгата „Откровение“. Благодарение на Агнето Божият народ е на Божия свят хълм!

`Прочетете Псалом 15 и Псалом 24 , където Давид задава един изключително важен въпрос: „Кой ще живее на Твоя свят хълм?“. Сравнете отговора му в тези псалми с описанието на хората, стоящи на хълма Сион в Откровение 14:1-5 . Какви паралели откривате? Как се присъединява човек към тази група? Какво е значението на факта, че името на Отец е написано на челата им? Откровение 14:1`

Описанието в Давидовия псалом на хората, допуснати в Божието присъствие, е доста висока летва за грешници. Кой между нас би могъл честно да каже, че винаги е ходил правдиво? Или винаги е говорил истина от сърцето си ( Псалми 15:2 )? Никой от нас не може да каже, че „няма да се поклати до века“ ( Псалми 15:5 ). Ако заявим, че никога не сме съгрешавали, според Библията в нас няма истина ( 1 Йоан 1:8 ).

Не можем да стигнем до друго заключение, освен че именно Агнето ни прави достойни да застанем на Сион. Агнето не се споменава в псалма на Давид, но изведнъж се появява в описанието от Откровение, 14 глава. Като че ли Откровение, 14 глава е отговор на въпроса на Давид. Сега, когато Божият Агнец е застанал на хълма Сион в светилището, ние също можем да бъдем там, понеже Неговата съвършена правда ни е вменена чрез вяра. Можем да имаме „дръзновение да влезем в светилището през новия и живия път, който Той е открил за нас през завесата, т.е. плътта Си“ ( Евреи 10:19,20 ). Каква надежда щяхме да имаме без кръвта Му? Всъщност никаква.

`Помислете за всички библейски обещания за победа над греха. Защо въпреки всички тях все още не можем да постигнем съвършения образец, поставен от Исус пред нас, и защо имаме нужда от съвършения Му живот като наш заместник?`