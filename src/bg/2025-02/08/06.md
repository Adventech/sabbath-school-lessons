---
title: Научи престъпниците на пътя си
date: 22/05/2025
---

След като Господ се явява на Исая в сцената с тронната зала от Исая 6:1-8 и след като пророкът научава, че „беззаконието ти бе отнето“ и „грехът ти бе умилостивен“, тогава той отговаря на Божия призив с думите: „Ето ме, изпрати мене“ ( Исая 6:8 ). Тоест щом осъзнава, че е с оправени отношения с Бога, вече е готов да работи за Господа, макар да си дава сметка за своите недостатъци.

Не е ли същото и с нас? Как да разгласяваме на другите спасението, ако самите ние го нямаме? А можем да го имаме с вяра в Исус и в това, което е сторил за нас.

`Прочетете Псалми 51:7-15 . Какво обещава да направи Давид, след като е бил опростен и очистен от греха си?`

Да бъдеш призован във Божието присъствие означава по същество да бъдеш изпратен обратно навън. В мъдростта Си Бог е определил най-вече изкупените да бъдат Неговият глас, отправен към един грешен свят. В определен момент влиянието на народа Му на земята ще бъде осезателно почувствано. Откровение 18:1 казва, че Божият последен призив към една грешна планета ще озари целия свят.

„Щом човек дойде при Христос, в сърцето му веднага се ражда желанието да извести и на други какъв скъпоценен приятел е намерил в Исус. Спасителната и освещаващата истина не може да бъде затворена в сърцето му. Ако сме облечени с Христовата правда и изпълнени с радостта от обитаващия в сърцето Негов Дух, не бихме могли да мълчим. Ако сме опитали и видели, че Господ е благ, ще имаме какво да разказваме. Също както Филип, който намери Спасителя, ще каним и други в Неговото присъствие“ (Уайт, Е. Пътят към Христос. С. 78 – англ. изд.).

В Откровение, 14 глава трите ангелски вести са основани на „вечното благовестие“ ( Откровение 14:6 ). Даже преди да започне да се прогласява поклонението пред Този, „Който е направил небето и земята, морето и водните извори“ ( Откровение 14:7 ), или поклонението пред „звяра и неговия образ“ ( Откровение 14:9 ) – се проповядва основата на благовестието: спасението в Исус. И причината е, че предупрежденията и вестите на трите ангела не означават нищо, ако бъдат отделени от надеждата и обещанието, които онези, които огласяват тези вести, имат в Исус и в това, което е направил за тях. Без „вечното благовестие“ всъщност нямаме абсолютно нищо ценно, което да кажем на света.

`Поразсъждавайте още върху факта, че още преди прогласяването на трите ангелски вести ни е посочено „вечното благовестие“. Какво следва да ни говори това за важното място на тази истина, която е в основата на всичко, в което вярваме?`