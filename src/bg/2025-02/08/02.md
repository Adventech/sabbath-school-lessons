---
title: Нашият Първосвещеник
date: 18/05/2025
---

Когато Мойсей надзирава построяването на скинията, на него не му е разрешено да използва просто някакъв план. Бог му дава образец, който да следва. „Внимавай да ги направиш според образеца им, който ти беше показан на планината“ ( Изход 25:40 ). Откриваме в книгата „Евреи“, че използваният образец идва от една по-висша реалност, от небесното светилище.

`Прочетете Евреи 9:11-15 , което говори за Христос като наш Първосвещеник в небесното светилище. Какво ни казва този пасаж за това, което Христос прави за нас днес?`

Земното светилище е образ на Исус със смайващи подробности: от свещеника и приносите до принадлежностите и други подробности в архитектурата. Всичко това говори за Исус.

Разбира се, книгата „Откровение“ е много наситена с образи от светилището. В първите стихове намираме светилника от светилището, ковчегът на завета е ясно споменат в четвърта глава, както и много други загатвания за храма. Без да разбираме старозаветното светилище, би било невъзможно да схванем към какво насочва Йоан в описанията на виденията си. Павел пише, че това, което се е случило на Израил, „им се случи за пример и се написа за поука за нас, върху които са дошли последните времена“ ( 1 Коринтяни 10:11 ).

Бихме могли да научим много, когато изучаваме подробностите на храма. В книгата „Псалми“ откриваме важен елемент за разбирането на някои от тях: личното отношение на Божия народ към храма. Надникваме и виждаме как се отнася Давид към светилището и службите му, срещаме и сърдечния отговор на Божия народ към това, което ще направи Месия за тях. Не само устройството на храма и службите ни помагат да видим Исус. Можем също да се задълбочим и в личните преживявания на онези, които разбират какво ни учи Бог чрез светилището, и да направим изводи за себе си и за нашата лична опитност.

`Прочетете Псалом 122 . Въпреки че не можем буквално да отидем в земния „дом Господен“ (него вече го няма и дори ако бъде построен храм на същото място, това не би имало смисъл), какви елементи намираме в този псалом, които ни разкриват стореното от Христос за нас? Обърнете внимание на темите за мира, сигурността, възхвалата и съда.`