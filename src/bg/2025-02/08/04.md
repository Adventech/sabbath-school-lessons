---
title: Законът в сърцата ни
date: 20/05/2025
---

Остатъкът, събран на Сион, носи на челата си гравирано име: името на Отец и на Агнето. Съмнително е дали това са две различни имена: Исус е самият образ на Отец! „Името“ в Писанието е нещо повече от етикет, с който хората се обръщат един към друг: то представя характера . И до днес в много култури се казва, че някой има „добро име“, когато хората се възхищават на характера му.

`Прочетете Изход 33:18-23; 34:1-7 и Псалми 119:55 . Когато Мойсей иска да види Божията слава, какво обещава да му покаже Бог? А когато прогласява името Си пред Мойсей ( Изход 34:5 ), какво следва?`

Някои хора описват Божията слава като ослепително ярка светлина и това е подходящо описание. Но Божията слава е нещо повече от сетивно явление. Славата Му представлява Неговият характер. Същото важи и за Божието име.

Когато Библията описва един остатък с Божието име, написано на челата им, няма предвид, че там са изписани буквални букви. Има предвид, че Божият характер е записан в нашия ум, сърце и затова в живота си отразяваме Божията любов и характер. Приближили сте се при Бога и Го обичате заради това каква Личност е и какво е направил за вас.

Колко интересно, че когато Бог описва Себе Си на Мойсей, Той прави това във връзка с получаването на вторите Десет заповеди, които също са точно копие на Неговия характер. Така и хората, които имат Божието „име“ в Откровение, 14 глава, са описани като тези, които „пазят Божиите заповеди“. Обърнете внимание на думите от „Евреи“: „Ето завета, който ще сключа с тях след онези дни, казва Господ: Ще положа законите Си в сърцата им и ще ги напиша в умовете им“, и прибавя: „И греховете им, и беззаконията им няма да помня вече“ ( Евреи 10:16,17 ). Само какво описание на евангелието: въпреки че Божият закон е отразен в живота ни, все още имаме нужда Бог да не помни „вече“ греховете ни!

Божието име е Неговият характер. Моралният Му закон е копие на Неговия характер. И онези, които са събрани на Божия свят хълм в последните дни, са изпълнени с любов към Бога, любов, която се изразява чрез послушание към Неговия закон.

`Щом се спасяваме чрез вяра, а не чрез Божия закон, какво тогава е неговото значение? 1 Йоан 5:3`