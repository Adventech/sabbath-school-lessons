---
title: Разширено изучаване
date: 09/05/2025
---

Писанието е категорично ясно, че Христос е единственият достоен да осигури спасението ни. Животът Му е единственият безгрешен живот на земята, единственият пример за живот, който напълно удовлетворява славата на Отец. Той е безукорният Божи Агнец и сега стои начело на човешката раса като наш вечен гарант. Същевременно поема върху Себе Си нашата вина и така удовлетворява присъдата, която е Божият отговор за нечестието. Когато Йоан наблюдава невероятната сцена с небесните същества, събрани около Божия престол, му е казано да не плаче повече, защото „лъвът, който е от Юдовото племе, (…) победи“ ( Откровение 5:5 ).

Помислете също колко е лош грехът и колко грешно е човечеството, щом единствено смъртта на Исус, самия Бог, е достатъчна да реши проблема с греха. Няма съмнение, че ако имаше някакъв друг начин Бог да ни спаси, без да нарушава принципите на божественото Си управление, Той със сигурност щеше да го използва.

„Престъпеният Божи закон изискваше живота на грешника. В цялата вселена нямаше нито един, който можеше да удовлетвори изискванията му заради човека. Тъй като законът е свещен като самия Бог, само един равен на Него можеше да изкупи нарушаването му. Никой освен Христос не можеше да изкупи падналия в грях човек от проклятието на закона и да го върне отново в съгласие с Небето. Христос щеше да поеме на Себе Си вината и позора на греха – грях, толкова отвратителен за един свят Бог, че трябваше да раздели Отец от Неговия Син. Христос щеше да стигне до дълбините на страданието, за да избави загиващото човечество“ (Уайт, Е. Патриарси и пророци. С. 63 – англ. изд.).

**Въпроси за разискване**

`Йоан вижда Агнето да влиза в тронната зала с вид на „заклано“. Откровение 13:8 ни осведомява, че Исус е бил „заклан“ от основаването на света. Какво можем да научим за Бога от факта, че планът на спасението вече е бил съставен, преди да имаме нужда от него?`

`Много атеисти вярват, че сме просто в една студена, безразлична Вселена. За разлика от тях Библията говори за Бога: че Той не само съществува, но и обича света толкова много, че е дошъл тук и дори е умрял за него. По какъв различен начин трябва да възприемаме света и мястото си в него за разлика от онези, които изобщо не вярват в Бога? С други думи, как реалността на Кръста влияе върху всичко, което правим?`

`Защо животът, смъртта и възкресението на Христос са единственото средство за спасение на човешката раса? И какво ни говори отново тази цена за „злината“ на греха?`

Тази събота, 10.05.2025 г., ще се молим за църкви „Долни Чифлик“ и „Дупница – Б“.