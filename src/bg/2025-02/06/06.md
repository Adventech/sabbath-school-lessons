---
title: Защото Ти Си сътворил всичко!
date: 08/05/2025
---

В няколко случая пророци са били приближавани достатъчно близо до Бога във видение, за да им се позволи да зърнат Божия престол. Йезекиил го вижда над свода ( Йезекиил 1:26 ). Исая посещава храма в небето, за да го види ( Исая 6:1 ), а в едно от най-ярките описания, които имаме, Йоан е въведен там във видение в Откровение, 4 и 5 глава. Старозаветните образи от службата в светилището показват, че има само един път, по който човечеството може да влезе в Божието присъствие: кръвта на Христос (напр. Левит 16:2,14 ).

`Прочетете Исая 6:1-5 и Откровение 4:7-11 . Кои елементи в тези две видения са сходни? Обърнете внимание на поредността на събитията: Коя тема е представена първа? Какво идва след това? Каква истина за Бога се подчертава в тези видения?`

Във всяко от виденията за тронната зала първото нещо, което се случва, е, че небесните същества прославят Божията святост. Във видението на Исая сцената е внушителна: храмът се изпълва с дим и „основите на праговете се поклатиха“, когато серафимите прогласяват Божията святост. Във видението на Йоан херувимите прогласяват същото: „Свят, свят, свят“ (вж. Йезекиил 10:14,15 , за да откриете живите същества, описани като херувими ). На всеки от тези пророци е показана ослепителна сцена на Божията слава.

След това ни се представя как реагира пророкът на сцената. Исая извиква, че е човек с нечисти устни ( Исая 6:5 ), а Йоан заплаква, понеже се изправя пред трагичната истина, че не може да се намери никой достоен ( Откровение 5:4 ). Когато ни се представи директно Божието достойнство, най-накрая започваме да разбираме положението на човека: ние сме напълно не достойни и имаме нужда от Христос като наш Изкупител.

Сатана хвърля много обвинения срещу Бога и твърди, че е тираничен, егоистичен и жесток, но дори един кратък миг в Божията тронна зала разобличава лъжите на Сатана. Когато видим кой всъщност е Христос, „Агнецът, Който е бил заклан“ ( Откровение 5:12 ), разбираме кой всъщност е Отец. Колко е утешително да знаем, че като гледаме към Исус, виждаме и какъв е Отец ( Йоан 14:9 ). А най-великото откровение за това какъв е Отец, е да видим Исус, умиращ на кръста заради нас.

Следователно Кръстът разкрива две неща: първо, колко много ни обича Бог, че да жертва Себе Си за нас; второ, колко грешни и паднали сме ние, че да можем да бъдем спасени единствено чрез Кръста.