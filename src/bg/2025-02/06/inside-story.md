---
title:  Разказ
date:   09/05/2025
---

### Част втора: Вик за помощ

_Андрю Макчесни_

Разюзданият живот на Даяна започнал да ѝ причинява големи проблеми към края на лятото, след като завършила гимназията. Един ден, докато била сама в един парк в Монте Виста, Калифорния, Даяна вдигнала поглед към листата на дърветата и видяла през тях да проблясва слънчевата светлина. В този момент чула един глас да казва: „Ако не си тръгнеш оттук, ще умреш“. Даяна осъзнала, че гласът ѝ казва, че начинът ѝ на живот ще доведе до ранна смърт и че трябва да се откъсне от него, ако иска да живее.

Поговорила с майка си за бъдещето и майка ѝ попитала: „Някога мислила ли си за Военноморския флот?“. Даяна се ядосала от този глупав според нея въпрос, но три месеца по-късно постъпила във флота и започнала да се обучава в Орландо, Флорида. След това пътувала по целия свят. Видяла много неща, които я отвратили. На всяко пристанище се сблъсквала с проституция, хазарт и още по-лоши неща.

За кратко време се случили доста събития: запознала се с един моряк и се оженили, била освободена с почести от флота и им се родили трима синове. Преместили се в Монте Виста, Колорадо, но съпругът на Даяна не бил доволен от семейния живот.

Даяна изпаднала в депресия и започнала да копнее за смъртта. Отначало ѝ се искало да се разболее и да умре. След това започнала да мисли как да отнеме живота си. В отчаянието си се помолила: „Боже, вярвам, че Си истински, но не зная къде Си“.

Много странно, че през следващата седмица имала разговори с хора от четири различни религиозни групи. Първо, до вратата ѝ дошли двама млади мисионери. Когато ги пуснала вътре, единият отворил книга и прочел текст, който казвал, че хората с тъмна кожа не могат да влязат в небето, защото са прокълнати. Даяна била отвратена. Като дете тя била единственото бяло момиче в класа си по време на десеграгацията във Вирджиния. Знаела, че Бог обича всеки един и казала на мисионерите: „Напуснете, моля“. Чудела се: „Защо ли ми прочетоха този текст?“.

На следващия ден в къщата ѝ дошли три жени. Даяна ги попитала за съботата. „Ние се покланяме на Бога всеки ден“ – отвърнала жената. Даяна си помислила, че това е логично, и се съгласила да се срещнат отново.

След това на вратата ѝ почукала една дребничка възрастна жена в бурна петъчна вечер. Събирала дарения за благотворителна организация, която подпомагала хора при бедствия. Въпреки че семейството ѝ имало много малко пари, Даяна ѝ дала средствата от буркана с бакшиши от пицарията, където работела. Никога повече не видяла тази жена.

Същата тази седмица Даяна била поканена от приятелка в друга църква. Почувствала присъствие на демони, когато влязла, и избягала веднага след богослужението.

Тази мисионска история разкрива как Бог по чуден начин работел в живота на Даяна Фиш, отговорник за набирането на средства в Адвентното училище за индианци „Холбрук“ , което получи даренията от 13-та събота през 2021 г. Благодарим ви за подкрепата за разпространяването на евангелието чрез даренията от тазгодишната 13-та събота на 28 юни. Прочетете още за Даяна следващата седмица.