---
title: Какво представлява жертвата
date: 03/05/2025
---

### За изучаване през седмицата
Исая 1:2-15; Евреи 10:3-10; Изход 12:1-11; 1 Коринтяни 5:7; Агей 2:7-9; Исая 6:1-5; Откровение 4:7-11.

> <p>Стих за запаметяване</p>
> „Те пееха нова песен, като казваха: Достоен си да вземеш книгата и да разпечаташ печатите ѝ; защото си бил заклан и със Своята кръв си изкупил за Бога човеци от всеки род и език, народ и племе“ (Откровение 5:9).

Когато Исус отива при Йоан Кръстител, последният обявява:

„Ето Божия Агнец, Който поема греха на света!“ ( Йоан 1:29 ). Това е непогрешима препратка към идеята за жертвени животни – всички те сочат към заместническата смърт на Христос в полза на цялото човечество.

В Библията не можем да избегнем темата за животинските жертви – тя преминава като алена нишка през всичките ѝ страници и играе централна роля в грандиозната сцена от „Откровение“, където Йоан е придружен до Божията тронна зала (Откровение, 4 и 5 глава). Фактът, че Исус се появява в тази централна сцена с вид на заклано агне ( Откровение 5:6 ), е важен ключ за разбирането на целия пророчески епизод.

Тази седмица ще разгледаме някои от темите, свързани с жертвите, които изясняват разбирането ни за Исус, закланото Агне, очевидният главен герой от сцената в тронната зала. Той е приет за достоен, когато никой друг не е достоен, и уникалната Му стойност говори красноречиво за това какво прави Господ чрез жертвената система. Тя Го разкрива като Бог на безкрайната любов, Който дава върховната жертва – действие, на което ние и останалите интелигентни същества във вселената ще се удивляваме през цялата вечност.