---
title: Безполезни жертви?
date: 04/05/2025
---

Понякога противопоставянето на две идеи може да бъде особено поучително. Много можем да научим за същността на жертвата от библейска гледна точка, когато Бог всъщност отхвърля жертвите на народа Си.

`Сравнете Исая 1:2-15 с Исая 56:6,7 и Псалми 51:17 . Какви важни уроци за жертвите ни се преподават тук?`

Този трагичен епизод от историята на Израил не е първият път, когато Бог отхвърля жертва; нещо подобно се случва и в началото на спасителната история, когато жертвата на Авел е одобрена и приета от Бога, а Каиновата не е приета. Този случай ни дава още една възможност да противопоставим приемливите и неприемливите жертви ( Битие 4:3-7 и Евреи 11:4 ).

Във времето на Исая Израил върши нещата лекомислено, хората си пишат точки в своя ум, като полагат минимални усилия да омиротворят Бога, докато през цялото време живеят както си искат. Жертвите им се коренят в егото, също като Каиновата, а не в покорството и послушанието спрямо Бога.

Същият дух крепи царствата на този свят: духът на самодоволството. Каин иска да живее както си иска и да предложи на Бога само един ритуал според своите собствени условия. Човек би могъл да си представи, че смята Бога за едно неудобство, пречка за пътя, който си е избрал, но се бои от него достатъчно, за да извърши ритуалите.

Обаче Авел принася жертвата, която изисква Бог, жертва, която разкрива обещанието, дадено от Бога за идващия Месия ( Битие 3:15 ): агне, сочещо напред към спасението на Христос на Голгота.

„Авел схвана великите принципи на изкуплението. Той видя себе си като грешник, осъзна греха и наказанието за него, смъртта, която стоеше между душата му и общението с Бога. Донесе закланото животно, пожертвания живот и така призна изискванията на закона, който беше нарушил. Чрез пролятата кръв насочи поглед към бъдещата жертва, Христос, умиращ на Голготския кръст, и с доверие в изкуплението, което щеше да бъде осъществено, получи свидетелството, че беше праведен и жертвата му – приета“ (Уайт, Е. Патриарси и пророци. С. 72 – англ. изд.).

`Колко е важно да се предпазим от това „просто да извършим ритуала“! Как всеки един от нас би могъл да преживее какво значи да разчита напълно на Исус като единствената ни надежда за спасение?`