---
title: Пасхалното агне
date: 06/05/2025
---

Книгата „Откровение“ нарича Исус „Агнето“ близо тридесет пъти. От най-първите дни на плана на изкуплението Божият народ използва агнетата като символ на идващия Месия. Авел принася „от първородните на стадото си“ ( Битие 4:4 ), а преди Израил да тръгне от Египет към Обещаната земя, получава наставлението да изкупи всеки първороден човек или животно с едногодишно агне ( Изход 12:5 ).

`Прочетете Изход 12:1-11; Исая 53:7,8; 1 Коринтяни 5:7; Откровение 5:6 . Какво ни говорят тези стихове за Исус като Пасхална жертва? Какво означава това за всеки един от нас?`

Години след смъртта, възкресението и възнесението на Христос Петър размишлява върху случилото се и пише: „като знаете, че не с преходни неща – сребро или злато, сте изкупени от суетния живот, предаден ви от бащите ви, а със скъпоценната кръв на Христос, като на агнец – без недостатък и пречист“ ( 1 Петър 1:18,19 ).

Исус живее като човек живот, който удовлетворява Божията святост. Ние, останалите, съгрешаваме и начинът, по който живеем, доста буквално разказва лъжи за естеството на Твореца ни.

Обаче Исус става „последният Адам“ ( 1 Коринтяни 15:45 ). Той живее съвършено там, където ние се проваляме. В човешкото Си естество успява да бъде всичко, което се предполага, че трябва да е било човечеството. Отразява съвършено Божията слава. „Който е видял Мене, видял е Отца“ ( Йоан 14:9 ).

Междувременно Исус е разпнат на кръста по време на Пасха, което още по-силно показва, че Той е първообразът на агнето. В Йоан 18:19,20 се казва, че е говорил „открито“ за доктрините Си. Също така и пасхалното агне от Изход 12:5,6 е избирано, а после „да го пазите“, т.е. да го излагат на показ през дните, които предшестват жертвата. Когато първосвещеникът разпитва Исус за поученията Му, Христос споменава факта, че самият Той е бил на показ в храма и всички са можели да Го видят. Животът Му, Неговите дела и учения – всички са разкривали кой всъщност е Той. Агнето без недостатък – най-въздействащото свидетелство на Божията правда и слава.

`Как по-добре бихме могли да отразяваме съвършения характер на Исус в живота си?`