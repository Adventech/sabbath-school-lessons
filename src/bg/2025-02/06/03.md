---
title: Кръвта на телета и козли
date: 05/05/2025
---

Някои критикуват цялата идея за жертвите с твърдението, че е жестока, безчувствена и несправедлива в известен смисъл. Обаче именно това е целта. Смъртта на Христос е жестока, безчувствена и несправедлива – невинният умира за виновните. Това е цената за решаване на проблема с греха. И към тази смърт, смъртта на Христос, сочат всички тези жестоки, безчувствени и несправедливи жертви.

`Прочетете Евреи 10:3-10 . Какво ни говори този пасаж за жертвите, принасяни от Божия народ в Стария Завет? Ако грешниците всъщност не биха могли да се спасят чрез тях, защо въобще да ги принасят?`

Агнетата и останалите жертвени животни са просто символи, сочещи напред към изкупителната жертва на Божия Агнец. Това са действия, подбудени от вяра, които дават на грешника един осезаем начин, чрез който да изрази вяра в делото на идващия Месия. Често наричаме този вид символи образи , които се изпълняват в първообраза или появата на нещото/събитието, което предвещават. Някои хора дори описват жертвите като „мини пророчества“ за смъртта на Исус на кръста.

Ритуалите, свързани с жертвоприношенията, малко приличат на заплащане за пътуване. Когато си купите билет за влак или автобус, или пък самолет, не получавате веднага пътуването, за което сте платили. Дават ви билет или бордова карта: символ или обещание за бъдещото пътуване. Можете да си седите на тази хартийка колкото си искате, но тя никога няма да ви пренесе до мястото, където желаете да отидете. Щом се качите на борда и пътуването започне обаче, сте получили това, за което сте платили: хартиеният билет става излишен.

Така е и с жертвените животни. Те имат важна роля, но щом се даде истинската жертва, стават безсмислени – реалност, изобразена чрез раздирането на завесата между Светая и Светая Светих в земното светилище при смъртта на Исус. „И завесата на храма се раздра на две, от горе до долу“ ( Марк 15:38 ). Цялата жертвена система, храмът и всичко останало, са сочели към смъртта на Исус на кръста. Щом Той изпълнява обещанието Си и възкръсва като победител над смъртта, образите стават излишни.

`Помислете колко лош трябва да е грехът, че да може да бъде изкупен единствено чрез смъртта на Исус, въплътеното Слово ( Йоан 1:1-3,14 ). Какво следва да ни говори това за отношението ни към греха?`