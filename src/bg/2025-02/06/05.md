---
title: Исус в храма
date: 07/05/2025
---

В цялата история на спасението съществува напрежение. Бог желае да възстанови общуването, което някога сме имали с Него, и копнее да се приближава до нас. Но грешниците ще бъдат погубени в Неговото присъствие. „Защото Ти не си Бог, Който се наслаждава на беззаконие; нечистият няма да живее при Тебе“ ( Псалми 5:4 ). Същевременно Давид още пише: „Но чрез Твоето изобилно милосърдие аз ще вляза в дома Ти; с благоговение към Тебе ще се поклоня към святия Твой храм“ ( Псалми 5:7).

`Прочетете Агей 2:7-9 . Докато се строи вторият храм, пророк Агей дава едно смайващо обещание: новият храм ще бъде по-славен от предишния? Какво има предвид с това пророчество?`

Когато Соломон посвещава първия храм, славата на Шехината – Божието присъствие, което е придружавало израилтяните по пътя към Ханаан – изпълва храма и затова свещениците не могат да завършат службата си ( 3 Царе 8:10,11 ). Когато е посветен вторият храм, липсва ковчегът на завета, символизиращ Божия престол, защото Йеремия го е скрил. Този път буквалното Божие присъствие не изпълва храма. Всички сърца са съкрушени. Как би могло да се изпълни въобще обещанието на Агей?

Но именно във втория храм се явява лично Исус, въплъщението на Бога, в плът и кръв. Самият Бог излиза иззад завесата, за да стане един от нас в този мрачен свят. Тъй като Божият Син сега е Човешкият Син, можем да видим Неговото лице, да чуем гласа Му и да наблюдаваме например как докосва нечистия прокажен и го изцелява ( Матей 8:3 ). Вместо да ни приближи към Себе Си в Неговата посока, Бог ни приближава при Себе Си, като се придвижва в нашата посока. Слиза лично при нас. Не е чудно, че Библията казва за Исус: „Ето, девицата ще зачене и ще роди син; и ще го нарекат Емануил“, което значи: Бог с нас“ ( Матей 1:23 ). Помислете какво означава това: Творецът на Космоса благоволява не само да живее сред нас, но и да умре за нас.

`Кръстът е най-великата изява на Божията любов. По какви други начини можем да видим и да преживеем реалността на тази любов?`