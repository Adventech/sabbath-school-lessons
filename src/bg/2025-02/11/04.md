---
title: Вооз като изкупител
date: 10/06/2025
---

Вооз дълбоко се влюбва в Рут и пожелава да се ожени за нея, но има сериозна пречка: съществува по-близък родственик, който също може да претендира за жената и за земята. Ако Вооз е образ на Христос, тази ситуация може да разкрива важен въпрос от великата борба. Христос ни обича, но има „по-близък сродник“, който също има претенции – Сатана.

`Какво разкриват следните пасажи за претенцията на Сатана към човечеството? Йов 1:6-11; Матей 4:8,9; Юда 1:9; Лука 22:31`

Когато Сатана се появява в небесния съвет, казва на Бога, че идва „от обикаляне земята и от ходене насам-натам по нея“ ( Йов 1:7 ). А когато Бог го пита дали е забелязал праведния Йов, Сатана претендира, че той е негов, като внушава, че сърцето на Йов всъщност не принадлежи на Бога. Той Те следва само защото Си добър към него. Престани да бъдеш добър към него и ще видиш на кого наистина е предан Йов.

В Юда виждаме кратка препратка към една история, която е била добре позната в Израил: след като е погребан от Бога ( Второзаконие 34:6 ), Мойсей по-късно е възкресен. Въпреки че не сме посветени в подробностите, самият стих, който казва, че е имало спор за тялото на Мойсей, подсказва, че Сатана е имал някакви претенции към него.

„За пръв път Христос щеше да възкреси някого от мъртвите. Когато Князът на живота и блестящите ангели се приближиха към гроба, Сатана се уплаши за властта си. Той се изправи със злите си ангели, за да оспори навлизането в територията, която претендираше, че е негова. Похвали се, че Божият служител беше станал негов затворник. Обяви, че дори Мойсей не беше успял да опази Божия закон, че си беше присвоил славата, дължима на Йехова – именно грехът, заради който Сатана беше прогонен от небето – а чрез престъплението си беше попаднал под властта на Сатана“ (Уайт, Е. Патриарси и пророци. С. 478 – англ. изд.). Очевидно Христос отхвърля претенцията на дявола и Мойсей е възкресен ( Матей 17:3 ).

В Рут 4:1-12 Вооз отива при портата на Витлеем – градът, където Христос навлиза в нашия свят като наш близък родственик. Старейшините се събират и накрая се разменя обувка (символ на собственост).

Портата на селището е мястото, където се решават споровете: това е вид съдебна сцена. Тя отразява съдебната сцена от Даниил 7:13,14,22,26,27 . Не бива да пропускаме този съдбоносен аспект на съда: съдът е в „полза на светиите“, но само защото Христос е платил цената за нас, точно както Вооз е платил за своята невяста.