---
title: Рут и Вооз
date: 09/06/2025
---

Ноемин пожелава името ѝ да бъде променено на Мара заради горчивината, изпълваща живота ѝ ( Рут 1:20 ). Нашата връзка с Твореца е необратимо увредена от греха, а така ни се натрапва състоянието на духовна бедност. Бъдещето ни е неясно и прекарваме живота си в събиране на паберките в края на полето, живеейки с жалките остатъци от радост, които все още могат да се намерят в един съкрушен свят. Но всичко се променя в мига, когато направим едно удивително откритие: Бог не ни е забравил.

`Прочетете Рут 2:5-20 . Защо това е такъв повратен момент в историята? Защо според вас е толкова добра новина, че Ноемин открива самоличността на техния благодетел?`

Ноемин е останала без наследство и е възможно да се е върнала, за да продаде земята си и да плати своите дългове от времето, преди да се преместят в Моавската земя. Бог е оставил наредби в Израил за обеднелите хора, за да могат да си върнат наследството в Обетованата земя: някой близък роднина може да откупи земята вместо тях. Вооз не просто е добър земеделец, той е роднина . Ако не можете да платите дълговете си и да си върнете наследството в Израил, някой близък сродник би могъл да направи това вместо вас: „Ако осиромашее брат ти и продаде нещо от имота си, нека дойде най-близкият му сродник и да откупи онова, което брат му е продал“ ( Левит 25:25 ).

Откритието, че Вооз е не само благ и щедър, но и роднина, е възможно най-добрата новина: окаяният живот на тези две жени няма да продължава безкрайно.

Християните отдавна приемат Вооз за образ на Христос, Който е не само наш Създател, но и решава да стане наш сродник – истинско човешко същество от кръв и плът – именно това е една от причините постоянно да се нарича „Човешкият Син“ ( Матей 12:8; Марк 8:31; Лука 22:22; Йоан 3:14 ).

Твърде много хора мислят за Бога неприятни неща: сигурно Той ще ни допусне в небето, ако отбележим всички правилни квадратчета в моралния въпросник, но ще го направи неохотно, ако сме намерили вратичка да се измъкнем. Образът на Христос, разкрит чрез Вооз, напълно отхвърля такива представи. Бог не само ни забелязва: Той желае да бъдем Неговата невяста въпреки дълбоката ни духовна бедност.

`Опитайте се да си представите и да проумеете, че Творецът не само става част от творението, но и умира за него. Как следва тази смайваща истина да влияе върху начина, по който възприемаме живота си?`