---
title:  Разказ
date:   13/06/2025
---

### Част седма: „Трябва ни един такъв!“

_Даяна Фиш_

Даяна и Лорен Фиш имали мечтаните професии. Тя работела в Отдела за развитие на Адвентната болница в Орландо, Флорида, а той имал успешна практика като съветник. Но нещо им липсвало. Започнали да се молят.

Без да умува много, Даяна отишла на една конференция, организирана от отдел „Женско служене“ на Северноамериканската дивизия. В изложбената зала на конференцията тя се спряла на щанда на Адвентното училище за индианци „Холбрук“, за да се наслади на направените от учениците грънци. Когато една жена от щанда разбрала, че Даяна работи в Отдела за развитие, развълнувано казала, че училището си търси ръководител на същия отдел. Даяна отхвърлила идеята, че Бог може би я призовава да се премести в училището в Аризона.

Минали шест месеца и Лорен в последния момент решил да присъства на сесията на Генералната конференция в Сан Антонио, Тексас, през 2015 г. В изложбената зала се оказал до щанда на същото училище. Когато една жена от щанда разбрала, че той е клиничен социален работник, развълнувано казала: „Имаме нужда от такъв!“. Попитала какво работи съпругата му и той отговорил, че е в Отдела за развитие. „Имаме нужда и от такъв човек“ – казала жената, махайки към съпруга си, който се оказал директорът на училището.

По-късно Лорен разказал на Даяна какво се било случило. „Ъхъ“ – отговорила тя.

Седмици по-късно двамата решили да посетят училището след една почивка в Колорадо при семейството ѝ. Девет часа говорили с персонала за мисията на училището да бъде безопасно място за децата на индианци, които учат и израстват там. Научили, че персоналът си мечтае за християнски психолог на пълен работен ден за ученици, преживяващи посттравматичен стрес и други психични проблеми. Онази вечер Даяна се въртяла и не можела да заспи в стаята за гости. На сутринта забелязала две еднакви книги на рафта. Изглеждали познати. Протягайки ръка към раницата си, извадила същата книга, която Лорен бил получил на сесията на Генералната конференция. Била озаглавена „Следвай: по всяко време, навсякъде и на всяка цена“ от Дон Маклафърти. Веднага разбрала, че Бог ги призовава да отидат в това училище. Помолила се: „Трябва да внушиш същото в сърцето на Лорен“.

Няколко дни по-късно Лорен казал на Даяна, че се бил молил и усетил, че Бог ги призовава в училище „Холбрук“. Онази вечер предали резюметата си и започнали да стягат багажа. Две седмици по-късно получили предложения за работа. Работят в това училище през последните 10 години. „Бог е удивителен – казва Даяна. – Той ми показа на всяка стъпка от пътя, че работи в живота ми. Преди да Го опозная, Той ме познаваше и имаше план за мен“.

Тази мисионска история разкрива как Бог по чуден начин е работил в живота на Даяна Фиш, отговорник за набирането на средства в Адвентното училище за индианци „Холбрук“, САЩ, което получи даренията от 13-та събота през 2021 г. Благодарим ви за подкрепата за разпространяването на евангелието чрез даренията от тазгодишната 13-та събота на 28 юни. Прочетете още за Адвентното училище за индианци следващата седмица.