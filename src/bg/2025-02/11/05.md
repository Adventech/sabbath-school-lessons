---
title: Аман и Сатана
date: 11/06/2025
---

В историята за Естир се срещаме с Аман, който жадува за постове и власт. Той е издигнат много високо в Империята, над всички останали князе ( Естир 3:1 ).

Ако прочетем за Луцифер в Йезекиил 28:11-15 и Исая 14:12-15 , ще открием някои паралели с Аман – зъл противник на Божия избран народ, който отказва да се покори пред Божието върховенство. Големите амбиции на Сатана са разкрити в историята за изкушенията на Христос, където дяволът отвежда Исус на високо място, за да Му покаже световните царства ( Матей 4:8-11 ). Както видяхме, Христос идва да изкупи света и да го изиска като Свой – и прави това за всеки един от нас. Исус е сродникът изкупител и цената, която е платил за изкуплението на света, е безкрайно висока.

В книгата „Откровение“ виждаме, че ламтежът на Сатана за власт и поклонение довежда нашия свят до последната криза. Неговите заблуди убеждават света да „отиде удивен“ и да последва звяра ( Откровение 13:3,4 ), освен забележителните изключения, които отказват да му се поклонят. Спрямо тези хора той прибягва до принуда.

Аман забелязва, че Мардохей – от Божия избран народ – не отстъпва пред него, нито признава правото му на „поклонение“. Той „се изпълни с ярост“ ( Естир 3:5,6 ) и решава да заличи целия народ на Мардохей от лицето на земята.

`Прочетете Естир 3:1-14 ; Откровение 12:14-17 и Откровение 13:15 . Какви паралели откривате между тези пасажи? По какво си приличат описанието на Божията църква на остатъка от Йоан и описанието на Божия народ от Аман?`

Дяволът претендира за този свят, но присъствието на един народ, който е верен на Бога – спазва Неговите заповеди – опровергава претенцията му за пълно върховенство. „Когато съботата стане специален спорен въпрос в цялото християнство, упоритият отказ на едно незначително малцинство да отстъпи пред настояването на обществото, ще ги направи обект на всеобща ненавист“ (Уайт, Е. Знамения на времето , 22 февруари 1910).

`Помислете за „малките“ неща, които поставят на изпитание вярата ви сега. Ако правите компромис с тях, „малките неща“, как ще се справите, когато дойде голямото изпитание?`