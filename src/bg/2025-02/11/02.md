---
title: Глад в „Дома на хляба“
date: 08/06/2025
---

Критиците на християнската вяра често посочват жестокостите на живота в нашия свят като доказателство, че: (а) Бог не съществува, (б) Той е безсилен да се намеси, когато се случват лоши неща, или (в) не се интересува от нашите страдания. Обаче много от библейските истории представят изобилни доказателства, че никое от тези предположения не е вярно. Да, Бог допуска човешката раса да пожъне последиците от бунта си срещу Него. Но без да нарушава свободната ни воля, Той винаги е на разположение, винаги се намесва в човешката история, винаги ни насочва към окончателното решение на проблемите с греха и страданията. Историята на Рут е точно такъв пример.

`Прочетете Рут 1:1-5 . Какви беди сполетяват Ноемин и Рут и каква е причината за тях? По какъв начин това отразява ситуацията, в която се намира сега цялата човешка раса?`

Началото на тази история е иронично: глад постига Витлеем – град, чието име означава „Домът на хляба“. Това ни напомня за изобилието в Едем, където Бог казва на Адам и Ева: „От всяко дърво в градината свободно да ядеш“ ( Битие 2:16 ). Човечеството започва живота си с изобилие под грижите на един щедър Творец, но хората разменят ролята си на пазачи на творението с роби на греха. „С пот на лицето си ще ядеш хляб, докато се върнеш в земята“ – казва Бог на Адам ( Битие 3:19 ).

Също като Ноемин, и ние сме лишени от наследството си, което Бог отначало е промислил да имаме, и животът ни е станал особено труден. Едем е даден като подарък, но не без условия: хората са били свободни да се разбунтуват, но това би означавало, че ще трябва да поемат сами отговорност за благосъстоянието си. Първоначално е било планирано ние да „покорим“ целия безгрешен свят под Божието благословение, но сега ни се налага да покоряваме един грешен свят. Егоистични хора, които се съревновават за оскъдни ресурси: това е залог за душевна мъка и страдания.

Трагедията е неописуема. Земята все още произвежда изобилно всичко, а това е силно свидетелство за Божията любов. Но между човешката алчност и опустошенията от греха светът понякога изглежда, че ни покорява повече, отколкото ние него. Един ден обаче на всичко това ще бъде сложен край.

`Как земята все още разкрива чудесата на Божията любов и творческа сила дори след шест хиляди години на грях и смърт?`