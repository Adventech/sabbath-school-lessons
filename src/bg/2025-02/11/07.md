---
title: Разширено изучаване
date: 13/06/2025
---

Прочетете главата „Първият цар на Израил“ от книгата „Патриарси и пророци“ на Елън Уайт.

„Сатана ще подбужда негодувание срещу малцинството, което отказва да приеме общоприетите обичаи и традиции. Хора на високи постове и с добра репутация ще се обединят с беззаконници и зли хора, за да кроят интриги срещу Божия народ. Богатство, гениалност, образование ще бъдат впрегнати, за да бъдат те опозорени. Ожесточени водачи, проповедници и църковни членове ще заговорничат срещу тях. Ще се опитват да съборят вярата им с речи и публикации, с хвалби, заплахи и подигравки. С лъжи и гневни призиви някои ще разпалват страстите на хората. Тъй като не могат да представят пред защитниците на библейската събота едно „Така казва Господ“, ще прибягват до тиранични закони, за да заместят липсата. Законодатели ще отстъпят пред искането за неделни закони, за да си осигурят популярност и покровителство. Но онези, които се боят от Бога, не могат да приемат институция, нарушаваща една заповед от Декалога. На това бойно поле ще се води последната голяма битка от борбата между истината и лъжата. Ние не сме оставени да се чудим кое е правото. Днес, както в дните на Естир и Мардохей, Господ ще защити Своята истина и народа Си“ (Уайт, Е. Пророци и царе. С. 605, 606 – англ. изд.).

**Въпроси за разискване**

`Защо според вас Бог допуска народът Му да преминава през мъчителни времена? Какъв е смисълът да го позволява?`

`Как вярващият човек се подготвя за всяка потенциална трудност, възникнала поради лоялността му към Христос? Къде намирате надежда в трудни обстоятелства?`

`Как смятате, защо сме склонни да мислим повече за по-неприятните неща от пророчествата и да допускаме да закриват по-голямата картина, която ни носи добра вест?`

`Приятелка идва при вас, след като е прочела книгата „Откровение“, и споделя, че я намира за „ужасяваща“. Какъв подход ще използвате, за да ѝ помогнете да я разбере по-ясно и да намери мир?`

`Някой казва: „Не съм убеден, че Бог ме обича или ме желае. Ако знаехте какво съм направил, щяхте да разберете защо“. Какъв отговор ще му дадете? Как историите на Рут и Естир биха могли да ви помогнат за правилния подход?`

Тази събота, 14.06.2025 г., ще се молим за църкви „Кюстендил – Свобода“ и „Ловеч“ с групата в Тетевен.