---
title: Белегът на звяра
date: 19/06/2025
---

Годините минават и последните събития, като смъртния указ и налагането на белега на звяра, още не са се случили, затова някои хора изразяват съмнения, дори неверие, че правилно тълкуваме събитията, включително и че съботата и неделята ще заемат централно място в последния конфликт.

Книгата „Откровение“ е категорична: ние или се покланяме на Твореца, или на звяра и образа му. А тъй като седмият ден, събота, е основен белег – простиращ се дори до Едем ( Битие 2:1-3 ) – че Бог е Творец, не бива да се изненадваме, че тя заема централно място във въпроса за поклонението пред Създателя. Също така не е случайно, че звярът е същата сила, която променя съботната заповед от библейския ден към неделя, без да има никакво основание в Библията. Като имаме предвид тези неща, възгледът за съботата и неделята като част от въпроса за поклонението – на Твореца ( Откровение 14:6,7 ) или на звяра – е съвсем логичен. А в Новия Завет имаме и предвестник на въпроса за съботния ден, противопоставен на човешки закон.

`Прочетете следните стихове: Матей 12:9-14; Йоан 5:1-16 . Кой въпрос предизвиква религиозните водачи да поискат да убият Исус?`

В Матей, 12 глава, след като Исус изцелява в събота мъжа с изсъхналата ръка ( Матей 12:9-13 ), как реагират религиозните водачи? „А фарисеите, като излязоха, се наговориха против Него, как да Го погубят“ ( Матей 12:14 ). Смърт заради седмия ден, събота? В Йоан 5:1-16 , след още едно чудотворно изцеление в седмия ден водачите „гонеха Исус, защото вършеше тези неща в събота“ ( Йоан 5:16 ).

Смърт заради човешка традиция (нищо в Библията не забранява изцеляването в събота, както и нищо в нея не поставя неделята на мястото на съботата) в противовес на седмия ден, събота? Въпреки че конкретният проблем тук с Исус не е същият, както в последните събития, приликата е доста близка: човешки закон срещу Божи закон: и в двата случая оспорваният закон се върти около библейската събота.

`Да умреш заради Божиите заповеди? Колко е лесно човек да се опита да намери извинение да се измъкне?`