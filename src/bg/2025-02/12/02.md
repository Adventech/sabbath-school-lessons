---
title: Даниил, 2 глава и историческият подход към пророчествата
date: 15/06/2025
---

Едно от най-силните пророчества в цялото Писание е Даниил, 2 глава. Пишейки преди повече от петстотин години преди Христос, пророкът излага хода на световната история, като започва от Вавилон по негово време, а след това преминава през Мидо-Персия, Гърция, Рим и разпадането на Римската империя на народите от съвременна Европа, каквито ги виждаме днес.

Всъщност, като говори за тези европейски народи, единият стих казва: „И както си видял желязото смесено с глинена кал, така те ще се размесят с потомците на други родове хора; но няма да се слеят един с друг, както желязото не се смесва с калта“ ( Даниил 2:43 ). Това пророчество се е изпълнило по удивителен начин. Въпреки безбройните бракове между хората (от князе до плебеи) от тези народи, те си остават разделени.

Например британската монархия се нарича Уиндзорска династия – хубаво английско име. Обаче то е било дадено сравнително отскоро – през 1917 г. Преди това семейството се е наричало Сакс-Кобург-Гота, явно германско име, защото много от британските кралски особи са били кръвни роднини с германците. Тези кръвни родства обаче не са били достатъчни да предотвратят войната и затова през Първата световна война британците променят името на династията на Уиндзор, за да се отличават от омразните си врагове.

`Прочетете Даниил 2:31-45 . Какъв е сънят на Навуходоносор и как го тълкува Даниил?`

Всичките апокалиптични пророчества в „Даниил“ следват образеца, постановен в Даниил, 2 глава. Тоест останалите пророчества следват поредицата от световни империи една след друга, докато Бог установява вечното Си царство ( Даниил 2:44; 7:13,14 ). С други думи, пророчествата преминават през историята като непрекъсната поредица от империи , започваща от древността и завършваща в бъдещето, дори в наше време. Това е историческият подход към тълкуването на пророчествата и точно такова тълкувание налага текстът. Историческият подход е решаващ за разбирането на събитията от последните дни особено както са изобразени в книгата „Откровение“.

`Как Даниил, 2 глава доказва, че Бог не само познава бъдещето, но и го ръководи?`