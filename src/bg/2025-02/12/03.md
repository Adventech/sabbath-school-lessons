---
title: Поклонение пред образа
date: 16/06/2025
---

Отначало Навуходоносор отдава почит на Даниил и на неговия Бог, впечатлен от тълкуванието на съня (Даниил, 2 глава, особено стихове 46-48), но това не продължава дълго.

`Прочетете Даниил 3:1-12 . Какво е значението на факта, че статуята е изцяло от злато и че царят заповядва да се поклонят пред нея?`

Царят проявява остро незачитане към Божията вест, като издига статуя, направена изцяло от злато. Какво е неговото послание? Вавилон никога няма да падне, а Навуходоносор винаги ще бъде цар. И всеки, който дръзне да се противопостави на тази идея, ще бъде умъртвен. Това силно ни напомня, че нашето човешко желание за самоопределение бързо може да ни заслепи за истинското развитие на великата борба.

В някакво отношение Навуходоносор притежава характеристиките на Луцифер: той е амбициозен, надут и достатъчно високомерен да се разбунтува открито срещу Божия авторитет. Е, разбира се, има и отличителни разлики: Навуходоносор накрая започва да вярва в истинския Бог и е доста вероятно да го срещнем в Царството, на което той отначало се е опитвал толкова усилено да се съпротивлява.

`Прочетете Даниил 3:17,18 , думите на тримата еврейски младежи, опълчили се на царя. Какво ни учат те за вярата и какво може да изисква тя от нас понякога?`

Помислете колко лесно биха могли тези трима мъже да измислят причини да се измъкнат от опасната ситуация. Все пак не е ли фанатизъм да искаш да бъдеш изгорен жив, вместо просто да се поклониш? Не може ли само да се престорят, като се наведат да завържат връзките на обувките си, докато се молят на своя Бог? Струва ли си наистина да се подлагат на всичко това? Те очевидно са смятали, че си струва, макар думите им да показват, че са били наясно, че може да изгубят живота си.

`Как да избегнем лесното измъкване по благовидни причини, когато се появи повод да направим компромис с вярата си? Какво в следния стих говори за подобно изкушение: „Верният в най-малкото и в многото е верен, а неверният в най-малкото и в многото е неверен“ ( Лука 16:10 )?`