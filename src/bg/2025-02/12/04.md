---
title: Поклонение пред образа, отново
date: 17/06/2025
---

Изучаващите Библията отдавна са забелязали връзка между Даниил, 3 глава и това, което разкрива „Откровение“ за събитията от последните дни. И то с основание, защото Даниил, 3 глава – със заповедта, придружена от смъртно наказание за „поклонение пред образа“ ( Даниил 3:15 ) – отразява точно разкритото в „Откровение“ за заповедта, придружена със смъртно наказание за поклонение пред един друг образ. „И му бе позволено да вложи дихание в образа на звяра, така че образът на звяра да проговори; също и да направи да бъдат избити онези, които не се покланят на образа на звяра“ ( Откровение 13:15 ).

`Прочетете Откровение 13:11-17; 14:9,11,12; 16:2; 19:20; 20:4 . Каква разлика е представена тук, която изправя едни срещу други Божиите заповеди и човешките заповеди?`

Божият народ е призован да се покланя на „Този, Който е направил небето и земята, морето и водните извори“, т.е. на Твореца, а не на звяра и на образа му. Тримата младежи от еврейски произход, изправени пред подобна заплаха, отказват да се поклонят на нещо друго освен на същия Бог-Творец. Следователно колкото и да са различни обстоятелствата между случката на полето Дура със заповедта за поклонение пред образа, а не на Твореца, и това, което ще се случи в световен мащаб с призива за поклонение пред образа, а не пред Твореца – принципът е един и същ.

`Прочетете Римляни 1:18-25 . Обърнете внимание на връзката между Римляни 1:18 и Откровение 14:9,10 , споменаващи „Божия гняв“. Как въпросът за поклонението пред образа е просто още една изява на един и същ принцип: на кого ще останат верни хората в края на краищата?`

Не е задължително поклонението да означава само поклони и принасяне на тамян, въпреки че включва и тях. Ние се покланяме на това, което получава нашата вярност. Когато разберете кой е Бог, наш Творец и – онова, което е направил за нас в Исус – наш Изкупител, логично е само Той да заслужава поклонение. Всичко останало е идолопоклонство. Може би така се обясняват тежките думи на Исус тук: „Който не е с Мене, той е против Мен; и който не събира с Мене, разпилява“ ( Матей 12:30 ). Последните събития ще бъдат просто една драматична изява на тази истина.