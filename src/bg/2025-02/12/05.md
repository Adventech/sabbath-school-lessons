---
title: Гоненията на ранната църква
date: 18/06/2025
---

Не само Старият Завет разкрива предвестници на последните събития, но също и Новият. Животът никак не е бил лесен за християните от първи век. Те отначало са били мразени от религиозните хора в своя народ, които са ги възприемали като заплаха за Мойсеевата вяра. Понасяли са също и гнева на езическата Римска империя. „Силите на земята и ада се наредиха в боен ред срещу Христос в лицето на последователите Му. Езичеството предугади, че ако евангелието възтържествува, неговите храмове и олтари щяха да бъдат пометени. Затова събра силите си, за да унищожи християнството. Запалиха се огньовете на гоненията“ (Уайт, Е. Великата борба. с. 39 – англ. изд.).

Има една история в книгата „Деяния“, която показва доста убедително какво може да очаква Божият народ, когато вървим към сценария от Откровение, 13 глава.

`Прочетете Деяния 12:1-17 . Какви елементи от тази история предвещават събитията от последните дни?`

Яков е обезглавен, а Петър трябва да е следващият. За християните е обявено смъртно наказание. Може би един от най-забележителните аспекти на тази история е фактът, че Петър спи през онази нощ, която би трябвало да е най-лошата в живота му – и то толкова дълбоко, че ангелът трябва да го побутне, за да го събуди!

Разбира се, Петър е освободен по свръхестествен начин и се отправя към едно събрание на вярващи хора, които не могат да повярват, че наистина е избавен, въпреки че точно за това са се молили. Библията казва, че те са били смаяни – което ни кара да се замислим колко често се молим, а не смеем да повярваме, че Бог наистина ще ни отговори.

Някои вярващи са пощадени, други са избити. С наближаването на края на времето ще се случи същото. Дори Петър, който тогава е избавен, накрая умира заради вярата си. Самият Исус му казва как: „Истина, истина ти казвам: Когато беше по-млад, ти сам се опасваше и ходеше, където си искаше; но когато остарееш, ще разтвориш ръце и друг ще те върже и ще те води, където не искаш. А като каза това, Той посочваше с каква смърт Петър щеше да прослави Бога. И като изрече това, му каза: Върви след Мен“ ( Йоан 21:18,19 ).

`Забележете, че след като казва на Петър как ще умре, Исус въпреки това му заявява: „Върви след Мен“. Според вас защо дори смъртна заплаха не бива да ни пречи да следваме Господа?`