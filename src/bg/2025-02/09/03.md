---
title: Надежда сред хаоса
date: 26/05/2025
---

Голяма част от езика в книгата „Псалми“ е символичен, но щом стане въпрос за думите, насочващи напред към пълното преобразяване на планетата ни, нямаме много основания да вярваме, че са само символични. Псалом 46 напомня, че реалната Земя ще бъде коренно променена от завръщането на Христос. И не само скалите и океаните ще бъдат засегнати: грандиозната кулминация на земната история означава унищожаване на светските царства – жалките системи на човешкото управление, които са причинили толкова много страдания през хилядолетията.

В края на краищата всички тези власти и цялото зло и страдания, които са причинили на човечеството, ще бъдат завинаги премахнати.

`Прочетете Йеремия 4:23-26 . Какво ни говори този пасаж за съдбата на нашия свят, поне докато не дойде „ново небе и нова земя“ ( Откровение 21:1 )?`

Библейските пророчества разкриват какво ще стане с този свят. Видението от Даниил, 7 глава например описва едно бурно море, от което се появяват народите. Ветровете на съперничеството и войните духат върху езическото море (Земята) и това ражда едно след друго различни царства, но нито едно от тях не може да реши истинските проблеми на човешката раса. Световните лидери, на които дръзваме да разчитаме, почти винаги се оказват грешни и егоистични като всички нас.

Никое от царствата, показани на Даниил, не се оказва сигурен дом за Божия народ (въпреки че някои от тях са по-добри от другите). Но знаем, че имаме гражданство в Божието царство ( Филипяни 3:20 ), и високо издигнат над хаоса на тази планета стои един престол, който не може да бъде поклатен ( Йезекиил 1:26 ). Исус поучава, че светът ще затъва все по-надълбоко в безредие, докато се приближаваме към деня на завръщането на Христос (Матей, 24 гл.), но можем да вървим напред с вяра, независимо от състоянието на нашата планета, защото сме сигурни, че Бог няма да изгуби контрола и ще изпълни обещанията Си: „Развълнуваха се народите, разклатиха се царствата; нададе Той гласа си; земята се разтопи. Господ на Силите е с нас; прибежище е за нас Якововият Бог“ ( Псалми 46:6,7 ). В краткосрочен план нещата не вървят много добре, нито пък някога ще потръгнат. В дългосрочен план? Това – благодарение на Исус – е съвсем друго нещо.

`Няма съмнение, че този свят изглежда потънал в хаос и напълно извън контрол. Как например пророчеството от Даниил, 7 глава ни помага да разберем, че накрая събитията ще се обърнат в наша полза, ако останем верни?`