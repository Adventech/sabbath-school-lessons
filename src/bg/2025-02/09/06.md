---
title: За да се познае Твоето спасение
date: 29/05/2025
---

`Прочетете Псалом 67 . Как този химн на възхвала подобрява разбирането ви за ролята на Божия народ от Откровение 14:6-12 ?`

Инженери от Масачузетския технологичен институт създадоха ново черно покритие, което прави обектите, боядисани с него, почти невидими. Създадено от нанотръбички, то е в пъти по-тъмно от всеки черен материал, създаван по-рано. Този нов материал може да абсорбира 99.995 процента от цялата видима светлина. Дори и най-ярката светлина не може да направим видими обектите, боядисани с това покритие.

Псалом 67 започва с призив към Бога да „възсияе с лицето Си над нас (…) За да се познае на земята Твоят път“ ( Псалми 67:1,2 ). В плана на спасението Бог е осигурил начин грешниците да бъдат отново допуснати в Неговото непосредствено, славно присъствие, без да бъдат погубени от Неговата слава. А дори и сега, в този живот, кръстът на Христос прави възможно Божието лице да възсияе над нас.

Но има нещо повече: Бог желае да отразяваме светлината Му към света. Това е дадената на Израил задача: храмът трябва да бъде молитвен дом за всичките народи: „И тях ще доведа в святия Си хълм и ще ги зарадвам в Моя молитвен дом; всеизгарянията им и жертвите им ще Ми бъдат благоугодни на жертвеника Ми, защото домът Ми ще се нарече молитвен дом на всички племена“ ( Исая 56:7 ).

В този псалом Давид напомня, че Бог желае „да се познае на земята Твоят път, във всички народи – спасението Ти“ ( Псалми 67:2 ). За съжаление, Божият народ често се е провалял в изпълнението на тази задача. Архивите на Израил в Стария Завет съдържат някои мрачни глави, както и историята на християнската църква през последните две хилядолетия. Сякаш ние сме боядисали сърцата си с ултратъмно вещество, способно да поглъща Божията светлина, без да я отразява.

Понякога си мислим, че Божието движение на последните дни е нещо като зала за привилегировани отпътуващи, запазена за духовните пасажери, и сме съвсем доволни, че останалата част от света трябва да си стои в шумната и неудобна обща зала, неподготвена за предстоящото пътуване. Обаче църквата на остатъка от „Откровение“ не се задоволява просто да си стои на Сион с Христос, обгърната от присъствието Му. Те летят по цялата земя, като умоляват настойчиво света да се присъедини към тях на светия Божи хълм.

`Какъв дълг трябва да чувстваме ние като църква и като отделни личности, за да предаваме на другите истините, които толкова много обичаме?`