---
title: Винаги изпитана помощ в напасти
date: 25/05/2025
---

`Прочетете Псалом 46 . Каква вест на надежда откриваме сред бурите на живота си сега и какво знаем, че ще се случи на земята в последните дни, докато тук се разиграва великата борба?`

Псалом 46 очевидно се докосва до една тема, която откриваме и в книгата „Евреи“: темата за нещо по-добро . Исус е по-добър от земния първосвещеник, жертвата Му е по-добра от животинските жертви и небесното светилище е по-добро от неговите образи, съществуващи на земята.

Обаче този псалом предприема по-различен подход. Авторът не взема добри неща, за да ги сравни с още по-добри от тях: той сравнява един свят в бунт – и ужасните последици, които довежда – с обещанието за по-добрите неща, които Бог е промислил за нас.

Всъщност този псалом е изпълнен с надежда и обещания, че дори в отчаянието, изпитанията, страданията и войните, с които се сблъскваме, трябва да чуем Божия глас, който ни казва: „Млъкнете и знайте, че Аз съм Бог“ ( Псалми 46:10 ) и да запазим спокойствие поради увереността, че един ден всичко това ще приключи и Бог ще се възвиси „на земята“.

Забележете още какво е написано тук: „Затова няма да се уплашим, ако би се и земята поклатила и планините се преместили сред моретата“ ( Псалми 46:2 ).

Човек не може да не се сети за сцените при Второто пришествие: „Небето бе отместено като свитък, когато се навива; и всички планини и острови се вдигнаха от местата си“ ( Откровение 6:14 ). И също: „Като очаквате и копнеете за идването на Божия ден, когато небето възпламенено ще се разпадне и стихиите нажежени ще се стопят!“ ( 2 Петър 3:12 ). Нашият свят днес с всичките му злини няма да продължи да съществува вечно и това, което следва, ни обещава да бъде такова, че умът ни не би могъл да го побере. Засега обаче просто трябва да продължим напред, като държим здраво вярата и се хващаме за Божието откровение, което имаме, особено за Исус на кръста.

`Каквито и лоши неща да съществуват в този свят (а знаем, че ще стане и още по-лошо), каква надежда следва да черпите от познанието за Божията доброта, сила и характер?`