---
title: Разширено изучаване
date: 30/05/2025
---

Прочетете Псалом 133, Деяния 1:4-9 и Откровение 5:4-7 .

„През патриархалната епоха влиянието на Светия Дух често се разкриваше забележително, но никога в пълнота. Сега, покорни на думите на Спасителя, учениците принасяха молбите си за този дар, а в небето Христос прибавяше към тях Своето ходатайство. Той изиска дара на Духа да бъде излят върху народа Му“ (Уайт, Е. Деяния на апостолите. С. 37 – англ. изд.).

Учениците получават наставления да свидетелстват за Христос „до края на земята“ ( Деяния 1:8 ), дело, което ще оповести завръщането на Исус ( Матей 24:14 ). Ние трябва да продължим това, което те са започнали.

Когато Христос ни казва да занесем евангелието на света, Той не ни оставя сами да се чудим как да го направим. Работата се ръководи от небесното светилище. Тя е обгърната в Христос: Той ни ръководи и ни дава сила. Това е Неговата работа, не нашата: от нас се иска да Го следваме. Ще забележите, че така е било и при Израил: Бог е искал от тях да следват наставленията Му, а след това Той е правил да се случи невъзможното. Духът вече работи в сърцата на нашите ближни. От нас се иска да бъдем на разположение, когато дойде моментът на решението, за да ги поканим да се присъединят към Божия народ, застанал с Агнето върху Сион. Не се налага да изобретяваме нови средства и методи, защото никога не сме носили главната отговорност за делото.

**Въпроси за разискване**

`Има много недостигнати хора, въпреки че Тройната ангелска вест се разнася по целия свят. В групата обсъдете как ние като църква можем по-добре да изпълняваме задачата, която ни е възложил Христос. Как да се научим да не се отчайваме, когато определено потвърждаваме, че толкова много хора не са чували тези истини за последните дни?`

`В Откровение, 5 глава Йоан наблюдава как дават на Агнето свитъка, защото е достойно. Когато се отварят печатите на свитъка от Откровение, 6 глава, виждаме историята на новозаветната църква, предсказана чак до края на времето. Какви уроци можем да научим от това описание за начина, по който Бог възнамерява да завърши делото Си?`

`Какви събития виждаме в света днес, които лесно биха могли да доведат до това, което знаем, че ще настъпи в Откровение, 13 и 14 глава? Какво още пречи това да се случи?`

Тази събота, 31.05.2025 г., ще се молим за църкви „Костенец“ и „Куртово Конаре“.