---
title:  Разказ
date:   30/05/2025
---

### Част пета: Любов и брак

_Андрю Макчесни_

Даяна и Лорен планирали да се оженят, когато разбрали, че очакват дете в Санта Фе, Ню Мексико. Даяна отложила сватбата, защото не искала бебето да е причината за брака.

След като то се родило, се преместили в Солт Лейк Сити, където живеели родителите на Даяна. Животът в Санта Фе им бил дошъл до гуша.

Въпреки че Даяна и Лорен не живеели като християни, Лорен искал да се оженят в църква. Избрал една адвентна църква и се свързал с пастора ѝ. Помолил баща си, адвентен пастор, който живеел близо до Чикаго, да извърши церемонията. Двамата пастори започнали да се чудят какво да правят, защото Даяна не била църковен член и двойката не живеела християнски живот. Но след много молитви те почувствали внушението да „сбъркат на страната на любовта“. Бащата на Лорен извършил предбрачните консултации по телефона.

В деня на сватбата Даяна била изненадана да види църковни членове, които двамата младоженци не познавали. „Кой ходи на сватбата на непознати?“ – помислила си тя. Изненадата ѝ нараснала, когато църковните членове им дали подаръци.

Щом ги разопаковала вкъщи, Даяна попаднала на малка книжка със заглавие „Как да бъдем щастливи“. Помислила си, че е от трите настоятелни жени, които я били посещавали в Колорадо. Започнала да я чете и не могла да откъсне очи от нея. Когато Лорен си дошъл от работа, тя казала развълнувано: „Това е истината!“. Той казал: „О, това е „Пътят към Христос“, написана от пророк на име Елън Уайт“. Идеята за пророк смутила Даяна, но в сърцето ѝ се пробудило желание да посещава адвентната църква и да научи повече за това, което четяла.

Когато Даяна се появила в църквата, членовете не казали нито дума. Приели я такава, каквато била, и дори се погрижили за децата ѝ, за да може тя да слуша. Когато чула старейшината да говори за библейски курс, му казала: „Искам да изучавам Библията“. Лорен я прекъснал: „Аз мога да ти кажа всичко, което искаш да знаеш“. Той се засрамил, че не бил изучавал с нея Библията. „Не, аз искам лично да изучавам Библията“ – казала тя.

Старейшината Лорел Херолд и жена му Керъл идвали в дома им всяка седмица в продължение на 28 седмици. Докато учела, Даяна започнала да променя светския си външен вид. Никой не ѝ говорел за това. Никой не ѝ проповядвал за това. Тя просто изгубила интерес към светските неща, докато църковните членове ѝ показвали любовта си и докато учела за Божията любов, изявена в живота, смъртта и възкресението на Исус.

Ентусиазмът ѝ за Библията изненадал Лорен. Той се зачудил какво е пропуснал в своето израстване, и сам започнал да изучава Библията. Решили заедно да се кръстят.

Тази мисионска история разкрива как Бог по чуден начин работел в живота на Даяна Фиш, отговорник за набирането на средства в Адвентното училище за индианци „Холбрук“, САЩ, к оето получи даренията от 13-та събота през 2021 г. Благодарим ви за подкрепата за разпространяването на евангелието чрез даренията от тазгодишната 13-та събота на 28 юни. Прочетете още за Даяна следващата седмица.