---
title: Който чете, нека разбира
date: 30/03/2025
---

Влезте в някоя християнска книжарница и разгледайте набързо заглавията на книгите за библейски пророчества. Бързо ще откриете, че има смайващо разнообразие от възгледи и тълкувания и може да се изкушите да приемете, че никой не може истински да разбере какво говорят книги като „Откровение“. Например един автор казва, че антихристът не е нищо друго освен метафора. Друг твърди, че ще дойде в бъдеще. А трети, че е препратка към нещо или някой от времето на езическата Римска империя. Както казва един възрастен проповедник: „Май че Библията е като стара цигулка: можеш да изсвириш на нея каквато си поискаш мелодия“.

Самата Библията обаче не говори нищо подобно. Тя ни кани да четем с презумпцията, че Бог не говори напразно и че можем да разберем истинността на думите Му чрез Словото.

`Прочетете Матей 24:15; Откровение 1:3; Матей 11:29; Йеремия 9:23,24 . Какво говорят тези стихове за Божието намерение да бъде разбран от хората?`

Много университети предлагат курсове за „Библията като литература“ или нещо подобно. Вярващият човек може да се изуми, докато слуша безкрайните лекции и открие единствено, че професорът чете Библията, както някой би чел езически митове. Идеята е, че може да има частица от морална „истина“ в тези истории, но следва да ги тълкуваме както си поискаме. За тези учители възгледът, че книгата е вдъхновена от Бога, предизвиква насмешка.

Следователно учителят чете Библията, но не чува Божия глас. Други стигат до заключения, съвсем различни от библейската вест. Без да бъдат покорни на Господа и без сърце, възприемчиво за истината, читателите вероятно не само ще пропуснат библейското послание, но и ще разберат неправилно любящия и свят характер на Бога, разкрит върху страниците ѝ. Това може да се случи по-лесно, отколкото предполагат мнозина, затова четенето на Библията без правилните средства и без (най-важното) правилното отношение под ръководството на Светия Дух може да се окаже пагубно.

`Библията чете човек, който не е набожен. Когато го питат какво прави, той отвръща: „Търся вратички. Търся вратички“. Защо именно това е погрешното отношение, когато четем Божието Слово?`