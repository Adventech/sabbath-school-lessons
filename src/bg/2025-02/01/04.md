---
title: Даниил – запечатай думите
date: 01/04/2025
---

`Прочетете Даниил 12:4. Какво казва Господ на Даниил тук? Сравнете с Откровение 22:10 .`

Не необичайно да чуем проповедници да използват Даниил 12:4 , за да предсказват бум на технологичните и научните знания преди Пришествието на Христос. Много от тях използват текста, за да опишат напредъка в начините на придвижване през миналия век. Доста от нашите книги са възприели този подход. Подобни тълкувания имат основание, но тук може да се крие и нещо друго.

Прочетете отново пасажа. Указанията на ангела започват със заповед към Даниил: „затвори думите и запечатай книгата“. Обсъжданата тема е самата книга. Възможно ли е това знание, което изведнъж ще се разшири в края на времето, да е познанието за самата книга „Даниил“?

Това прави тази книга малко по-различна от „Откровение“, тъй като Йоан не получава заповед да запечата книгата ( Откровение 22:10 ). Тя трябва да бъде разбирана още от самото начало, защото „времето е близо“. А „Даниил“ ще бъде разбирана по-ясно в някакъв далечен момент в бъдеще.

С течение на вековете много искрени християнски мислители са се опитвали да я обяснят и някои от тях доста са напреднали. Обаче разбирането за нея се разширява бързо след края на пророчеството за 1260-те години, което завършва през 1798 г., когато по целия свят множество тълкуватели стигат до заключението, че нещо грандиозно ще се случи около 1843 г. Най-забележителният от тях е Уилям Милър, чиито проповеди поставят началото на Голямото адвентно движение от XIX век и започва една нишка от събития, от която се ражда църквата на „остатъка“ с ясното разбиране за трите ангелски вести.

С други думи, раждането на нашето глобално движение е изпълнение на предсказанието от „Даниил“, че „знанието ще се умножава“ в „края на времето“.

Без да съдите дали някой ще бъде спасен, помислете за „тъмнината“, в която битува голяма част от християнството. Пренебрегва се и дори се отхвърля нещо толкова основополагащо като седмия ден, събота, утвърден в Едем, а се почита неделята – ден, произлизащ от римското езичество. Или помислете за пълното неведение по отношение на смъртта, като огромното мнозинство християни вярват в езическия възглед, че мъртвите веднага се възнасят към друг живот, а за някои това означава и вечно горящ ад.

Трябва да сме много благодарни – и смирени – че знаем истината.