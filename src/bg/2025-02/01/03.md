---
title: Бог иска да бъде разбран
date: 31/03/2025
---

Нищо не е така отчайващо, както желанието спешно да общуваш с някого, например в клиника или аптека, а да си в чужда страна и почти да не говориш езика. Знаеш какво трябва да кажеш, но не ти идват необходимите думи.

При Бога се получава различен проблем. „Понеже както небето е по-високо от земята, така и Моите пътища са по-високи от вашите пътища и Моите помисли – от вашите помисли“ ( Исая 55:9 ). Проблемът не е, че Бог няма думите, с които да общува с нас. Трудността е, че ние нямаме думите или интелектуалната способност да Го разберем напълно.

**Какво предават следните пасажи за Божия разум в сравнение с нашия?**

`Псалми 139:1-6`

`Псалми 147:5`

`Римляни 11:33`

`1 Йоан 3:20`

Истината е, че никога няма да разберем напълно Божия ум, понеже Той е безкраен и всезнаещ. Едва-едва разбираме нещо от творението, как бихме могли напълно да разберем неговия Творец? Невъзможно е.

Но макар да не можем да разберем всичко, в състояние сме да осмислим необходимото за своето спасение ( 2 Тимотей 3:14,15 ). Когато апостолите обясняват евангелието на слушателите си, често споменават за изпълнили се пророчества, от което бихме могли да заключим, че една от най-важните цели на пророчествата трябва да е по един или друг начин да ни заведат при Исус и обещанието за спасение, предложено на цялото човечество.

Все пак Господ, чрез Когото е било създадено всичко ( Колосяни 1:16; Йоан 1:1-3 ), слиза на нашата земя, а след това принася Себе Си в жертва на кръста за греховете на всяко човешко същество, дори и най-окаяното. Ето колко много ни обича Бог. След като е направил всичко това за нас, Господ несъмнено ще иска всеки един, включително и най-окаяните, да разберат какво ни предлага в Исус. А пророчествата правят именно това.

`Въпреки че доста неща не знаем, защо е решаващо да се концентрираме върху това, което знаем, и да го изпълняваме – вместо да се вманиачаваме по онова, което не ни е известно?`