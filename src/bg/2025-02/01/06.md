---
title: Преносно или буквално?
date: 03/04/2025
---

Един от ключовите въпроси за изучаващите пророчествата е да решат как да определят дали езикът на Библията трябва да се приема буквално, или преносно. Как човек решава дали авторът използва символичен език и как да разбере какво представлява символът? Най-важното е да видим как този образ или символ се използва в цялата Библия, а не как се употребява в нашето съвремие. Например някои приемат, че мечката от Даниил, 7 глава сочи към Русия, понеже същият образ днес често се използва като символ на тази страна. Това не е логичен, нито безопасен начин да се тълкуват пророческите символи.

**Прегледайте следните текстове, като оставите Библията да тълкува сама себе си (да определя собствената си терминология). Кой пророчески символ присъства в стиховете във всеки от тези случаи и какво представлява според Библията?**

`Даниил 7:7 ; 8:3 ; 7:24`

`Откровение 1:16 ; Ефесяни 6:17 ; Евреи 4:12`

`Откровение 12:1; 21:2; Ефесяни 5:31,32; Йеремия 6:2`

Следвайки простичкото правило, че Библията трябва сама да определя собствената си терминология, ще отстраним повечето от загадките в пророческия символизъм. Например ще видим, че рогът може да символизира политическа власт или народ. Мечът може да символизира Божието Слово. И жената може да бъде символ на църквата. Тук ясно виждаме как Библията сама тълкува себе си.

Обаче остава да дадем отговор на въпроса защо Бог говори със символи, а не направо? Защо например Петър тайнствено нарича Рим Вавилон в 1 Петър 5:13 ?

Може да има много причини Бог да предава пророчествата на символичен език. В случая с новозаветната църква например, ако книгата „Откровение“ беше назовала ясно Рим като извършител на толкова много злини, вече тежките гонения на църквата сигурно щяха да станат още по-жестоки. Каквито и да са били причините, можем да разчитаме на това, че Бог иска да разберем значението на символите.

`Дори ако някои символи и пророчества си остават загадка, как да се фокусираме върху това, което разбираме, и така да укрепваме вярата си?`