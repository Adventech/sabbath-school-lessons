---
title:  Разказ
date:   04/04/2025
---

### „Искам тази книга“

_Лаури Денски-Снимън_

Тим бил мисионер отскоро и се страхувал. Продавал християнски книги на остров в Югоизточна Азия, където християните били малко, и не искал да има никакви проблеми. Докато вървял по улицата, се помолил и нервно пристъпил в ателието на една шивачка. Пред себе си видял четирима души да чакат на опашка.

Бавно изминали десет минути. Чакането се оказало по-дълго, отколкото очаквал. Изкушавал се да си тръгне, но нещо го възпряло.

Забелял, че шивачката често поглеждала към него със странно изражение на лицето си. От време на време дори се приближавала към едната страна на тезгяха, близо до стената, за да може да надникне иззад клиентите си и да огледа по-добре лицето му.

Накрая и последният клиент напуснал ателието и дошъл редът на Тим. Но преди да изрече и дума, шивачката посочила към книгите, подаващи се от чантата му. „Искам тази книга – възкликнала тя. – Искам тази книга и тази!“.

„Какво? – отвърнал Тим. – Как изобщо знаете, че имам книги за продаване?“

„Сънувах един сън – отговорила шивачката. – В него видях млад човек, който изглеждаше точно като вас. Носеше книги, които трябваше да прочета, а една от тези книги бе озаглавена „Великата борба“. Затова знаех, че ще дойдете. Знаех, че трябва да си купя „Великата борба“. Имате ли тази книга?“.

Опасенията на Тим, че ще има проблеми като мисионер, веднага се изпарили. Развълнувал се, че продава книги. Осъзнал истинността на Второзаконие 31:8, което гласи: „Господ, Той е, Който ходи пред тебе, Той ще бъде с тебе; няма да се оттегли, нито ще те изостави; не се бой!“. Тим знае, че Бог ще върви пред него, за да проправя пътя той да разнася благата вест за Исус и за скорошното Му идване.

Молете се за Тим и за други мисионери, които се опитват да достигнат до недостигнати групи от хора в Южноазиатската-Тихоокеанска дивизия, където се е случила тази история. Благодарим ви за даренията от 13-та събота това тримесечие, които ще помогнат за разпространяването на евангелието в тази Дивизия.

Историите след уроците илюстрират следните цели от стратегическия план на Църквата на адвентистите от седмия ден „Аз ще отида“: Мисионска цел №1. „Да съживи идеята за световната мисия и жертва като начин на живот, включващ не само пастори, но всеки църковен член, млади и стари, в радостта да свидетелстват за Христос и да създават ученици“. Мисионска цел №2. „Да подкрепя и разнообразява адвентното мисиониране в големите градове в Прозорец 10/40 сред недостигнати и слабо достигнати групи от хора и в нехристиянски райони“. За повече информация посетете уебсайта: IWillGo.org.