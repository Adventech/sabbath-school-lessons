---
title: Разширено изучаване
date: 04/04/2025
---

Прочетете главата „Един американски реформатор“ от книгата „Великата борба“ на Елън Уайт.

„Проповедници и народ заявяват, че пророчествата на „Даниил“ и „Откровение“ са неразбираеми тайни. Но Христос насочва учениците Си към думите на пророк Даниил във връзка със събитията по онова време и казва: „Който чете, нека разбира“ ( Матей 24:15 ). А твърдението, че „Откровение“ е тайна, която не може да бъда разбрана, противоречи на самото заглавие на книгата: „Откровението на Исус Христос, което Му даде Бог, за да покаже на слугите Си онова, което скоро трябва да стане (…) Блажен този, който чете, и онези, които слушат думите на това пророчество и пазят написаното в него, защото времето е близо“ ( Откровение 1:1-3 ). (…)

При цялото свидетелство на Библията как така хората дръзват да поучават, че „Откровение“ е тайна, която човешкият ум не може да схване? Това е разкрита тайна, разтворена книга. Изучаването на „Откровение“ насочва ума към пророчествата на „Даниил“ и двете книги дават най-важната информация, предоставена от Бога на хората, и засягаща събитията, които ще се случат в края на историята на този свят.

На Йоан са разкрити дълбоко вълнуващи и важни сцени от опитността на църквата. Той вижда мястото, опасностите, борбите и окончателното избавление на Божия народ. Записва последните вести, които ще подготвят земната реколта за жътвата: или като снопове за небесната житница, или като снопове за изпепеляващия огън. Разкриват му се изключително важни теми, особено за последната църква – за да може тези, които се обърнат от лъжата към истината, да бъдат известени за предстоящите опасности и борби. Никой не бива да остава в тъмнина за това, което очаква земята“ (Уайт, Е. Великата борба. с. 341, 342 – англ. изд.).

**Въпроси за разискване**

`Как изучаването на пророчествата може силно да укрепи вярата ви? Кои пророчества – някои написани преди хиляди години за събития, които ще се случат стотици, ако не хиляди години по-късно – са спомогнали да се доверите повече на Библията и още по-важно, на Бога, Който я е вдъхновил? Как например Даниил, 2 глава ни дава убедителни и логични основания да се доверяваме не само на факта, че Бог съществува, но и че познава бъдещето?`

`Как най-добре да се предпазим от изобилието необуздани и спекулативни опити да се тълкуват пророчествата, някои от които дори в нашата църква? Защо трябва внимателно да изпитваме всичко и да държим доброто (1 Солунци 5:21)?`

Тази събота, 05.04.2025 г., ще се молим за църкви „Вършец“ и „Габрово“ с групата в Дряново.