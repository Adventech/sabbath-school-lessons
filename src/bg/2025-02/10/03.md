---
title: Евангелизаторът Ной
date: 02/06/2025
---

Апостол Петър напомня, че много хора няма да бъдат готови за завръщането на Христос, защото „своеволно не признават“ ( 2 Петър 3:5 ) какво се е случило по време на Потопа. Днес, въпреки че светът има колективни спомени за огромен потоп (изумителен брой от всички култури разказват историята за опустошителен потоп – от древните гърци до маите), историята за Ной е може би най-осмиваният от всички библейски разкази. Както е предсказано, светът съзнателно отхвърля тази история като мит независимо колко ясно и конкретно е описана в Стария Завет и колко често пъти се споменава в Новия.

`В Матей 24:37-39 Исус казва, че ситуацията в света ще прилича на „Ноевите дни“. Сравнете този пасаж с Битие 6:1-8 . Какви са моралните условия, довели до Потопа? Какви паралели съществуват между двата времеви периода?`

След внимателно проучване откриваме още един важен урок за Божия народ на остатъка от последните дни. Евреи 11:7 казва, че Ной „направи ковчег за спасение на дома си; чрез която вяра той осъди света и стана наследник на правдата, която е чрез вяра“.

Представете си да проповядвате повече от един век, а като резултат да не постигнете нищо повече от влизането на семейството ви в спасителния ковчег. Ако Ной беше съвременен евангелизатор, щяхме да бъдем изкушени да го отпишем като пълен провал: проповядва в продължение на десетилетия, а сякаш не постига никакви резултати .

За щастие, в момента много части от света са особено възприемчиви за трите ангелски вести. Евангелизациите – проповядването на уникалната ни вест на остатъка – се оказват изумително успешни на много места и хиляди хора опознават Господа. Още не сме стигнали до момента, когато няма да има никакви резултати, въпреки че ни е казано, че наближава време, когато „ще свърши благодатното време и вратата на милостта ще се затвори. Така чрез едно кратко изречение: „Готовите влязоха с Него на сватбата и вратата се затвори“, сме преведени през последната служба на Спасителя до времето, когато великото дело за спасението на човека ще бъде завършено“ (Уайт, Е. Великата борба. с. 428 – англ. изд.).

Дотогава като църква имаме да свършим доста работа.

`Как да се научим да не се обезсърчаваме, ако личните ни мисионски усилия сякаш не дават много плодове за момента? Защо трябва да продължим да работим? Йоан 4:37`