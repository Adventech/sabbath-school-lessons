---
title: Гневът на Агнето
date: 01/06/2025
---

`Прочетете Откровение 6:12-17 . Помислете какви подробности са дадени за реакцията на тези хора, виждащи изненадващото изпълнение на последните събития. Какво забелязвате в тяхната реакция?`

Интересно е да отбележим, че изгубените не викат: „Какво е това?“ или „Кой стои зад всичко това?“. Те явно разбират какво става. Наричат Исус „Агнето“, тоест нужно е в някаква степен познаване на историята за Христос. Изглежда и сякаш знаят, че „е дошъл великият ден на Неговия гняв“ и че се намират в безнадеждно състояние: „Кой може да устои?“.

Преди самия край евангелието ще се разнесе до всеки народ по земята ( Матей 24:14 ) и Тройната ангелска вест ще достигне до всяка точка на планетата. И въпреки това ще има хора, които ще бъдат хванати неподготвени – не заради липса на информация, а заради отказа им да повярват и да изпълнят условията. Това ще бъде причината такива хора да бъдат изгубени в последните дни.

`Прочетете Матей 24:36-44 . Какви уроци според Исус трябва да научим от историята на Ной?`

Исус посочва историята за Потопа като предупреждение към нас, че Второто Му пришествие ще изненада мнозина. Също като Пришествието, Потопът е изненадал света, но не поради липса на информация. Ной проповядва 120 години на един свят, който е отказал да повярва.

Междувременно много хора се опитват да убедят сами себе си, че с отминаването на дълги периоди от време е станало ясно, че пророчествата не са верни. Използвайки за контекст историята на Потопа, ап. Петър пише, „че в последните дни ще дойдат присмиватели, които с подигравките си ще ходят по своите страсти и ще казват: Къде е обещаното Му пришествие? Защото откакто са починали бащите ни, всичко си стои така, както от началото на създанието“ ( 2 Петър 3:3,4 ). С отминаването на всяка една година това чувство само ще се засилва.

`За всеки един човек Второто пришествие на Исус (или в някои случаи третото идване) никога не е по-далеч, отколкото на един миг след смъртта му, а всички знаем колко бързо преминава животът. Как тази гледна точка би могла да ни помогне да се справим със „забавянето“?`