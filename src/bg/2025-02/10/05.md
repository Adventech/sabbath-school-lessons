---
title: Съдията на цялата земя
date: 04/06/2025
---

Точно преди унищожаването на Содом се случва една любопитна история в дъбравата Мамврий. Бог се явява на Авраам, придружен от двама ангели. Когато патриархът ги вижда, той кани небесните гости да похапнат и именно тогава Бог обещава на Авраам, че Сара ще има син, от когото ще произлезе Месия. И Исус наистина произлиза от родословието на Авраам ( Галатяни 3:16 ). След това в историята настъпва обрат и започва разговор за нечестивите градове в равнината.

`Прочетете Битие 18:17-32 . Какво научаваме от тези стихове за Божия характер и за начина, по който възнамерява да се справи със злото на нашата планета в края?`

Бог не ни дължи никакво обяснение, но Той решава да не прикрие мотивите и плановете Си от човешкия род. „Наистина Господ Йехова няма да направи нищо, без да открие Своето намерение на слугите Си, пророците“ ( Амос 3:7 ).

Преди да унищожи Содом и Гомор, Бог обявява, че единственото правилно нещо е да осведоми Авраам какво ще се случи и на какво ще стане свидетел скоро.

Бог остава с Авраам, докато двамата ангели отиват в нечестивия град, за да призоват да излязат от тях онези, които обърнат внимание на предупреждението им. Човек не може да не се сети за пророкуваните ангели, които извършват същата работа в последните дни, като призовават онези от Божия народ, които живеят във Вавилон, да излязат от него ( Откровение 14:6-12; 18:1-4 ). Докато се отправя последното предупреждение, Бог обсъжда с Авраам какво ще се случи и с готовност отговаря на въпросите на патриарха.

„Ти не би направил такова нещо, да убиеш праведния заедно с нечестивия, така че праведният да бъде като нечестивия! Ти не би направил това! Няма ли Съдията на цялата земя да върши правда?“ ( Битие 18:25 ). Също така и преди идването на края Бог отваря небесните книги ( Откровение 20:4,11-15 ) и ни позволява да изследваме доказателствата, преди да изпепели земята с огън. Ще разполагаме с хиляда години, за да задаваме въпроси и да получим отговорите, които не получаваме сега.

`Преди Господ да изпълни окончателната присъда на изгубените, Той ще ни даде хиляда години, за да разберем какво ще се случи с всеки и защо. Какво ни говори това за Неговия характер и за готовността Му да бъде разследван подробно от сътворени същества – напълно зависими от Него за живота си – и които нямат никакво вродено право да знаят тези неща?`