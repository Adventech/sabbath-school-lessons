---
title: Историята на Содом и Гомор
date: 03/06/2025
---

Има още един ключ в старозаветната история, който Петър ясно споменава, когато описва събитията от последните дни: изпепеляването на Содом и Гомор. Градовете от равнината са легендарни с порочността си и са останали първия пример на населени центрове, разрушени с огън от небето.

`Прочетете 2 Петър 2:4-11; Юда 5-8 и Йезекиил 16:46-50 – и обърнете внимание на всички подробности. Какви са моралните проблеми, които водят до унищожаването на тези градове и какви паралели на тях съществуват днес?`

Предупреждението към хората от последните дни на нашата планета, отправено чрез разказа за Содом и Гомор, е съвсем ясно: накрая нечестивите също ще бъдат изпепелени с огън, както ясно е описано в Откровение, 20 глава. Грехът е забележително измамен и така ни заслепява за състоянието на собствените ни сърца, като забулва престъпленията ни под пласта на самодоволството, докато лошите постъпки на другите забелязваме лесно. В същата глава, където Бог говори за любовта, с която е облял народа Си, Той го предупреждава, че макар да не е извършил същите грехове ( Йезекиил 16:47 ), всъщност е станал по-нечестив от Содом.

Израил „блудства“ ( Йезекиил 16:41 ), като извършва духовно прелюбодейство. Представете си колко трябва да са били изненадани Божиите избрани, когато са чули, че са по-нечестиви от хората, чиито пороци са станали легендарни.

Това съвсем не е нещо ново, не само за древния Израил, но и за цялото човечество. В Римляни 1:18-32 ап. Павел представя дълъг списък с човешки злини, които биха могли да бъдат написани и в днешните вестници. Описанието на греха на езичниците няма за цел да създава някакво чувство за превъзходство у евреите, а за да може Божият народ най-накрая да разбере колко сериозни са греховете му. Натан прави същото, когато говори на Давид: разказва историята за богат човек, който открадва агне от бедняк. Тази история „силно“ разпалва гнева на Давид ( 2 Царе 12:5 ), защото е явно, че има несправедливост. И дори тогава на пророка се налага да обяви: „Ти си този човек“ ( 2 Царе 12:7 ), за да накара царя да види себе си в историята.

Важно е да помним, че библейските вести не са отправени предимно към външния свят, а към Божия народ. Когато виждаме отвратителните грехове на другите, описани в пасажи като Откровение, 13 или 17 глава, сме предупредени, че ние също бихме могли да паднем в този капан.