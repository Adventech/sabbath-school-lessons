### Предвестници на пророчествата

По време на Първата война в Залива (1991 г.) един известен протестантски автор и говорител беше убеден, че книгата „Откровение“ е предсказала този конфликт. Аргументът му беше основан на факта, че някои от хеликоптерите във войната приличали на скакалците, изобразени в Откровение, 9 глава. „И тя отвори бездънната пропаст; и дим се издигна от пропастта като дим от голяма пещ; и слънцето и въздухът потъмняха от дима на пропастта. И от дима излязоха скакалци по земята; и им бе дадена сила, както е силата, която имат земните скорпиони“ (Откровение 9:2,3).

Това не е най-добрият начин да тълкуваме библейските пророчества, нали? Обаче тълкуватели като този се срещат доста често. Всъщност в течение на десетилетия наблюдаваме вълна от книги, статии, видеоклипове, а сега и уебсайтове, всичките посветени на пророчествата, като правят много предсказания, включително и определяне на дати за последните събития – обикновено фокусирани върху войните или конфликтите в Близкия изток.

И колко странно, никое от тези предсказания не се е оказвало вярно.

Като адвентисти от седмия ден ние имаме различен, христоцентричен подход, при който фокусът на пророчеството вече не пада върху някакво географско място в Близкия изток и военните конфликти там. Вместо това разглеждаме пророчествата през призмата на великата борба между Христос и Сатана – световна духовна битка, която ще достигне своята кулминация, когато Божият народ, евреи и езичници (Откровение 12:17; 14:12) се изправи пред последната криза: поклонение пред Твореца (Откровение 14:7) или пред звяра и неговия образ.

Кючов елемент за разбирането на пророчествата за последните дни е Даниил, 2 глава, която съдържа не само историческите контури на пророчествата, но и ключ към тълкуването им.

Даниил, 2 глава изобразява четири световни империи – Вавилон, Мидо-Персия, Гърция, Рим – след които се установява Божието вечно царство, „което довека няма да се разруши и владичеството над което няма да премине към друг народ; но то ще строши и довърши всички тези царства, а самото то ще пребъде довека“ (Даниил 2:44). Паралелните пророчества от Даниил, 7 и 8 глава съдържат същата основна поредица: тези световни империи, които се издигат и падат, докато не бъде завинаги установено Божието царство.

В Даниил, 7 глава ангелът тълкувател разяснява всичко за нас: „Тези четири големи звяра, каза той, са четирима царе, които ще се издигнат от земята. Но светиите на Всевишния ще приемат царството и ще владеят царството довека и до вечни векове“ (Даниил 7:17,18).

Четири световни империи (Вавилон, Мидо-Персия, Гърция и Рим) преминават в ненарушима последователност през историята, докато след второто идване на Исус Бог установява Своето вечно царство.

Разбира се, все още сме тук, във времето на Рим, четвъртото и последно земно царство преди завръщането на Христос.

С тази историческа гледна точка като основа за разбирането на пророчествата това тримесечие ще изучаваме как да тълкуваме библейските пророчества, особено някои от алюзиите, историите, образите и метафорите, които отключват пророческите истини и последните събития.

Тръгваме от разказа за Сътворението в „Битие“ – важен за разбирането не само на пророчествата, но и на всичко, което следва, особено кръстът и изкупителната смърт на Исус – преминаваме през Вавилонската кула, службата в светилището, псалмите, дори старозаветните бракове. Във всички тях и доста други можем да открием образи, символи и метафори, които, ако ги изучаваме с молитва и със смирен, покорен дух (ако отваряте Библията с бунтовно сърце, си губите времето), това ще съживи пред вас пророчествата за края на времето, конкретно в „Откровение“.

Едно тримесечие не е достатъчно само да започнем да изучаваме всички истории и образи, които отключват пророческите истини. Кой знае – може да ни трябва цяла вечност за това. Дотогава с Божията благодат ще научим каквото можем.

_Шон Бунстра е говорител/директор на служението „Гласът на пророчеството“. Неговите предавания и книги са източник на вдъхновение по целия свят, а в течение на годините евангелизациите му са били представяни на всеки континент освен Антарктида._