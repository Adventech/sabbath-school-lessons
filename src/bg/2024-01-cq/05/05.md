---
title:  Разделението между църква и държава
date:   31/01/2024
---

### inVitе

Разгледай Матей 22:15-22 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Разделението между църква и държава**

Разглеждайки Матей 22:18-21 и вдъхновения коментар на Римляни 13:1-10, може ясно да видим стената, която Исус поставя, за да разграничи църква от държава. Правителството може да използва сила, когато регулира взаимоотношенията между гражданите си, защитава правата на личността, потиска злото и поддържа реда в обществото “...понеже владетелят е Божи служител за твое добро. Но ако вършиш зло, да се боиш, защото той не носи напразно меча, понеже е Божий служител и въздава заслуженото с гняв на този, който върши зло” (Римляни 13:4). Въпреки че “мечът” е законно средство на управляващите, Исус обявява оръжията на насилието за недопустими в Новозаветната църква. “Моето царство не е от този свят; ако беше царството Ми от този свят, служителите Ми щяха да се борят да не бъда предаден на юдеите. А сега царството Ми не е от тук” (Йоан 18:36). Според Исус методите, които използва църквата за постигане на мисията си, ясно се разграничават от тези на държавата и точно те са индикатор за разграничителната линия между църква и държава.

Както вече разгледахме в урок 1 и 3, Исус установява църквата с цел да заздрави отношенията ни с Бога без да сме принуждавани със сила. Той дава личен пример на църковните лидери, като винаги зачита границите, които е установил, между църква и държава. Той е нежен и внимателен, никога не използва заплахи или насилие. Исус твърдо се противопоставя на всички опити ролята и целите Му да се превърнат в граждански, вместо духовни.

Разделението на църква и държава разкрива милостта, добротата и мъдростта на Исус. Тази доктрина е чужда на основателите на много други религии, доказано от тяхната амбиция за напълно сливане на държава и религия. Тъмните и зловещи истории от вековете, в които църква и държава са обединени в едно, разкриват ужасната грешка на църквата в отклонението си от това месианско учение и апостолска доктрина. Не е за учудване, че когато Протестантската Реформация преоткрива истините за Библията, евангелието и Спасителя, инициира и разделянето на двете царства, базирано на ученията на Христос.

Продължавайки делото на тези преди нас, нашата мисия е да разпространяваме истината и да защитаваме религиозната свобода. Елън Уайт изразява това по следния начин: “В последния конфликт знамето на истината и религиозната свобода, издигнато високо от основателите на евангелската църква и от Божието свидетелство през вековете до днес е поверено в наши ръце. Отговорността за този велик дар носят онези, които Бог е благословил с познание за Неговото слово. Трябва да приемем това Слово като върховен авторитет. Трябва да уважаваме човешките власти, като наредени от Бога и да учим, че послушанието към тях е свято задължение, но в тяхната сфера на влияние. Когато има конфликт между Божиите изисквания и тези на властите, трябва да се подчиним на Бога. Божието слово трябва да се издигне над всички човешки закони.” (Деяния на апостолите, стр. 31). Нашето духовно наследство включва отговорността правилно да разбираме и разпространяваме идеята за религиозна свобода.

`Как Исус уважава свободната воля на хората?`