### Исус и свободата

Преди няколко месеца участвах в малък междурелигиозен панел, който обсъжда религиозната свобода. На това събитие седях между будистки учител и римокатолически свещеник – хора, чиито вярвания са много различни от моите. Зарадвах се, че имам възможността да споделя няколко гледни точки на адвентистите от седмия ден относно религиозната свобода с тази разнообразна публика. Коментарите ми на тази маса засягаха четири теми:

1\. Църквата трябва да следва примера на Исус за победа с любов и влияние, вместо да се бие с оръжия на сила и власт (Йоан 18:36).

2\. Има изкушение за правителствените агенции да понижат приоритета на религиозните свободи. Например, една от тези агенции наскоро блокира християнска двойка да осинови собствената си внучка, тъй като те не биха се съгласили да подкрепят терапии за промяна на пола, ако тя ги поиска преди пълнолетие. Дълбокото убеждение на тази двойка относно защитата на сексуалното здраве на внучката им беше достатъчно за правителствената агенция да им откаже попечителство.

3\. Адвентизмът силно се придържа към доктрината за отделяне на църквата от държавата, следвайки традицията на баптисткия пастор Роджър Уилямс, който е ранен пионер на религиозната свобода в Америка. Уилямс се застъпва за това, че правителството и неговите закони не трябва да се намесват в нашите отношения с Бог, както е определено в първите четири заповеди (Изход 20:3-11; Матей 22:37, 38). Уилямс вярва, че ролята на правителството трябва да бъде ограничена до последните шест заповеди, които се отнасят до вежливостта в отношенията между съседите (Изход 20:12-17; Матей 22:39). Адвентистите имат силна история в застъпничеството за отделяне на църквата от държавата.

4\. Християните по света вероятно се чувстват наранени и ядосани след затварянето и изолацията, причинени от COVID-19. Те може да се чувстват притиснати или дори атакувани от секуларизма, когато на някои места църквите затварят, а казината и кръчмите продължават да работят. В същото време трябва да сме внимателни за християни, които реагират твърде остро на политическия дисбаланс. Това в крайна сметка може да доведе до религиозна тирания, която е също толкова лоша, че дори и повече от светското потисничество. През изминалите две хиляди години повече животи са изгубени заради религиозна ревност, отколкото поради светска жестокост.

Този панел е първия по рода си в нашата област. Хората на много места започват да се безпокоят повече за нарастващите заплахи спрямо религиозната им свобода, от което следва увеличаващият се брой подобни събития в различни организации и църкви. Младите хора днес може да очакват това да се превърне в актуална тема през идващите години.

Адвентното разбиране на библейските пророчества ни кара да вярваме, че въпросът за религиозната свобода ще се превърне в централен и ще придобие обществен интерес. Ако проблемът с религиозната свобода е наистина задаваща се криза, тогава е належащо всички вярващи да се въоръжат с библейско разбиране за тази важна тема. Елън Уайт настоява “Наш дълг е да направим всичко по силите си да отклоним застрашаващата ни опасност. Да се стремим да обезоръжаваме предразсъдъците и да се представяме пред хората в подходяща светлина. Да им обясним истинския въпрос, около който се води борбата, и по такъв начин да издигнем най-ефективен протест срещу мерките за ограничаване на свободата на съвестта. Трябва да изследваме Писанията и да сме в състояние да даваме доказателства за нашата вяра.” (Свидетелства към църквата, том 5)

Религиозната свобода никога не трябва да се свежда просто до философия или юридически жаргон. Това е библейски въпрос, който касае хора от всички култури по целия свят. Да се пренебрегне тази тема е като да се пренебрегне Адвентната мисия и послание. “Този принцип трябва да поддържаме здраво и днес. В последния конфликт знамето на истината и религиозната свобода, издигнато високо от основателите на евангелската църква и от Божието свидетелство през вековете до днес, е поверено в наши ръце. Отговорността за този велик дар носят онези, които Бог е благословил с познание за Неговото слово” (Елън Уайт, Деяния на Апостолите, 26.4).

Това тримесечие ще изучаваме библейски принципи, които могат да подготвят всеки човек да разбере по-добре Христос и свободата. Първите няколко урока изследват отблизо живота на Исус, защото Христос е основата за разбирането ни на религиозната свобода. Един от уроците изследва как живота на апостол Павел изявява Христовите принципи, а останалите няколко урока обхващат изпълнението на библейските пророчества и как удължаването на свободата ни помага за подготовката да посрещнем Исус.

Всеки урок започва с исторически разказ, минавайки през ранната църква в Рим, протестантската реформация в Европа, до произхода на Адвентизма в Северна Америка. Тези истории илюстрират предизвикателствата, с които хората по света се сблъскват и днес. Нека това изучаване ви доближи още повече до Христос и ви подготви да бъдете отлични Негови представители, където и да ви постави Бог.