---
title:  Свобода срещу безпокойство
date:   20/01/2024
---

### inTro

**Прочети Йоан 8:31-47. Вникни в библейския текст.**

**Свобода срещу безпокойство**

В желанието си да се доближи до Бога, Мартин Лутер, монах и учен от шестнадесети век, предприел поклонническо пътуване от своя манастир в Германия до Рим, където изкачил старинно каменно стълбище на окървавени колене - обичаен по онова време акт за самоусъвършенстване. Преди да стигне до върха, в съзнанието на Лутер изплувал пасаж от Писанието: "Праведният чрез вяра ще живее" (Римляни 1:17). Той се изправил на крака, когато осъзнал какво точно означава това: освободил се е от спасението чрез дела, от опитите да спечели Божието благоволение чрез своите действия. След това невероятно пробуждане Лутер се превърнал в Божия пратеник в Европа, водещ глас на протестантската Реформация. Неговото учение помогнало за освобождаването на милиони хора от робството на небиблейски учения като индулгенциите, свещеническите изповеди, покаянията, идолопоклонството, тайнствата и папската непогрешимост. Наистина няма нищо по-освобождаващо от личната среща с Исус Христос.

Немският превод на Библията от Лутер, първият, който се основава на гръцкия и еврейския оригинал, е вратата към свободата за един народ, който дълго време е бил в плен на стари суеверия. Навсякъде където Писанията са били публикувани на езика на народа, той е бил освободен, често за голям ужас на онези, които са поддържали властта си чрез ограничаване на знанието.

Лутер е отправил предизвикателство към най-мощната властова структура на своето време. Не е изненадващо, че той е трябвало да се бори и с фанатиците, които са се появили по-късно и са се опитали да предефинират Реформацията с фалшиви форми на свобода. Нови учители като Томас Мюнцер печелят многобройни последователи, съставени от хора, които са неспокойни, уморени от ограниченията и подривни спрямо властта на гражданското правителство. За Лутер "противопоставянето на папата и императора не му е причинявало толкова голямо недоумение и страдание, колкото изпитвал сега. От изповядващите се приятели на Реформацията се появили нейните най-големи врагове. Самите истини, които му били донесли толкова голяма радост и утеха, били използвани за разпалване на раздори и създаване на объркване в църквата" (Елън Уайт, Великата борба, стр. 187). Урокът тази седмица ще изследва същността на свободата, която Исус предлага, и защо мнозина я отхвърлят в полза на фалшификати.

### inScribe

Препиши Йоан 8:31–47. Можеш също така да преразкажеш библейския текст или да го представиш схематично.

` `