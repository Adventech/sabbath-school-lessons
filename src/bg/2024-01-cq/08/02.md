---
title:  Граждански и религиозни обвинения
date:   18/02/2024
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Граждански и религиозни обвинения**

От книгата Деяния може да се научи много за религиозната свобода и разделението между църква и държава. Никоя друга книга от Библията не записва повече истории, които илюстрират вътрешната нестабилност при смесването на двете сфери, и никой друг персонаж в книгата не е арестуван и съден толкова често, колкото апостол Павел. Той претърпява множество арести и съдебни процеси в градовете, които посещава. Ще разгледаме Деяния 21–26, които записват детайлно част от интензивната серия от процеси, следващи ареста на Павел в Ерусалим.

Павел изпитва огромно насилие в много от местата, които посещава като мисионер и със сигурност цени религиозната свобода, където и да намери такава. Най-дълго служи в Коринт, там религиозната му свобода е защитена. Галио, проконсулът на Ахаия, прави разлика между гражданското и религиозното право. Когато Павел е обвинен за религиозни престъпления, Галио решително отказва използването на властта на държавата за решаване на такива въпроси (Деяния 18:15). Римската империя би била много различно място, ако всеки римски проконсул, магистрат, управител и кайзер поддържа непрекъснато благородните принципи на свобода, които Галио демонстрира. Отказвайки да съди по религиозни въпроси, Галио се изявява в историята като защитник на религиозната свобода.

Римските съдии в процесите на Павел също признават разликата между гражданското и религиозното право. Лисий, командир на гарнизона в Ерусалим, свидетелства: "Открих, че го обвиняват по въпроси от техния закон [на юдеите], но нямаше обвинение, достойно за смърт или вериги" (Деяния 23:29). На по-късен процес управителят Фест каза на цар Агрипа: "Когато обвинителите станаха, не го обвиниха в никое от лошите дела, каквито аз предполагах, но имаха против него някакви разисквания за техните собствени религиозни въпроси..., а аз защото бях неуверен в такива въпроси, попитах дали е склонен да отиде в Ерусалим и там да бъде съден по тези въпроси" (Деяния 25:18–20).

Павел се защитава, като посочва гражданските управници отговорни за гражданските въпроси, не за религиозните. Говорейки на Фест, той казва: "Нито срещу закона на юдеите, нито срещу храма, нито срещу Цезар съм съгрешил в нищо... ако съм прегрешил нещо, или съм извършил нещо достойно за смърт, не се противопоставям на смърт" (Деяния 25:8,11). С този изказ, Павел ясно подчертава разликата между религиозното престъпление, за което го обвиняват и гражданските задължения на управителя.

Фест признава невинността на Павел, казвайки: "Намерих, че той не е извършил нищо, достойно за смърт" (Деяния 25:25), а Агрипа се съгласява: "Този човек не върши нищо, достойно за смърт или окови“ (Деяния 26:31). Ако Павел не беше отправил искане към Цезар, законово действие, което по-късно не можеше да бъде отменено, Фест и Агрипа бяха готови да го освободят (Деяния 26:32). Накрая Павел е изпратен в Рим, вързан като затворник.

`По какъв начин Фест осъзнава разделението между гражданския и религиозния закон?`