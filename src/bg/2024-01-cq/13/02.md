---
title:  Славното освобождение
date:   24/03/2024
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Славното освобождение**

Последните ни няколко урока се фокусираха върху последната битка между доброто и злото в този свят, както е описана в Откровение 13 и 14. Когато настъпи кризата, всеки ще трябва да избере между вярност към Бог на всяка цена и лоялност към човешките традиции. Тези, които вярно се подчиняват на Божиите закони и поддържат вяра в Христос, ще станат мишени на Сатана (Откровение 12:17). Божиите хора от последните дни – тези, които отказват да се отрекат от своята вярност към Него – ще бъдат презирани, клеветени, наскърбявани, глобявани, наказвани и дори убивани. Семейство, приятели, колеги, съседи и всички организации ще използват всеки ресурс, с който разполагат, за да убедят или манипулират Божиите верни хора да се подчиняват на човешките традиции (Марк 13:12, 13).

Вярващите ще бъдат арестувани, завличани в съдилища и наказвани от гражданските власти (Матей 24:9). Няма да има безопасно място извън границите на Божията закрила, докато нациите се обединяват в своята омраза срещу Божия народ (Матeй 24:9). Фанатизирани проповедници, пълни с харизма и подкрепени от свръхестествени знамения и чудеса, ще засилят безумието на тълпите (Матей 24:11, 24). Вярващите ще бъдат лишени от всяко добро нещо, което този свят може да предложи. Освобождението няма да дойде от никакъв светски източник; единствената ни надежда ще бъде в самия Бог. Колкото и да ни е трудно, можем да Му се доверим, че ще изпълни обещанията Си. Последните глави на Откровение заявяват, че Бог идва да освободи Своя изтощен народ. Глави 15-20 описват присъдата и унищожението на Божиите врагове, докато глави 21 и 22 се фокусират върху славната свобода, на която Божиите хора ще се радват, след като бъдат освободени от робството на този свят.

Една от големите причини Бог да съди нечестивите в глави 15–18 е да избави Своя народ. Седемте последни язви (Откровение 16) ще бъдат Неговото наказание за всички, които се опитват да принудят децата Му да приемат белега на звяра (Откровение 15:1, 2); те показват, че онези, които се опитват да отнемат свободата на Божия народ, ще загубят собствената си (Откровение 16:1, 2). Както язвите в Египет (Изход 7-12) са били дадени, за да освободят Божия народ от робство, така и язвите в Откровение ще доведат до освобождаването, на Божия народ в последното време, от потисничество и преследване. Божията присъда срещу Вавилон в глави 17 и 18 служи за отмъщение на мъчениците, които той е убил (Откровение 17:6; 18:20, 24) и за прекратяване на магията, която Вавилон е хвърлил над цялата земя (Откровение 18:23). Бог ще подготви огненото езеро за онези, които вършат фалшиви чудеса, за да заблудят света (Откровение 19:20). Неговият народ повече няма да търпи упреците, измамните обвинения и гнева на фалшивите религиозни учители. Неговите присъди ще ги избавят.

След подробното описание на Божиите присъди срещу потисниците на Неговия народ, Откровение 21 описва облекчението, безопасността и мира, които Божиите хора най-накрая намират в Неговото присъствие. Представете си го за момент: няма повече сълзи, няма повече скръб, няма повече смърт (Откровение 21:4)! Това е свобода, за която си струва да живееш и за която си струва да умреш.

`Защо присъдата срещу Божиите врагове е част от освобождението на Неговия народ?`

`Как шестте предходни глави добавят смисъл към освобождението, обещано в Откровение 21?`