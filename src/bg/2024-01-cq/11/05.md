---
title:  Кротък като агне
date:   13/03/2024
---

### inVitе

Разгледай Откровение 13 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Кротък като агне**

Едно символично агне се появява два пъти в Откровение 13. Откровение 13:8 говори за група хора, чиито имена са записани в „Книгата на живота на Агнето“ и които отказват да се поклонят на звяра. Тази сцена описва онези, които стоят редом с Исус до самия край. Всички ние можем да принадлежим към тази група; всичко, което трябва да направим, е да следваме Агнето. Откровение 13:11 казва, че земният звяр има „два рога, прилични на агнешки“, но за разлика от рогата на предишните зверове (Откровение 13:11), тези нямат корони, което означава, че тази нация няма да има нито цар, нито папа.

Когато земният звяр създава образ на морския звяр, насочвайки поклонението на хората към съвместната църковно-държавна власт, която изображението представлява, той захвърля своите агнешки качества и се завръща към потисничеството присъщо змея през Тъмните векове. Това обяснява защо се нарича образ (отражение или подобие) на морския звяр. Никой не може да изучава библейските пророчества, без да изучава и историята. Библията подчертава някои глави от човешката история и ни предупреждава, че те ще се повторят в последните дни. Обсъждането на образа на звяра ни казва, че историята на морския звяр (Римокатолическата църква) е глава от историята, която ще се повтори. Този звяр представлява религиозния субект, доминирал в Европа повече от хиляда години, при чието управление милиони са загубили своите семейства, имоти и животи заради “престъпления” като отказ да участват в католическата литургия или притежаване, четене или споделяне дори само на част от Библията с други. Испанската инквизиция е едно от многото насилствени и жестоки усилия на държавната църква да елиминира всички свои противници. Кръстоносните походи са още един опит да се унищожат онези, които не се подчиняват. Разбирайки опасността от повторението на тези истории, Елън Уайт отбелязва: „Ако бъде установен в Съединените щати принципът, че църквата може да използва или да контролира държавната власт; че съблюдаването на религиозните нареждания може да бъде налагано чрез светските закони; накратко - че авторитетът на църква и държава трябва да господства над съвестта - и триумфът на Рим в страната е осигурен” (Елън Уайт, Великата Борба, глава 35: Свободата на съвестта е застрашена, курсив добавен). Библията предсказва, че последната световна сила на Земята ще отразява религиозното потисничество от Тъмните векове.

През последните два века сме свидетели на някои от най-жестоките тирании на човечеството, както религиозни, така и светски. Милиони животи са загубени в резултат на геноцид, етническо „прочистване“ и нетолерантни диктатори, наред с много други престъпления. Вярващите християни са претърпели някои от най-тежките преследвания от враждебни атеистични режими. Но времето след смъртта на Исус показва, че религиозната тирания може да бъде също толкова смъртоносна, колкото и светската тирания, ако не и повече. За християните е трудно да признаят, че някои от най-ужасните примери на потисничество в човешката история са били извършени от християни спрямо мюсюлмани, християни спрямо евреи и християни спрямо други християни, но Библията наистина пророкува този провал. Пророчеството относно образа на звяра е още едно ясно предупреждение, че въпреки че светската тирания може да е била доминиращата форма на преследване през последните два века, светът в крайна сметка ще се върне към религиозното преследване, преживяно през Тъмните векове.

`Как можем да запишем името си в Книгата на живота на Агнето?`