---
title:  Ами църковната дисциплина?
date:   15/01/2024
---

### inTerpret

`Какви специални послания носи Матей 13:24-43?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Ами църковната дисциплина?**

Притчата за житото и плевелите не означава, че църквата не може да изключва членове, които са избрали да живеят в открит грях или такива отрекли се от различни аспекти на вярата. Всъщност Исус предоставя ясни стъпки, които църквата да следва, когато даден член упорито е избрал да продължи по своя път на греха (Матей 18:15-20). Такива хора не трябва да бъдат наказвани с какъвто и да е инструмент на жестокост, тъй като най-тежката мярка срещу непокаяния член е да бъде изключен от общността на вярващите. Христос казва: „ако не послуша църквата, нека ти бъде като езичник и бирник” (Матей 18:17). Разглеждайки служението на Исус, можем да видим как Той се отнася към езичниците и бирниците и откриваме, че Той винаги се е стремял да ги спечели. Той привличал податливите на обучение и готови да се променят, във вътрешния Си кръг. Едно нещо е пределно ясно: Исус никога не е наказвал дори най-изродените езичници и бирници с глоби, затвор, мъчения или смърт. Той никога не е използвал принуда от какъвто и да е вид, за да расте и оформя църквата Си. Следователно насоките за църковна дисциплина в Матей 18 съответстват на насоките, които Исус установи в притчата за житото и плевелите. Целта на всяка стъпка от църковната дисциплина винаги е възстановяване и помирение.

1 Коринтяни 5 дава чудесен пример за това как да прилагаме тези принципи в трудни ситуации в църквата. В този доста шокиращ случай, въпросният член на църквата е участвал в сексуална връзка с мащехата си и не показва признаци на разкаяние. Павел дава инструкции този човек да бъде решително отстранен от обществото на църквата (1 Коринтяни 5:1-8). Той призова останалите членове, да не дружат с души отдадени на сексуална неморалност, като същевременно дава да се разбере, че това не означава, че не трябва да общуват с такива хора (1 Коринтяни 5:9-11). По-късно, когато този човек се разкайва за своите пътища, Павел насърчава църквата да го приеме отново в общение (2 Коринтяни 2:6-8). Ние знаем от тази история и инструкциите на Исус, че една отговорна църква понякога ще трябва да изключва хора.

Някои хора смятат, че религиозната свобода означава, че църковният член може да вярва във всяка фалшива доктрина и въпреки това да бъде член на църквата. Това е ужасно изкривяване! В действителност религиозната свобода дава на човек автономията да вярва в каквото пожелае и да се присъедини към организация с подобно мислене - стига да не излага другите на опасност. Религиозната свобода не дава основание да се принуждава една организация да работи с хора, които не са в съответствие с техните доктринални учения. Павел подкрепя тази идея, съветвайки някои църковни лидери да „избягват“ онези, които преподават противоположни учения (Римляни 16:17), а инструктира други да “запушат устата” на подобни фалшиви учители (Тит 1:11). Павел няма предвид, че трябва да се обадят на полицията, за да попречат на тези фалшиви учители да споделят идеите си на други места; той просто предупреждава лидерите да не дават на тези оратори трибуна в собствените си църкви. Ако желаят да разпространяват фалшивите си идеи, редно е да отидат другаде, а не да отвличат платформата на църквата. Такъв съвет е уместен за църквата и днес.

`Защо е необходима църковна дисциплина, за да се поддържа духовното й здраве?`