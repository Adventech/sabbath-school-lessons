---
title:  Да страдаме с Христос
date:   29/02/2024
---

### inSight

`Как можеш да приложиш Даниил 7 в живота си през тази седмица?`

`Какви лични решения базираш на библейското ти изследване през тази седмица?`

`Какви са практичните стъпки, които ще предприемеш?`

**Да страдаме с Христос**

„Бог никога не води децата Си по различен път от онзи, по който те биха избрали да бъдат водени, ако можеха да видят края от началото и да разпознаят величието на целта, която достигат, като съработници с Него. Нито Енох, който беше взет на небето, нито Илия, който се изкачи в огнена колесница, са по-велики или по-почетени от Йоан Кръстител, който умря сам в тъмницата. „Защото, относно Христос, на вас е дадено не само да вярвате в Него, но и да страдате за Него“ (Филипяни 1:29). И от всички дарове, които небето може да предостави на човеците, братството с Христос и участието в Неговите страдания е най-голямото предоставено доверие и най-високата чест“ (Елън Уайт, Копнежът на вековете, стр. 224, 225).

„Във всяка епоха Божиите избрани вестители са били ругани и преследвани, но въпреки техните страдания, знанието за Бога се е разпространявало. Всеки Христов ученик трябва да застане в редиците и да продължи делото, знаейки че неговите врагове не могат да направят нищо срещу истината, само могат да я потвърдят. Бог желае истината да бъде показана и да стане обект на изследване и дискусия, въпреки презрението, което има към нея. Умовете на хората трябва да бъдат събудени, всяка дискусия, всеки укор, всеки опит да се ограничи свободата на съвестта, е средство, което Бог използва, за да събуди умовете, които иначе биха заспали“ (Елън Уайт, Мисли от планината на блаженствата, стр. 33).

„Всички, които в онзи пагубен ден биха служили на Бога безстрашно, според внушението на съвестта си, ще имат нужда от кураж, твърдост и познание за Бога и Неговото слово, защото верните на Господа ще бъдат преследвани, техните мотиви ще бъдат оспорвани, добрите им действия ще бъдат погрешно разбирани и имената им ще бъдат отхвърлени като на нечестиви. Сатана ще използва цялата си сила да мами, за да влияе на сърцата и да замъглява разума, за да направи злото да изглежда добро, а доброто – зло. Колкото по-силна и чиста е вярата на Божия народ и колкото по-решителен е той да Му се покорява, толкова по-ожесточено Сатана ще се опитва да предизвика срещу тях яростта на онези, които макар да твърдят, че са праведни, тъпчат Божия закон. Това ще изисква най-твърдата истина, най-героичната воля, за да могат да се държат за вярата, която някога е била дадена на светиите“ (Елън Уайт, Деяния на апостолите, стр. 431).

„През всички епохи избраните на Спасителя са обучавани и дисциплинирани в училището на изпитанията. Те вървят по тесните пътеки на земята, биват очистени от пещта на скръбта. Заради Исус изтърпяват съпротива, омраза, клевети. Те Го следват в тежки борби, претърпяват себеотрицание и изпитват горчиви разочарования. Чрез собствения си болезнен опит научават злината на греха, неговата сила, вината и скръбта, които идват от него, и го гледат с отвращение. Съзнанието за вечната жертва, направена за нас, ги смирява в техните собствени очи и изпълва сърцата им с благодарност и прослава, които онези, които никога не са падали в грях, не могат да разберат. Те обичат много, защото много им е било простено. След като са участват в страданията на Христос, те могат да имат и дял в Неговата слава“ (Елън Уайт, Великата борба, стр. 649, 650).