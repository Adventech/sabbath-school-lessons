---
title:  Обещания към преследваните
date:   28/02/2024
---

### inVitе

Разгледай Даниил 7 отново и открий Исус в него.

`Как преоткриваш Исус тук?`

`Какво ти казва Исус чрез този текст?`

`Какъв е твоят отговор на този призив на Исус? Помоли се.`

**Обещания към преследваните**

Лесно е да се фокусираме върху всички гонения от миналото и тези, които предстоят в бъдеще, и да забравим, че централната фигура в историята на великата борба не е никой друг, освен Човешкият Син, Който ще види падението на всяко земно царство. До сега ние се фокусирахме върху Даниил 7 глава, която е много повече от пророчество – тя е обещание! Грандиозният финал на тази глава ще стане реалност, когато всички нации и всички езици се обединят под Христовото управление. Тогава Той ще сподели наградата на Своята победа с народа Си: „А царството и владичеството, и величието на царствата, които са под цялото небе, ще се дадат на народа, които са светиите на Всевишния, Чието царство е вечно и на Когото всички владичества ще служат и ще се покоряват“ (Даниил 7:27). Какъв щедър и ценен дар! Независимо колко тежки са обстоятелствата, независимо колко несправедливи са гоненията, онези, които стоят с Исус, могат да чакат с нетърпение дяла от Неговата победа.

Подобни насърчителни обещания са разпръснати в целия Нов завет. В своето писмо към Римляните, Павел ни уверява (използвайки реторични въпроси), че има определени неща, които гонителите никога не могат да отнемат от своите жертви: „И така, какво да кажем за това? Ако Бог е откъм нас, кой ще бъде против нас? (…) Кой ще ни отлъчи от Христовата любов? Скръб ли или утеснение, гонение или глад, голота, беда или меч? (…) Защото аз съм уверен, че нито смърт, нито живот, нито ангели, нито началства, нито сили, нито настояще, нито бъдеще, нито височина, нито дълбочина, нито кое и да било друго създание ще може да ни отлъчи от Божията любов, която е в Христос Исус, нашия Господ“ (Римляни 8:31-39). Нищо, дори смъртта, не може да отнеме Божията любов от предания вярващ. Това просто не е възможно!

При блаженствата, преследваните Исусови последователи получават Неговите последни 2 благословения, заедно с Неговото насърчение: „Блажени гонените заради правдата, защото е тяхно небесното царство. Блажени сте, когато ви хулят и ви гонят, и говорят против вас лъжливо всякакво зло заради Мене; радвайте се и се веселете, защото голяма е наградата ви на небесата, понеже така гониха пророците, които бяха преди вас“ (Матей 5:10-12). Макар Исус да обещава, че другите също ще получат награда (Матей 6:1-18), единствената обещана от Него голяма награда, е тази за преследваните. В „Откровение“ Йоан обещава, че всеки вярващ, който понася същото гонение, каквото и Исус, ще се радва на много близка връзка със своя Спасител в небето (Откровение 7:13-17). Близкото общуване с Исус е най-голямата награда. Каква по-върховна чест бихме могли да получим?

За хората от света е нормално премеждията да погубят надеждата им, но за християните, те само я укрепяват. Както казва Павел: „И не само това, но нека се хвалим и в скърбите си, като знаем, че скръбта произвежда твърдост, а твърдостта – изпитана правда, а изпитаната правда – надежда“ (Римляни 5:3,4). Макар че насилниците могат да отнемат имуществото и живота, в Божието слово е обещано, че те никога не могат да вземат любовта, радостта или надеждата – врагът по никакъв начин не може да намали нашата награда в небето.

`Какви други библейски обещания могат да ни носят надежда, когато дойдат гоненията?`