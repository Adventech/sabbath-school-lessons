---
title:  Политически съкрушени?
date:   08/01/2024
---

### inTerpret

`Какви специални послания носи Лука 5:27-39?`

`Кои части от него са трудни?`

`Какви въпроси възникват в теб?`

`Кои са библейските принципи, които откриваш в текста?`

`В коя област от живота си можеш да приложиш библейския текст?`

**Политически съкрушени?**

За повечето от учениците нямало нищо, което да желаят повече от това да се освободят от авторитарното управление на Рим. Те гледали на Римската империя като на най-голямата заплаха за тяхната религиозна свобода и с право, тъй като Елън Уайт коментира, че „Римляните предявяваха правото да назначават и отстраняват първосвещеника“ в Йерусалим (Копнежът на вековете, стр. 8). Повечето от нас днес биха сметнали за грубо нарушение на нашата религиозна свобода правителството ни да избира пастор на църквата ни или президент на конференция вместо нас! Не е чудно, че повечето ученици нямат търпение Исус да се застъпи за правата им и да ги освободи от непоносимото вмешателство на правителството, на което бяха подложени.

Учениците се вкопчили в надеждата, че Исус ще ги избави от римското потисничество по-яростно от всичко друго. Те знаели обещанията в Стария завет за ново царство и предполагали, че Исус е дошъл най-после да установи това царство. Учениците многократно спорели кой ще бъде първи в тази нова правителствена администрация (Лука 9:46; 22:24). Майката на Яков и Йоан дори помолила Исус да даде на нейните момчета най-високите позиции в това дългоочаквано царство (Матей 20:20-23). Към края на живота на Исус, страстта на Неговите ученици била насочена към изграждането на това ново царство на земята.

Големи тълпи стигнали дотам, че се опитали да принудят Исус да стане цар (Йоан 6:15). Но с течение на служението на Исус, те започнали да осъзнават, че Той никога няма да приеме земен трон. Мнозина си тръгнали, когато стигнали до това осъзнаване и не Го последвали никога повече (Йоан 6:66). Тяхната преданост към Христос била обвита в политически амбиции и когато Той поискал от тях да се отделят от тези амбиции, те вместо това се отделили от Него.

Надеждите на учениците не били лесно загърбени. Последният им разговор с Исус, който се състоял четиридесет дни след Неговото възкресение, отново бил за техните политически мечти (Деяния 1:6). Двамата ученици по пътя към Емаус се чудели съкрушени защо Исус не е успял да изкупи Израел от чуждо господство (Лука 24:21). Нищо нямало смисъл в тяхната политическа рамка; те трябвало да възприемат нов мироглед, за да разберат Евангелието (Лука 24:25-27).

Отговорът на Исус бил обяснен в едно изречение: „Моето царство не е от този свят“ (Йоан 18:36). Вместо да се възкачи на трон, Той се възкачил на кръст. Той носел грубо дърво, а не скиптър. Носел венец от тръни вместо златен венец. Въпреки че хората очаквали Той да ги освободи от оковите на религиозното потисничество, Исус имал много по-велика цел в ума Си. Той не работи според нашите амбиции, принципи и срокове и трябва да сме благодарни за това, защото Неговите са далеч отвъд нашите.

`Какви политически амбиции трябва да изоставим, за да изпълним мисията си като вярващи?`