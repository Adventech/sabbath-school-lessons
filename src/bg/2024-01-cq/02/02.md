---
title:  Глобалист + Националист = Проблем!
date:   07/01/2024
---

### inGest

- Огради повтарящите се думи/идеи.
- Подчертай важните за теб думи/идеи.
- Свържи със стрелки онези думи/идеи, които се допълват.
- Наизусти любимия си стих.

**Глобалист + Националист = Проблем!**

Исус е живял на земята в политически обременено време и ни е дал идеалния пример как да достигнем до другите сред политическо напрежение и национални борби. Той започва, като избира груба и разнородна група от мъже, които да бъдат Негови ученици. Било е доста изненадващо, че Неговият екип останал заедно, като се има предвид, че идвали от различен произход, интереси, идеологии и амбиции. Неочакваното единство на групата се превърнало в свидетелство за света, че Бог наистина стои зад тяхната мисия. Най - искрената молитва на Исус била това, което разделя хората по света, да няма силата да раздели Неговите ученици (Йоан 17:21).

Едно от най-големите предизвикателства за този екип от ученици било преодоляването на техните силно противоположни политически позиции. Исус молел пламенен националистически фанатик като Симон Зилот (Лука 6:15) да работи рамо до рамо с глобалистки сътрудник на Римската империя - един презрян бирник, Леви Матей (Лука 5:27-29). Този проблем станал очевиден за всички, които ги виждали, и фарисеите не се забавили да го изтъкнат (Лука 5:30). Питайки Исус защо яде с бирниците, фарисеите всъщност питали защо Той яде с един от собствените Си ученици! Когато Исус събира екипа Си на една маса, Той разбива кастовите бариери, предлагайки равен достъп и почит на всички.

Бирниците, които често били евреи, били презирани за сътрудничеството си с корумпираното езическо правителство, което ограничило държавните права на Израел и ги ограбило от националния им суверенитет. Добавянето на бирник към учениците наистина затруднило разговорите в групата. Другите ученици обичали да говорят за идната политическа слава на Израел, но Исус поканил един предател на еврейската нация да се присъедини към екипа – на това му се казва неловко! От този момент нататък единственият начин за учениците да запазят мира в своята група бил да избягват някои от любимите си теми за обсъждане.

Исус е искал да покаже на света как да притежава дух на себеотрицание и равенство. Той положил основите, когато споделил трапезата с хора, принадлежащи към противоположни фракции. За някои най-трудната обстановка за преодоляване на политическите вражди може да са семейните събирания. Знаем колко бързо може да нарасне политическото напрежение, когато се срещаме със семейството и приятелите. Примерът на Исус показва необходимостта от загърбване на икономическите различия, националната лоялност и политическите разделения, за да споделим едно простичко ястие и да укрепим взаимоотношенията.

Ако Исус би позволил на учениците Си да номинират кандидати за Неговия екип, един бирник никога не би попаднал в списъка. Ако Той би поискал обратна връзка за това кои хора е избрал за ученици, можем само да си представим моменталния шок и безпокойство, които биха се породили. Исус избрал тази уникална комбинация от ученици, за да илюстрира силата на Евангелието над политиката и националната гордост. Почти всяка война в човешката история е демонстрирала мотивиращата и обединяваща сила на националната лоялност, но нещо много по-дълбоко от национализма трябва да обедини последователите на Исус. Събирането на политически разединен екип от ученици показа, че нещо по-голямо и по-добро държи групата заедно. Като призовал един бирник да се присъедини към Неговия екип, Исус разбил културните предразсъдъци на учениците Си, скандализирал националната им гордост и ги предизвикал да се издигнат над мнението си.

`Как начинът, по който Исус избра Своите ученици, трябва да оформи начина, по който избираме нашите лидери?`

`Как можем да гарантираме, че църквите ни не са затънали в политика и национални вражди?`