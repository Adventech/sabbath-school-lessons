---
title:  Sisuskalut Repivä Rakkaus
date:   20/01/2025
---

Hoosean kirja osoittaa, miten mittaamattoman syvälle Jumalan myötätuntoinen rakkaus ihmiskuntaa kohtaan ulottuu. Jumala oli käskenyt profeetta Hooseaa: ”Mene ja ota portto vaimoksesi ja ota lapsiksesi ne lapset, jotka hän saa. Tämä maa on uskoton Herraa kohtaan, se on kuin portto, se palvelee vieraita jumalia.” (Hoos. 1:2.) Myöhemmin Hoos. 11. luvussa kuvataan Jumalan suhdetta kansaansa, mutta kuvakielenä on rakastava isä lapsineen.

`Lue Hoos. 11:1–9. Miten näiden jakeiden kuvakieli elävöittää sen, kuinka Jumala rakastaa kansaansa ja huolehtii siitä?`

Jumalan rakkautta kansaansa kohtaan ja vanhemman hellää kiintymyssuhdetta lapsensa kanssa verrataan usein toisiinsa. Raamatussa käytetään kuvakieltä, jossa opetetaan pientä lasta kävelemään, otetaan rakas lapsi syliin sekä parannetaan, ruokitaan ja huolehditaan muutenkin hellästi Jumalan kansasta. Raamatussa sanotaan myös, että Jumala ”kantoi” kansaansa ”kuin isä lastaan” (5. Moos. 1:31). ”Rakkaudessaan säälivänä hän lunasti heidät vapaiksi, hän nosti ja kantoi heitä kaikkina menneinä päivinä.” (Jes. 63:9.)

Toisin kuin Jumala, joka oli horjumattoman uskollinen, hänen kansansa oli toistuvasti uskoton. Lopulta ihmiset työnsivät pois Jumalan luotaan aiheuttaen tuomion itselleen sekä syvän surun Jumalalle. Jumala on laupias, mutta ei koskaan sulje pois oikeudenmukaisuutta. (Kuten näemme myöhemmässä tutkistelussa, rakkaus ja oikeudenmukaisuus kuuluvat yhteen.)

Oletko koskaan ollut niin harmissasi jostain asiasta, että vatsasi on sekaisin? Juuri tällaisia kuvakieltä käytetään kuvaamaan Jumalan tunteiden syvyyttä hänen kansaansa kohtaan. Kuvat sydämen pakahtumisesta ja laupeuden heräämisestä ovat syvien tunteiden kuvainnollista kieltä, jota käytetään sekä Jumalasta että ihmisistä.

Tätä kuvakieltä, jossa laupeus herää (kāmar), käytetään kahden naisen tapauksessa. He tulivat Salomon eteen ja vaativat kumpikin samaa lasta omakseen. Kun Salomo käski leikata vauvan kahtia (vaikkei hänellä ollut aikomustakaan vahingoittaa lasta), tämä kuvakieli ilmaisi oikean äidin tunne­reaktion (1. Kun. 3:26; vrt. 1. Moos. 43:30).