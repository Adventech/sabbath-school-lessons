---
title:  Laupias Ja Kiivas
date:   23/01/2025
---

Raamatun Jumala on laupias ja kiivas, ja nämä jumalalliset tunteet tulevat erinomaisesti esille Jeesuksessa Kristuksessa. Jumala ymmärtää meitä (vrt. Jes. 63:9; Hepr. 4:15), häntä koskettavat syvästi hänen kansansa murheet (Tuom. 10:16; Luuk. 19:41) ja hän on halukas kuulemaan, vastaamaan ja lohduttamaan (Jes. 49:10, 15; Matt. 9:36; Matt. 14:14).

`Lue 1. Kor. 13:4–8. Millä tavoin tämä teksti kehottaa meitä heijastamaan Jumalan laupeutta ja ihmeellistä rakkautta suhteissamme muihin?`

Kaipaamme olla suhteessa sellaisten ihmisten kanssa, jotka ovat esimerkkinä jakeissa 1. Kor. 13:4–8 kuvatusta rakkaudesta. Mutta kuinka usein pyrimme tulemaan itse tällaiseksi ihmiseksi muita kohtaan? Emme voi tehdä itsestämme kärsivällisiä ja lempeitä; emme voi tehdä itsestämme sellaisia, jotka eivät kadehdi, eivät kersku, eivätkä ole epäkohteliaita tai itsekkäitä. Emme voi saada itsessämme aikaan rakkautta, joka kestää kaiken, uskoo kaikessa, toivoo kaikessa ja kärsii kaiken sekä ”ei koskaan katoa” (1. Kor. 13:7, 8). Tällainen rakkaus voi näkyä elämässämme vain Pyhän Hengen hedelmänä. Ylistäkäämme Jumalaa siitä, että Pyhä Henki vuodattaa Jumalan rakkauden niiden sydämiin, jotka uskon kautta ovat Kristuksessa Jeesuksessa (Room. 5:5).

Millä käytännön tavoilla voisimme Jumalan armon ja Pyhän Hengen voiman avulla vastata Jumalan syvästi tunteisiin perustuvaan, mutta aina täydellisen vanhurskaaseen ja järkiperäiseen rakkauteen sekä heijastaa sitä? Palvomalla Jumalaa, joka on rakkaus sekä osoittamalla aktiivisesti laupeutta ja hyväntahtoista rakkautta muille. Meidän ei pitäisi vain lohduttautua omassa kristillisessä uskossamme, vaan meidän pitäisi olla motivoituneita lohduttamaan muita. Meidän tulisi tunnustaa, ettemme voi muuttaa sydäntämme. Vain Jumala voi.

Pyytäkäämme siis Jumalaa antamaan meille uusi sydän häntä ja muita varten – puhdasta ja puhdistavaa rakkautta, joka nostaa esiin sen, mikä on hyvää, ja poistaa akanat meistä.

Rukoilkaamme: ”Lisätköön Herra runsain määrin teidän rakkauttanne toisianne ja kaikkia ihmisiä kohtaan – – ja vahvistakoon näin sydämenne, että ne olisivat pyhät ja moitteettomat Jumalamme ja Isämme edessä, kun Herramme Jeesus saapuu kaikkien pyhiensä kanssa.” (1. Tess. 3:12, 13.)