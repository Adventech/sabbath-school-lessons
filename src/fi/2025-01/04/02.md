---
title:  Enemmän Kuin Äidin Rakkaus
date:   19/01/2025
---

Ehkä suurin ihmisten kokema rakkaus on vanhemman rakkaus lapseensa. Raamattu käyttää usein vanhemman ja lapsen välistä suhdetta koskevia kielikuvia kuvaamaan Jumalan hämmästyttävää laupeutta ihmisiä kohtaan ja korostaa, että Jumalan laupeus on moninkertaisesti suurempi kuin jopa saman tunteen syvin ja kaunein inhimillinen ilmaus.

`Lue Ps. 103:13; Jes. 49:15 ja Jer. 31:20. Mitä nämä jakeet kertovat Jumalan laupeuden luonteesta ja syvyydestä?`

Näiden jakeiden mukaan Jumala suhtautuu meihin kuin rakkaisiin lapsiinsa ja rakastaa meitä niin kuin hyvä isä ja äiti rakastavat lapsiaan. Kuitenkin, kuten Jes. 49:15 kertoo, jopa inhimillinen äiti saattaa unohtaa rintalapsensa tai unohtaa hoivata kohtunsa hedelmää, mutta Jumala ei koskaan unohda lapsiaan. Eikä hänen laupeutensa lopu koskaan (Val. 3:22).

Laupeutta tarkoittava hepreankielinen termi on rāḥam. Sitä käytetään tässä ja monissa muissa teksteissä, joissa kuvataan Jumalan ylenpalttisen myötätuntoista rakkautta. Sen uskotaan olevan johdettu hepreankielisestä termistä, joka tarkoittaa kohtua (räḥäm). Siten, kuten tutkijat ovat todenneet, Jumalan laupeus on ”kohdun kaltaista äidinrakkautta”. Se on todellakin moninkertaisesti suurempaa kuin mikään inhimillinen laupeus, jopa äidin vastasyntynyttä lastaan kohtaan tuntema laupeus.

Jer. 31:20 mukaan Jumala pitää liittokansaansa rakkaana poikanaan ja silmiensä ilona siitä huolimatta, että se usein kapinoi häntä vastaan ja surettaa häntä. Niinpä Jumala julistaa: ”sydämeni heltyy” poikaa kohtaan ja ”en voi olla armahtamatta häntä”. Termi, joka on tässä käännetty armahtamiseksi, on edellä käytetty termi jumalallisesta laupeudesta (rāḥam). Lisäksi ilmaus ”sydämeni heltyy” voidaan kääntää kirjaimellisesti ”sisuskaluni pakahtuvat”. Tämä kuvaus on jumalallisten tunteiden syvästi sisäistä kieltä, joka ilmaisee Jumalan myötätuntoisen rakkauden syvyyttä kansaansa kohtaan. Jopa heidän uskottomuudestaan huolimatta Jumala jatkaa yltäkylläisen laupeutensa ja armonsa osoittamista kansalleen ja tekee sen yli kaiken sen, mitä on kohtuullista odottaa.

`Millä tavoin Jumalan laupeus voidaan ilmaista?`