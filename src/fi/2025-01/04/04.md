---
title:  Jeesuksen Laupeus
date:   21/01/2025
---

Uudessa testamentissa kuvataan Jumalan laupeutta samalla kuvakielellä kuin Vanhassa testamentissa. Paavali viittaa Isään armahtavana Isänä ja runsaan lohdutuksen Jumalana (2. Kor. 1:3). Lisäksi Paavali selittää Ef. 2:4, että Jumalan laupeus on runsas ja että hän lunastaa ihmiset, koska hän rakastaa heitä niin suuresti.

Kristus itse käyttää useissa vertauksissaan toistuvasti sisintä ja sisuskaluja raastavia tunteita kuvaamaan Isän sääliä (Matt. 18:27; Luuk. 10:33; Luuk. 15:20). Ja samaa kuvakieltä, joka kertoo jumalallisesta laupeudesta Vanhassa ja Uudessa testamentissa, käytetään myös evankeliumeissa kuvaamaan Jeesuksen laupiaita vastauksia hädässä oleville.

`Lue Matt. 9:36; Matt. 14:14; Mark. 1:41; Mark. 6:34 ja Luuk. 7:13. Katso myös Matt. 23:37. Miten nämä jakeet valaisevat sen, miten Kristus liikuttui ihmisten hädästä?`

Evankeliumeissa kerrotaan yhä uudelleen, että Kristus tunsi sääliä hädässä olevia tai apua tarvitsevia ihmisiä kohtaan. Hän ei ainoastaan säälinyt ihmisiä, vaan myös vastasi heidän tarpeisiinsa.

Ja kyllä, Jeesus myös suri kansansa puolesta. Voimme kuvitella kyyneleet Kristuksen silmissä, kun hän katselee kaupunkia sanoen: ”Miten monesti olenkaan tahtonut koota lapsesi, niin kuin kanaemo kokoaa poikaset siipiensä suojaan! Mutta te ette tahtoneet tulla.” (Matt. 23:37.) Huomaamme, että Kristuksen suru vastaa läheisesti sitä, mitä kerrotaan Jumalasta pitkin Vanhaa testamenttia. Itse asiassa monet raamatuntutkijat huomauttavat, että kuvakieltä poikasistaan huolehtivasta linnusta käytettiin jumaluudesta vain muinaisessa Lähi-idässä. Monet näkevät tässä viittauksen 5. Moos. 32:11 kuvakieleen, jossa Jumala on lintu, joka leijailee poikastensa yllä suojellen ja huolehtien niistä.

`Suurempaa esimerkkiä Jumalan suuresta myötätuntoisesta rakkaudesta meitä kohtaan ei ole kuin Jeesus, joka antoi itsensä meidän puolestamme rakkauden äärimmäisenä osoituksena. Kristus ei kuitenkaan ole vain täydellinen Jumalan kuva. Hän on myös täydellinen malli ihmisyydestä. Miten voimme ottaa mallia Kristuksen elämästä omaan elämäämme?`