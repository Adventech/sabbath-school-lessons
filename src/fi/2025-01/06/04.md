---
title:  Jumalan Muuttumaton Luonne
date:   04/02/2025
---

`Lue Mal. 3:6 ja Jaak. 1:17. Mitä nämä jakeet opettavat Jumalan luonteesta?`

Mal. 3:6 Jumala julistaa: ”Minä, Herra, en muutu – –.” Vaikka jotkut lukevat tämän osan kyseistä jaetta ja ymmärtävät sen tarkoittavan, ettei Jumala muutu millään tavalla, jakeen loppuosa ja sen välitön asiayhteys osoittavat, että Jumalan muuttumattomuus, jota tässä vakuutetaan, on Jumalan moraalista muuttumattomuutta. Jakeen loppuosa kertoo, että Jumala voi kuitenkin muuttua suhteessaan ihmisiin, sillä Jumala sanoo: ”[E]ttekä tekään, Jaakobin jälkeläiset, ole entisestänne muuttuneet. ” Heti seuraavassa jakeessa Jumala julistaa kansalleen: ”Kääntykää minun puoleeni, niin minäkin käännyn teidän puoleenne – –.” (Mal. 3:7.)

Jumala on vuorovaikutuksessa luomakuntansa kanssa, mutta kaiken tämän keskellä ja kaikessa muussa Jumalan luonne pysyy muuttumattomana. Tämä vahvistetaan myös Jaak. 1:17, jossa julistetaan, että kaikki hyvät ja täydelliset lahjat tulevat Jumalalta, jonka luona mikään ei muutu. Jumala ei ole pahuuden lähde.

Tässä sekä muualla Raamattu opettaa toistuvasti, että Jumalan luonne on muuttumaton. Toisin sanoen Raamattu opettaa johdonmukaisesti, että Jumala on moraalisesti muuttumaton. Silti Jumala voi astua ja astuu todelliseen suhteeseen luotujensa kanssa, joille hän vastaa, mutta aina rakastavasti ja oikeudenmukaisesti.

`Lue 2. Tim. 2:13; Tit. 1:2, RK2012/VKR ja Hepr. 6:17, 18. Mitä nämä tekstit opettavat Jumalasta?`

Jumala ei voi kieltää itseään, Jumala ei koskaan valehtele ja Jumalan lupaukset ovat rikkoutumattomia. Voimme luottaa siihen, että Raamatun Jumala on sama Jumala, joka vapaaehtoisesti antoi itsensä (Kristuksessa) puolestamme ristillä. Hän on Jumala, johon voi luottaa varauksetta. Me voimme luottaa tulevaisuuteen, koska, kuten Hepr. 13:8 sanoo: ”Jeesus Kristus on sama eilen, tänään ja ikuisesti.”

`Miten voit oppia luottamaan Jumalan hyvyyteen silloinkin, kun asiat ovat menneet elämässäsi todella huonosti?`