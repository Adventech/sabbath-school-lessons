---
title:  Katuva Jumala?
date:   05/02/2025
---

Voiko Jumala ”katua”? Jos voi, mitä se tarkoittaisi? Olemme nähneet, että Jumalan luonne ei koskaan muutu. Joissakin raamatunteksteissä puhutaan kuitenkin siitä, että Jumala ”katuu” tai ”muuttaa mielensä”. Ainakin ihmisten kohdalla katuminen merkitsee sen tunnustamista, että on tehnyt jotain väärin. Miten sitten joissakin raamatunkohdissa Jumalaa kuvataan ”katuvana”?

`Lue 2. Moos. 32:14 ja vertaa sitä Jer. 18:4–10. Mitä mieltä olet näistä kuvauksista Jumalan ”mielen muuttamisesta”?`

Näissä ja monissa muissa kohdissa Jumalan kuvataan luopuvan tuomiosta vastauksena siihen, että ihmiset tekevät parannuksen tai he esirukoilevat. Jumala lupaa, että jos ihmiset kääntyvät pois pahuudestaan, hän luopuu suunnittelemastaan tuomiosta. Jumalan luopuminen tuomion täytäntöönpanosta vastauksena ihmisten parannuksentekoon on yleinen teema läpi koko Raamatun.

`Lue 4. Moos. 23:19 ja 1. Sam. 15:29. Mitä nämä tekstit opettavat sen suhteen, muuttaako Jumala mieltään tai katuuko hän vai ei?`

Näissä kohdissa julistetaan nimenomaisesti, että Jumala ei ”ole ihminen, ei hän sanojaan kadu” (1. Sam. 15:29), ja ­”Jumala ei ole ihminen: hän ei valehtele, hän ei muuta mieltään. Hänkö ei tekisi, mitä sanoo? Hänkö ei pitäisi, mitä lupaa?” (4. Moos. 23:19). Kun näitä tekstejä luetaan muiden Raamatun kohtien valossa, niitä ei voida ymmärtää siten, että Jumala ei ”muuta mieltään” lainkaan, vaan ne välittävät totuuden siitä, että hän ei ”muuta mieltään” tai ”kadu” tavalla, jolla ihmiset muuttavat mieltään tai katuvat. Pikemminkin Jumala pitää aina lupauksensa, ja vaikka hän muuttaakin kurssiaan ihmisen tehdessä parannuksen, hän tekee sen aina hyvyytensä ja sanansa mukaisesti. Jumala muuttaa mielensä tuomiosta vastauksena parannukseen juuri siksi, että hänen luonteensa on hyvä, vanhurskas, rakastava ja armollinen.

`Mikä merkitys on Raamatun kuvauksilla jumalallisesta ”mielen muuttamisesta”?`