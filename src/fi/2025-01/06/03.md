---
title:  Jumala On Täysin Hyvä Ja Oikeudenmukainen
date:   03/02/2025
---


Jumala ei vain väitä rakastavansa oikeutta ja kutsu ihmisiä rakastamaan ja tekemään oikein, vaan hän itse näyttää täydellisesti ja horjumatta esimerkkiä näistä piirteistä. Raamattu opettaa, että Jumala on täysin pyhä, uskollinen, oikeudenmukainen ja rakastava. Jumala tekee vain ja aina sitä, mikä on rakastavaa, oikeudenmukaista ja oikein. Hän ei koskaan tee mitään väärää.

`Lue 5. Moos. 32:4 ja Ps. 92:16. Mitä tekstit opettavat Jumalan uskollisuudesta ja oikeudenmukaisuudesta?`

Nämä ja monet muut Raamatun kohdat julistavat, että Jumala on oikeudenmukainen ja rakastava – ”hän ei vääryyttä tee” (Ps. 92:16; vrt. Ps. 25:8; Ps. 129:4). Jumala ”ei tee vääryyttä. Joka aamu hän antaa oikeutensa valoksi, ei se jää tulematta. Mutta ne, jotka tekevät vääryyttä, eivät silti tunne häpeää.” (Sef. 3:5.) Huomaa Jumalan luonteen suora vastakohta niiden luonteen kanssa, jotka rakastavat epäoikeudenmukaisuutta.

Jumala tietää, mikä on parasta kaikille, ja haluaa, sitä mikä on parasta kaikille, sekä työskentelee jatkuvasti saadakseen aikaan parhaan lopputuloksen kaikille osapuolille.

`Lue Ps. 9:8, 9 ja Ps. 145:9–17. Mitä nämä jakeet opettavat Jumalasta?`

Raamatun Jumala on ”vanhurskas tuomari” (Ps. 7:12), eikä mikään paha asu hänen luonaan (Ps. 5:5). 1. Joh. 1:5 opettaa: ”Jumala on valo, hänessä ei ole pimeyden häivää.” Jumala ei ole ainoastaan täydellisen hyvä, vaan Jaak. 1:13 mukaan ”Jumala ei ole pahan kiusattavissa” (vrt. Hab. 1:13).

Kaikessa tässä Jumalan hyvyys ja kirkkaus ovat erottamattomasti yhteydessä toisiinsa. Vaikka monet ihannoivat valtaa, Jumala on kaikkivoipa, mutta hän käyttää valtaansa vain oikeudenmukaisesti ja rakastavasti. Ei ole sattumaa, että kun Mooses kysyi Jumalalta: ”Anna siis minun nähdä kunniasi”, Jumala vastasi sanoen: ”Minä annan hyvyyteni kulkea sinun ohitsesi – –” (2. Moos. 33:18, 19, engl. käännös).

`Miksi niin hyvä Jumala sallii niin paljon pahuutta tässä maailmassa? Keskustelkaa vastauksestanne raamattutunnilla. `