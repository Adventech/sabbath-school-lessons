---
title:  Pidä Kiinni Rakkaudesta Ja Oikeudesta
date:   06/02/2025
---

Raamattu opettaa johdonmukaisesti, että ”– – Herra, teidän Jumalanne, on Jumala. Häneen voi luottaa, hän pitää voi­massa liittonsa. Tuhansien sukupolvien ajan hän on uskollinen niille, jotka rakastavat häntä ja pitävät hänen käskynsä” (5. Moos. 7:9). Jeesus osoitti Jumalan luonteen hyvyyden ja rakkauden ylivertaisesti ristillä (ks. Room. 3:25, 26; Room. 5:8). Ps. 100:5 mukaan ”Hyvä on Herra! Iäti kestää hänen armonsa, hänen uskollisuutensa polvesta polveen” (vrt. Ps. 89:3). Jumalaan voi siis luottaa; hän antaa lapsilleen vain hyviä lahjoja (Jaak. 1:17; vrt. Luuk. 11:11–13). Itse asiassa hän antaa hyviä asioita jopa niille, jotka asettavat itsensä hänen vihollisikseen.

`Lue Matt. 5:43–48. Mitä tämä opettaa Jumalan ihmeellisestä rakkaudesta? Kuinka meidän pitäisi toimia muita kohtaan tämän Jeesuksen opetuksen valossa?`

Matteuksen evankeliumin 5. luvussa kuvataan Jumalan rakkautta täydellisenä rakkautena. Epätäydellisesti rakastava rakastaa vain niitä, jotka rakastavat häntä. Jumala rakastaa kuitenkin jopa niitä, jotka vihaavat häntä, jopa niitä, jotka asettavat itsensä hänen vihollisikseen. Hänen rakkautensa kattaa kaikki ja on siksi täydellistä.

Vaikka Jumalan rakkaus ja laupeus ylittävät kaikki kohtuulliset odotukset, ne eivät koskaan syrjäytä tai ole ristiriidassa oikeudenmukaisuuden kanssa. Sen sijaan oikeudenmukaisuus ja laupeus kulkevat käsi kädessä (Ps. 85:11). Samoin Raamattu kehottaa meitä: ”– – ole uskollinen ja noudata oikeutta ja pane aina toivosi Jumalaan.” (Hoos. 12:7.) Toisessa käännöksessä sanotaan: ”– – noudata laupeutta ja oikeutta ja pane alati toivosi Jumalaasi.” (Hoos. 12:7, RK2012; vrt. Luuk. 11:42.)

Lopulta Jumala itse saa aikaan oikeudenmukaisen tuomion. Room. 2:5 opettaa, että hänen oikeudenmukainen tuomionsa tulee julki. Lopuksi lunastetut laulavat: ”Suuret ja ihmeelliset ovat sinun tekosi, Herra Jumala, Kaikkivaltias! Oikeat ja todet ovat sinun tiesi, sinä kansojen kuningas! Kuka ei sinua pelkäisi, Herra, kuka ei ylistäisi nimeäsi? Sinä yksin olet pyhä. Kaikki kansat tulevat eteesi ja kumartavat sinua, sillä sinun oikeat tuomiosi ovat tulleet julki.” (Ilm. 15:3, 4; vrt. Ilm. 19:1, 2.)

`Miten Jes. 25:1 opettaa ylistämään Jumalaa?`