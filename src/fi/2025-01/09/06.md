---
title:  Kosmisen Kamppailun Luonne
date:   27/02/2025
---

Miten kosminen kamppailu on edes mahdollinen? Miten kukaan voisi vastustaa kaikkivoipaa Jumalaa? Jos kyse olisi pelkästä voimasta, kamppailu olisi jo päättynyt. Kyse täytyy olla jostain muusta. Raamattu ilmaisee, että kiista koskee Jumalan luonnetta. Paholainen esittää Jumalaa vastaan panettelevia väitteitä, joiden mukaan Jumala ei ole täysin hyvä ja rakastava. Tällaisia väitteitä ei voida voittaa vallalla tai raa’alla voimalla, vaan vertailemalla kahta kilpailevaa luonnetta.

”Syntiä koskevissa toimissaan Jumala saattoi turvautua vain vanhurskauteen ja totuuteen. Toisin kuin Jumala, Paholainen pystyi käyttämään myös imartelua ja petosta. Hän yritti vääristellä enkeleille Jumalan sanoja ja esittää hänen hallintomallinsa virheellisessä valossa. Hän väitti, että Jumala ei ollut oikeudenmukainen laatiessaan lakeja ja sääntöjä taivaan asukkaille, ja että vaatimalla kaikilta luoduiltaan alistumista ja kuuliaisuutta Jumala pyrki vain korottamaan itseään. Tästä syystä kaikille taivaan ja muiden maailmojen asukkaille oli tarpeen osoittaa Jumalan hallinnon oikeudenmukaisuus ja hänen lakinsa täydellisyys. Paholainen oli saanut kaiken näyttämään siltä, että hän itse toimi maailmankaikkeuden parhaaksi. Vallantavoittelijan todellisen luonteen ja hänen perimmäisten tavoitteittensa täytyi tulla selväksi kaikille. Hänelle suotiin aikaa, jotta hän ilmaisisi itsensä pahoilla teoillaan.” (ST2023 311.)

`Lue Joh. 8:44, 45 ja vertaa Ilm. 12:7–9. Mitä nämä kohdat paljastavat Paholaisen luonteesta ja strategiasta?`

Paholaisen suunnitelmana on saada luodut uskomaan, että Jumala ei ole oikeasti oikeudenmukainen ja rakastava ja että hänen lakinsa sortaa ja vahingoittaa heitä. Ei ihme, että Jeesus sanoo Paholaisen olevan ”valehtelija ja valheen isä” (Joh. 8:44). Sitä vastoin Jeesus tuli todistamaan ”totuuden puolesta” (Joh. 18:37) ja suoraan vastustamaan Paholaisen valheita ja panettelua. Hän kukisti ja lopullisesti tuhosi Paholaisen sekä riisti tämän vallan (1. Joh. 3:8; Hepr. 2:14).

Ilm. 12:9, 10 mukaan Paholainen on (1) ”muinaisaikojen käärme”, (2) Jumalan kansan ”syyttäjä” sekä (3) maailman eksyttäjä. Kreikankielinen sana, joka on käännetty ”Paholainen”, tarkoittaa ”panettelijaa”, mikä osoittaa jälleen kerran, että kamppailun luonne koskee uskonkäsityksiä, myös sitä, mitä uskotaan Jumalan luonteesta.