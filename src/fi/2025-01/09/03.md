---
title:  Taistelun Alkuperä Maapallolla
date:   24/02/2025
---

Rinnakkain vertauksen kysymyksen kanssa – miksi pellolla on huonoa siementä, jos omistaja on istuttanut vain hyvää siementä – on toinen kysymys: jos Jumala loi maailman täysin hyvänä, miten pahuus on voinut ilmaantua tänne?

`Lue 1. Moos. 1:31. Mitä Jumalan sanat paljastavat luomakunnan tilasta silloin, kun Jumala sai luomistyönsä päätökseen, ja miksi tämä vastaus on tärkeä?`

1\. Moos. 1:31 mukaan, kun Jumala oli luonut maailman, ”kaikki oli hyvää”. Ensimmäisessä Mooseksen kirjassa ei ole mitään viitteitä pahuudesta Jumalan luodessa tätä planeettaa. Miten pahuus sitten tuli osaksi ihmisen kokemusta?

`Lue 1. Moos. 3:1–7. Mitä tämä kertoo meille siitä, miten pahuus tuli tänne maan päälle? Mitä valoa tämä tuo kosmisen kamppailun luonteen ymmärtämiseen? (Ks. myös Ilm. 12:7–9.)`

Tässä kertomuksessa näemme Jumalan luonnetta koskevia valheita, jotka käärme, joka Ilm. 12:7–9 mukaan on samaistettu itse Paholaiseksi (tuo ”muinaisaikojen käärme”), on nostanut esiin. Ensin käärme käyttää kysymystä herättääkseen epäilyä Jumalan käskyä kohtaan ja kääntää kysymyksellään lähes päinvastaiseksi sen, mitä Jumala oli käskenyt. Sitten käärme kyseenalaistaa suoraan sen, mitä Jumala oli sanonut, sanomalla Eevalle: ”Ei, ette te kuole.” (1. Moos. 3:4.)

Joku, joko käärme tai Jumala, valehteli Eevalle, joka joutuu nyt valitsemaan, uskooko hän Jumalan vai käärmeen kertomaa.

Tässä ja muualla Raamatussa tämän kamppailun luonne koskee ensisijaisesti sitä, mihin ja keneen uskoa, mikä itsessään liittyy olennaisesti rakkauteen. Tämä johtuu siitä, että uskomuksesi jostakin ihmisestä, millainen hän on ja voiko häneen luottaa, vaikuttavat syvästi siihen, rakastatko ja luotatko kyseiseen henkilöön ja kuunteletko – tässä tapauksessa – mitä hän sanoo sinulle.

`Lue 1. Moos. 3:15. Miten tämä lupaus käärmeen pään murskaajasta sekä vahvistaa kamppailun todellisuuden että samalla tuo meille toivoa sen keskellä?`