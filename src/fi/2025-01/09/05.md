---
title:  Jos Kumarrat Minua
date:   26/02/2025
---

Paholaisen pyrkimys anastaa Jumalan valtaistuin käy ilmi myös kertomuksissa Jeesuksen kohtaamista kiusauksista (Matt. 4 ja Luuk. 4). Jeesuksen ja kiusaajan välisessä vaikuttavassa kohtaamisessa paljastuu paljon kamppailun luonteesta. Tässä näemme Kristuksen ja Paholaisen välisen suuren taistelun todellisuuden, mutta se kerrotaan karulla ja havainnollisella tavalla.

`Lue Matt. 4:1–11. Miten Kristuksen ja Paholaisen välisen suuren taistelun todellisuus käy tässä ilmi?`

Henki oli ”vienyt” Jeesuksen autiomaahan nimenomaan sitä varten, että Jeesus joutuisi ”Paholaisen kiusattavaksi” (Matt. 4:1). Ennen tätä kohtaamista Jeesus paastosi neljäkymmentä päivää. Kun Paholainen tuli paikalle, hän kiusasi Jeesusta muuttamaan kivet leiviksi ja leikitteli Jeesuksen äärimmäisellä nälällä. Jeesus kuitenkin vastasi tähän kiusaukseen Raamatulla, ja Paholaisen juoni epäonnistui.

Yrittäessään saada Jeesuksen toimimaan omahyväisesti Paholainen houkutteli häntä heittäytymään alas temppelin huipulta. Paholainen väänsi pyhiä kirjoituksia niin, että jos Jeesus olisi todella Jumalan Poika, enkelit suojelisivat häntä. Jeesus torjui jälleen kiusauksen lukien Raamattua oikein.

Kolmas kiusaus paljastaa selvästi, mitä Paholainen yrittää saavuttaa. Hän haluaa Jeesuksen palvovan häntä. Paholainen yrittää anastaa palvonnan, joka kuuluu yksin Jumalalle.

Tätä varten hän näyttää Jeesukselle ”maailman kaikki valtakunnat ja niiden loiston” ja väittää sitten: ”Kaiken tämän minä annan sinulle, jos polvistut eteeni ja kumarrat minua.” (Matt. 4:8, 9.) Luukkaan evankeliumin 4. luvussa, joka on Matteuksen tekstin kanssa rinnakkainen, Paholainen väittää: ”Kaiken tämän, koko maailman ja sen loiston minä annan sinun valtaasi, sillä se on annettu minun haltuuni ja minä voin antaa sen kenelle tahdon.” (Luuk. 4:6.)

Jälleen kerran Jeesus vastaa kiusaukseen Raamatulla, ja jälleen kerran Paholainen epäonnistuu.

Kaikissa kolmessa tapauksessa Jeesus käytti Raamattua puolustautuakseen vihollisen hyökkäyksiä vastaan.

`Lue Ef. 6:12. Vaikka meidän ei pitäisi elää pelossa, miksi meidän tulee aina muistaa ympärillämme käytävän taistelun todellisuus?`