---
title:  Se On Vihamieheni Työtä
date:   23/02/2025
---

`Lue Matt. 13:24–27. Miten vertaus auttaa meitä ymmärtämään maailmassamme olevaa pahuutta?`

Jeesus kertoo tarinan maanomistajasta, joka kylvää pellolleen vain hyviä siemeniä. Viljan sekaan nousee kuitenkin rikkaviljaa. Kun isännän palvelijat näkevät tämän, he kysyvät häneltä: ”Herra, etkö sinä kylvänyt peltoosi hyvää siementä? Mistä siihen on tullut rikkaviljaa?” (Matt. 13:27.) Tämä on samankaltainen kysymys kuin nykyään usein esitetty kysymys pahuuden ongelmasta: Jos Jumala loi maailman täysin hyväksi, miksi siinä on pahuutta?

`Lue Matt. 13:28–30 samassa luvussa jakeissa 37–40 olevan Kristuksen antaman selityksen valossa. Miten tämä valottaa myös kosmisen kamppailun luonnetta?`

Isäntä vastaa palvelijansa kysymykseen: ”Se on vihamieheni työtä.” (Matt. 13:28.) Myöhemmin Jeesus toteaa sen, ”joka kylvi hyvää siementä” olevan ”Ihmisen Poika”, joka on Jeesus itse (Matt. 13:37). Lisäksi hän selventää, että pelto ”on maailma” (Matt. 13:38) ja että vihollinen, ”joka kylvi rikkaviljaa”, on ”Paholainen” (Matt. 13:39), mikä kuvaa nimenomaan Kristuksen ja Paholaisen välistä kosmista kamppailua. Miksi ­maailmassa on pahuutta? Pahuus on seurausta siitä, että vihollinen (Paholainen) vastustaa Mestaria. ”Se on vihamieheni työtä.” (Matt. 13:28.)

Tämä vastaus herättää kuitenkin jatkokysymyksen: ”Tahdotko, että menemme kitkemään sen pois?” Toisin sanoen, miksi emme kitke pahuutta heti pois? ”En”, vastaa mestari, ”te voitte rikkaviljaa kootessanne nyhtää sen mukana vehnääkin. Antakaa niiden kasvaa yhdessä elonkorjuuseen asti.” (Matt. 13:29, 30; vrt. Mark. 4:29.) Vertauksen mukaan Jumala hävittää lopulta pahuuden, mutta sen kitkeminen ennenaikaisesti johtaisi peruuttamattomiin vahinkoihin, jotka vahingoittavat myös hyvää.

`Millaisia vaaroja on siinä, että yritämme nyt kitkeä rikkaviljan pois vehnän seasta? Miksi tämä ei kuitenkaan tarkoita sitä, että kohtaamamme pahuus sivuutetaan?`