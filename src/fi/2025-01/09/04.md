---
title:  Taistelun Alkuperä Taivaassa
date:   25/02/2025
---

1\. Moos. 1–3 osoittaa, että pahuus oli olemassa ennen Aadamin ja Eevan syntiinlankeemusta. Vaikka pahuus ei ollut konkreettista todellisuutta Eedenissä, käsitteellisesti ”pahuus” esiintyi jo ”hyvän- ja pahantiedon puun” nimessä (1. Moos. 2:9, 17). Sitten käärme syyttää Jumalaa valehtelusta, vaikka itse asiassa hän, käärme, on se, joka valehtelee. Käärmeen olemassaolo (Ilm. 12:9) ja hänen valehtelunsa osoittavat, että pahuus on olemassa. Näin ollen pahuuden läsnäolo on ilmeistä jo Eedenissä ennen syntiinlankeemusta.

`Lue Hes. 28:12–19 ja vertaa sitä 2. Moos. 25:19, 20. Millainen on tämän olennon lankeemus?`

Tämän tekstin mukaan pahuuden alkuperä on taivaassa ja kosminen kamppailu alkoi sieltä.

Ennen lankeemustaan olento, joka tuli tunnetuksi Paholaisena, oli vartijakerubi. Sen lisäksi, että hänet tunnistettiin täksi kerubiksi, hän oli ”täydellisistä täydellisin, täynnä viisautta, itse kauneus” ja oli ”Eedenissä, Jumalan puutarhassa” (Hes. 28:12, 13). Kumpaakaan näistä asioista ei voitu sanoa ihmisestä, Tyroksen kuninkaasta (tai kenestäkään muustakaan ihmisestä). Näin ollen tiedämme, että meille on annettu tässä välähdys Kointähden (lat. Lucifer) lankeemuksesta.

`Lue Jes. 14:12–15. Mitä lisätietoa tämä antaa suuren taistelun alkuperästä?`

Jesajan kirjan 14. luvun mukaan Lucifer päätti korottaa itsensä ja tehdä itsestään Jumalan kaltaisen. Tämä jae täydentää sitä, mitä näimme Hesekielin kirjassa, että hänen kauneutensa houkutti hänet ”korskeuteen” (Hes. 28:17). Hänen kauneutensa olisi pitänyt saada hänet ylistämään Jumalaa, joka teki hänet kauniiksi. Sen sijaan hänestä tuli ylpeä. Ja mikä vielä pahempaa, tässä ylpeydessään hän ryhtyi tavoittelemaan Jumalan paikkaa sekä panettelemaan häntä. Hes. 28:16 hepreankielinen termi kaupankäynnistä tarkoittaa myös ”panettelua”. Tämä ilmaus on osoitus siitä, miten Paholainen toimii Jumalaa ja myös meitä vastaan.

`Miten täydellinen olento voisi langeta, ellei ”täydellisyyteen” kuuluisi todellinen moraalinen vapaus?`