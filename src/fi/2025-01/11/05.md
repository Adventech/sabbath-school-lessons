---
title:  Kristuksen Vertaus Viinitarhasta
date:   12/03/2025
---

Matt. 21. luvussa olevassa vertauksessa viinitarhan omistajasta Jeesus jatkaa siitä, mihin Jesajan kirjan 5. luku jäi, ja valottaa viinitarhan omistajan luonnetta ja toimintaa tämän viinitarhan hyväksi.

`Lue Matt. 21:33–39 ja Jes. 5:4 kysymykset. Mitä muuta hän voisi tehdä kuin sen, mitä on jo tehnyt?`

Kristus lainaa Jesajan kirjan 5. luvun laulua viinitarhan omistajasta ja hänen viinitarhastaan. Jeesus lisää, että viinitarhan omistaja ”vuokrasi” viinitarhansa ”viininviljelijöille ja muutti itse pois maasta” (Matt. 21:33). Kun viinitarhan omistaja kahdesti lähetti palvelijansa (profeetat) keräämään satoa, viinitarhan vuokraajat hakkasivat ja tappoivat heidät (Matt. 21:34–36). Lopulta hän lähetti poikansa (Jeesuksen). He kuitenkin tappoivat myös hänet (Matt. 21:37–39).

Mitä muuta viinitarhuri voisi tehdä? Isä rakasti meitä niin paljon, että hän antoi rakkaan Poikansa (Joh. 3:16). Jos kosminen kamppailu on sen kaltainen kuin tässä esitetään, sitä ei voitu ratkaista ennenaikaisesti jumalallisen voiman avulla, vaan se edellytti ensin Jumalan luonteen julkista ilmaisemista kaikille luoduille. Se on ilmaistu viime kädessä Kristuksen tekemässä työssä (Room. 3:25, 26; Room. 5:8). Mitä muuta voisimme pyytää kuin sitä, että Jumala (Kristuksessa) antaisi itsensä kuolemaan puolestamme, jotta hän voisi vanhurskauttaa meidät tinkimättä millään tavoin omasta oikeudenmukaisuudestaan ja täydellisestä rakkaudestaan?

Ristin tapahtumat osoittavat, että Jumala on tehnyt kaiken mahdollisen pahuuden vähentämiseksi ja poistamiseksi, kuitenkaan tuhoamatta edellytyksiä, jotta aito rakkaus voi kukoistaa. Jos Jumalan käytettävissä olisi ollut jokin parempi tie, eikö hän olisi valinnut sitä? Vaikka ihmiset kärsivät suuresti tässä kosmisessa kamppailussa, Jumala itse kärsii eniten. Kun katsomme ristiä, voimme todellakin nähdä, millaista kärsimystä ja tuskaa synti on aiheuttanut Jumalalle itselleen. Rakkauteen sisältyvä vapaus oli kuitenkin niin pyhä, että Kristus oli valmis kestämään ristin meidän puolestamme.

`Lue Jes. 53:4. Kenen ”kivut” ja ”sairaudet” Kristus kantoi ristillä? Mitä tämän pitäisi kertoa meille kaikesta siitä, mitä Jumala on tehnyt puolestamme ja mitä pelastuksemme on maksanut hänelle?`