---
title:  Laulu Rakkaastani
date:   11/03/2025
---

Jumala on hämmästyttävillä tavoilla osoittanut rakkautensa ja vanhurskautensa kosmisen kamppailun keskellä. Jotkut saattavat kuitenkin kysyä: Olisiko Jumalan pitänyt tehdä enemmän kuin hän on tehnyt estääkseen ja/tai poistaakseen pahuuden? Olemme nähneet kosmisen kamppailun viitekehyksen osoittavan, että Jumala on toiminut kunnioittaakseen vapaata tahtoa, joka on välttämätön hänen ja ihmiskunnan välisten rakkaussuhteiden maksimaaliselle kukoistukselle. Lisäksi hän on mitä ilmeisimmin toiminut moraalisten rajoitusten eli voimankäytönsääntöjen puitteissa tässä kosmisessa kiistassa, joka koskee hänen omaa luonnettaan ja joka voidaan ratkaista vain osoittamalla, että hän rakastaa.

`Lue Jes. 5:1–4. Kuka puhuu näissä jakeissa? Kenestä Jesaja puhuu? Ketä viinitarha ja viinitarhan omistaja edustavat? Mikä merkitys on viinitarhan omistajan toimilla viinitarhan puolesta? Mikä on lopputulos?`

Näissä jakeissa Jesaja laulaa laulun rakkaastaan, viinitarhasta. Viinitarhan omistaja on Jumala itse, ja viinitarha edustaa Jumalan kansaa (ks. esim. Jes. 1:8; Jer. 2:21). Tässä yhteydessä esitettyä voidaan laajentaa myös suhteessa Jumalan laajempaan toimintaan tässä maailmassa. Näiden jakeiden mukaan viinitarhan omistaja (Jumala) teki kaiken sen, mitä kohtuudella voidaan odottaa hänen viinitarhansa kukoistuksen varmistamiseksi. Viinitarhan olisi pitänyt tuottaa hyviä rypäleitä, mutta se tuotti vain ”villimarjoja”, joita jotkut käännökset sanovat ”arvottomiksi”. Itse asiassa hepreankielinen sanamuoto voitaisiin tässä kirjaimellisesti kääntää haisevaksi hedelmäksi. Jumalan viinitarha tuottaa mätäneviä rypäleitä.

Jes. 5:3 siirrytään siihen, että Jumala itse puhuu ja kutsuu ihmisiä ”ratkaisemaan” asia hänen ja hänen viinitarhansa välillä. Jes. 5:4:ssä Jumala itse esittää tärkeät kysymykset: ”Mitä pitäisi vielä tehdä viinitarhalleni? Mitä jäi tekemättä? Minä odotin siltä rypäleitä, miksi se kasvoi villimarjoja?” Mitä muuta hän voisi tehdä? Kuinka kiehtovaa, että hän jopa pyytää muita arvioimaan, mitä hän on tehnyt.

`Kun katsot ristiä, jossa Jumala antoi itsensä uhriksi kaikkien meidän syntiemme tähden, jäikö mitään tekemättä?`