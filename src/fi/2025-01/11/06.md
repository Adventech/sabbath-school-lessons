---
title:  Jumalan Nimen Puhdistaminen
date:   13/03/2025
---

Viime kädessä Jumalan nimi tulee kaikin tavoin puhdistettua. Isän, Pojan ja Pyhän Hengen lunastussuunnitelman mukaisesti tehdyn työn kautta Jumalan täydellinen vanhurskaus ja rakkaus ylittää kaiken perustellunkin epäilyn (ks. Room. 3:25, 26; Room. 5:8).

`Lue Room. 3:1–4 ja vertaa sitä Jes. 5:3, 4. Miten Jumala voittaa kamppailua koskevassa oikeudenkäynnissä?`

Roomalaiskirjeen 3. luvussa ja Jesajan kirjan 5. luvussa näemme, että Jumala (jossain rajoitetussa mielessä) kutsuu luotuja arvioimaan luonnettaan, vaikka meillä ei ole oikeutta tai asemaa tehdä niin. Lopulta, kun kaikki ”kirjat” on avattu, näemme todisteet siitä, että Jumala on täydellisen oikeudenmukainen ja vanhurskas. Jumala puhdistaa nimensä koko älyllisen luomakunnan edessä.

`Lue Ilm. 15:3 ja Ilm. 19:1–6. Mitä nämä tekstit opettavat Jumalan nimen puhdistamisesta aikojen lopussa?`

Kautta koko Raamatun Jumala osoittaa olevansa huolissaan nimestään. Miksi? Sinulla ei voi olla syvää rakkaussuhdetta sellaisen ihmisen kanssa, jonka luonnetta inhoat tai johon et luota. Jos joku kertoisi puolisollesi tai tulevalle puolisollesi hirvittäviä valheita luonteestasi, tekisit kaikkesi vastustaaksesi niitä, sillä jos tällaiset väitteet uskotaan, ne murentaisivat rakkaussuhteesi.

Lopulta Jumalan nimi puhdistetaan ristillä ja koko lunastussuunnitelman kautta. Tutkivassa tuomiossa Jumalan nimi puhdistetaan meitä katselevan maailmankaikkeuden edessä.

Sitten tutkivan tuomion aikana, jolloin lunastetut tulevat jopa ”tuomitsemaan enkeleitäkin” (1. Kor. 6:2, 3), Jumalan nimi puhdistetaan, koska lunastetuille on annettu tilaisuus tarkastella tapahtumia ja nähdä itse, miksi Jumala on toiminut niin kuin on toiminut, ja että kaikki Jumalan tuomiot ovat olleet aina ja ainoastaan täydellisen vanhurskaita ja rakastavia. Ennen kuin kaikki on ohi, saamme vastaukset kaikkiin kysymyksiimme (ks. 1. Kor. 4:5).

Lopulta jokainen polvistuu ja jokainen kieli tunnustaa, että Jeesus on Herra (Fil. 2:10, 11). Tämä kaikki osoittaa Jumalan syyttömäksi häntä vastaan esitettyihin syytöksiin.