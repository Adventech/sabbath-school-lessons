---
title:  Vanhurskas Ja Vanhurskauttaja
date:   10/03/2025
---

Kristuksen työ tekee joka käänteessä tyhjäksi Paholaisen tekemän työn. Jeesus ”tuli maailmaan, että hän tekisi tyhjäksi Paholaisen teot” (1. Joh. 3:8) ja riistäisi kuolemallaan ”vallan kuoleman valtiaalta, Saatanalta” (Hepr. 2:14). Vihollisen vallan täydellinen kukistaminen tapahtuu kuitenkin kahdessa vaiheessa. Ensinnäkin Kristus kumoaa ristin työn kautta Paholaisen herjaavat väitteet. Myöhemmin Paholainen ja hänen valtakuntansa tuhoutuvat.

`Lue Room. 3:23–26 ja Room. 5:8. Mitä nämä jakeet paljastavat siitä, miten Kristus voittaa Paholaisen väitteet?`

Kuten olemme huomanneet, vihollinen väittää, ettei Jumala ole täysin vanhurskas ja rakastava. Jumala tarjoaa kuitenkin Kristuksessa Jumalan vanhurskauden ja rakkauden lopullisen ilmentymän, ja hän teki sen ristin kautta.

Jeesuksen kuoleman jälkeen ”Saatana näki, että häneltä riistettiin hänen valepukunsa. Hänen hallituksensa paljastettiin lankeamattomille enkeleille ja koko maailmankaikkeudelle. Hän oli osoittautunut murhaajaksi. Vuodattamalla Jumalan Pojan veren hän oli iäksi menettänyt taivaallisten olentojen myötätunnon.” (5AO 315.)

`Lue Ilm. 12:10–12 verraten sitä jakeeseen 1. Moos. 3:15. Miten nämä jakeet valaisevat Kristuksen ristillä saavuttaman voiton kosmista merkitystä?`

Lunastuksen historia tarjoaa runsaasti todisteita siitä, että voimme luottaa Jumalan toimivan aina niin, että loppujen lopuksi toteutuu se, mikä on hyväksi kaikille osapuolille. Raamatun Jumala tekee aina sitä, mikä on hyvää ja suotavaa, kun otetaan huomioon hänen käytettävissään olevat väylät suuressa taistelussa (5. Moos. 32:4; 1. Sam. 3:18; Ps. 145:17; Dan. 4:34; Hab. 1:13; Ilm. 15:3; 1. Moos. 18:25).

`Miksi Jumalan vanhurskauden ja rakkauden osoittaminen kosmisessa kamppailussa on niin tärkeää? Kun pohdit ristiä ja kaikkia Jumalan lunastussuunnitelman mukaisia tekoja, miten Jumalan teot antavat sinulle luottamusta Jumalan rakkauteen, jopa koettelemusten ja kärsimysten keskellä?`