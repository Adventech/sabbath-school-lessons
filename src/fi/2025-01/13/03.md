---
title:  Laki On Pyhä Ja Vanhurskas Ja Hyvä
date:   24/03/2025
---

Rakkaus on Jumalan lain perusta. Kun Jumala korottaa lakia, hän korottaa rakkautta. Tämän vuoksi Jeesus kuoli pelastaakseen syntiset, jotta hän voisi korottaa lakia ja samalla osoittaa meille armoa. Näin hän voisi olla sekä vanhurskas että niiden vanhurskauttaja, jotka uskovat (Room. 3:25, 26). Mikä ilmaus rakkaudesta! Näin ollen lunastusprosessi ei mitätöi lakia, vaan pikemminkin vahvistaa sitä entisestään.

`Lue Room. 6:1–3 ja sitten Room. 7:7–12, painottaen erityisesti jaetta 12. Mitä nämä jakeet kertovat meille laista vielä Kristuksen kuoleman jälkeenkin?`

Vaikka jotkut uskovat, että armo ja lunastus kumoavat lain, Paavali sanoo selvästi, että meidän ei pidä jatkaa synnissä elämistä, jotta armo lisääntyisi. Pikemminkin ne, jotka uskovat Kristukseen, on ”kastettu hänen kuolemaansa” ja heidän on siksi pidettävä itseään synnille kuolleina ja elävinä Kristuksessa.

Jumalan laki ei ole syntiä, mutta (muun muassa) se tekee synnin ja syntisyytemme meille näkyväksi. Siksi, todellakin: ”Laki itse on silti pyhä, ja käsky on pyhä, oikea ja hyvä.” (Room. 7:12.) Se paljastaa, mitä mikään muu ei paljasta, että tarvitsemme kipeästi pelastusta ja lunastusta, jotka tulevat vain Kristuksen kautta. Näin ollen me emme kumoa lakia ”vetoamalla uskoon”, vaan ”päinvastoin vahvistamme sen mitä laki sanoo” (Room. 3:31).

Kristus ei tullut poistamaan lakia, vaan täyttämään kaiken sen, mikä oli luvattu laissa ja profeetoissa. Niinpä hän korostaa, että ”ennen kuin taivas ja maa katoavat”, ei laista häviä edes ”yksikään kirjain, ei pieninkään piirto” (Matt. 5:18).

Jumalan laki itsessään edustaa Jumalan pyhyyttä – hänen täydellistä rakkauden, vanhurskauden, hyvyyden ja totuuden luonnettaan (3. Moos. 19:2; Ps. 19:8, 9; Ps. 119:142, 172). Tässä suhteessa on merkittävää, että 2. Moos. 31:18 mukaan Jumala kirjoitti itse kymmenen käskyä kivitauluihin. Nämä kiveen kirjoitetut lait todistavat Jumalan muuttumattomasta luonteesta ja hänen moraalisesta hallinnostaan, joka perustuu rakkauteen – suuren taistelun keskeiseen aiheeseen.

`Lue Joh. 14:15. Miten tämä lain ja rakkauden välinen yhteys auttaa meitä ymmärtämään Jeesuksen sanoja?`