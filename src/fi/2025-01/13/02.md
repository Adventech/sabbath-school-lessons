---
title:  Rakkauden Laki
date:   23/03/2025
---

Jumalan laki ei koostu abstrakteista periaatteista; sen sijaan Jumalan laki ilmentää suhdetta. Tämä käy selvästi ilmi kymmenestä käskystä. Kymmenen käskyn perusperiaatteet olivat olemassa jo Eedenin puutarhassa, ne rakkauden periaatteet, joiden oli määrä hallita Jumalan ja ihmisten välistä suhdetta sekä ihmisten keskinäistä suhdetta.

Kun 2. Mooseksen kirjan 20. luvussa julistetut kymmenen käskyä kirjoitettiin myöhemmin kivisiin tauluihin, ne annettiin Israelille liittosuhteen yhteydessä. Käskyt kirjoitettiin muistiin sen jälkeen, kun Herra oli jo vapauttanut kansansa Egyptistä, ja käskyt perustuivat Jumalan rakkauteen ja hänen kansalleen antamiinsa lupauksiin (ks. 2. Moos. 6:7, 8; 3. Moos. 26:12). Kymmenen käskyn kaksiosaisesta jaottelusta voi nähdä, että ne tähtäävät siihen, että suhteemme Jumalaan ja suhteemme toisiin ihmisiin kukoistaisi.

`Lue 2. Moos. 20:1–17. Miten nämä jakeet ilmaisevat kaksiosaisen rakkauden periaatteen: rakasta Jumalaa ja rakasta lähimmäistäsi?`

Neljä ensimmäistä käskyä koskevat ihmisten suhdetta Jumalaan, ja kuusi viimeistä käskyä ihmisten keskinäisiä suhteita. Suhteitamme sekä Jumalaan että muihin ihmisiin on säänneltävä Jumalan lain periaatteiden mukaisesti.

Nämä kaksi lain osaa vastaavat suoraan sitä, mitä Jeesus kutsui kahdeksi suurimmaksi käskyksi: ”Rakasta Herraa, Jumalaasi, koko sydämestäsi – – ” (Matt. 22:37; vrt. 5. Moos. 6:5) ja ”Rakasta lähimmäistäsi niin kuin itseäsi” (Matt. 22:39; vrt. 3. Moos. 19:18).

Neljä ensimmäistä käskyä kuvaavat sitä, miten meidän odotetaan rakastavan Jumalaa koko olemuksestamme, ja kuusi viimeistä sitä, miten meidän odotetaan rakastavan toisiamme niin kuin itseämme. Jeesus tekee selväksi, että nämä kaksi suurta rakkauskäskyä liittyvät olennaisesti lakiin. ”Näiden kahden käskyn varassa ovat laki ja profeetat.” (Matt. 22:40.)

Koko Jumalan laki perustuu siis Jumalan rakkauteen. Jumalan rakkaus ja laki ovat erottamattomia. Kuulemme usein ihmisten sanovan: Meidän ei tarvitse noudattaa lakia, meidän on vain rakastettava Jumalaa ja muita. Miksi tuossa ajatuksessa ei ole mitään järkeä?