---
title:  Rakkaus Toteuttaa Koko Lain
date:   26/03/2025
---

Rakkauden ja lain välistä suhdetta ei voi liioitella. Raamatun mukaan rakastaminen on lain täyttämistä.

Room. 13:8–10 Paavali opettaa, että joka ”rakastaa toista, on täyttänyt lain vaatimukset” (Room. 13:8). Lueteltuaan useita kymmenen käskyn kuudesta viimeisestä käskystä Paavali julistaa, että nämä ”voidaan koota tähän sanaan: ’Rakasta lähimmäistäsi niin kuin itseäsi.’” (Room. 13:9.) Paavali todellakin opettaa selvästi, että ”rakkaus toteuttaa koko lain” (Room. 13:10). Galatalaiskirjeessä hän selittää myöhemmin, että lain ”kaikki käskyt on pidetty, kun tätä yhtä noudatetaan: ‘Rakasta lähimmäistäsi niin kuin itseäsi.’” (5:14.) Millainen rakkaus sitten täyttää lain? Miltä sellainen rakkaus näyttää?

`Lue Matt. 23:23, 24. Mitä ovat lain tärkeimmät asiat? Lue 5. Moos. 5:12–15 ja Jes. 58:13, 14. Miten laki liittyy Jumalalle tärkeään oikeudenmukaisuuteen ja lunastukseen?`

Jeesus nimeää lain tärkeimmiksi asioiksi ”oikeudenmukaisuuden, laupeuden ja uskollisuuden”. Voimme nähdä Raamatusta, että erityisesti juuri sapatti itsessään liittyy olennaisesti vapautukseen ja oikeudenmukaisuuteen.

5\. Moos. 5. luvussa sapattikäskyn perustana on se, että Jumala vapautti Israelin orjuudesta. Toisin sanoen sapatti ei ole vain luomisen muistomerkki, vaan se on myös orjuudesta ja sorrosta vapautumisen muistomerkki. Kun puhutaan, ettei sapattina ajeta omia etuja, vaan sitä kutsutaan ilon päiväksi ja iloitaan Herrasta (Jes. 58:13, 14), silloin korostetaan rakkauden ja oikeudenmukaisuuden tekoja muita kohtaan – hyvän tekemistä, nälkäisten ruokkimista, kodittomien majoittamista (ks. Jes. 58:3–10).

Kun otetaan huomioon kaikki nämä opetukset (ja monet muut), niin niiden, jotka haluavat täyttää lain rakkauden kautta, tulisi olla huolissaan paitsi tehdyistä synneistä myös laiminlyönnin synneistä. Rakkaus lain täyttymyksenä ei tarkoita pelkästään lain noudattamista siinä mielessä, että pidättäydytään tekemästä syntiä, vaan se koostuu myös aktiivisesta hyvän tekemisestä – sellaisten rakkauden tekojen tekemisestä, jotka uskollisesti edistävät oikeudenmukaisuutta ja laupeutta. Jumalalle uskollisena oleminen on muutakin kuin vain sitä, ettei lain kirjainta rikota.