---
title:  Ennen Kaikkea Rakastakaa Toisianne
date:   27/03/2025
---

Jos rakkaus on lain täyttymys, Jumalan lakia ei voi noudattaa täydessä merkityksessä pelkästään pidättäytymällä vääristä teoista. Itse rakkauden laki (joka ilmaistaan kaikkialla Raamatussa) ei ainoastaan käske meitä pidättäytymään pahoista teoista, vaan laki kehottaa meitä tekemään tekoja, jotka paljastavat Jumalan rakkauden muille – ei ainoastaan muille seurakunnan jäsenille vaan myös koko maailmalle, joka niin kipeästi tarvitsee todellista kristillistä todistusta.

`Lue Jaak. 2:1–9. Mitä ratkaisevan tärkeitä viestejä saamme tästä?`

Jaakob tuomitsee tässä voimakkaasti yhteiskunnan epäoikeudenmukaisuuden ja mainitsee erityisesti köyhien häpäisemisen ja joidenkin rikkaiden harjoittaman sorron. Sitten hän kiinnittää huomion käskyyn rakastaa lähimmäistä ja sanoo, että jos täytätte tämän käskyn, ”teette oikein” (Jaak. 2:8).

Ellen G. White on ilmaissut asian: ”Jumalan rakkaus ilmenee täällä maailmassa lähimmäisenrakkautena. Kunnian Kuningas tuli yhdeksi meistä sytyttääkseen sydämeemme tämän rakkauden ja tehdäkseen meidät yhden perheen jäseniksi. Ja kun hänen jäähyväissanansa täyttyvät: ’Tämä on minun käskyni, että te rakastatte toisianne, niinkuin minä olen teitä rakastanut’ (Joh. 15:12), kun rakastamme maailmaa, kuten hän sitä rakasti, silloin hänen tehtävänsä meihin nähden on täyttynyt. Me olemme valmiit taivasta varten, sillä meillä on taivas sydämessämme.” (5AO 197.)

Kun me rakastamme maailmaa, niin kuin Kristus on rakastanut maailmaa, olemme sopivia taivaaseen. Mikä voimallinen ilmaus siitä, mitä Jeesuksen seuraaminen tarkoittaa!

Jeesus käskee seuraajiaan rakastamaan toisiaan niin kuin ”minä olen rakastanut teitä” (Joh. 13:34). Jeesus julistaa myös: ”Kaikki tuntevat teidät minun opetuslapsikseni, jos te rakastatte toisianne.” (Joh. 13:35.) Rakkaus on todella keskeinen osa kristillistä uskoa, koska Jumala on rakkaus (1. Joh. 4:8, 16). Niiden, jotka väittävät rakastavansa Jumalaa, tulee rakastaa toisiaan (vrt. 1. Joh. 3:11; 4:20, 21).

1\. Piet. 4:8 kehottaa kristittyjä: ”Ennen kaikkea pysykää kestävinä keskinäisessä rakkaudessanne, sillä ’rakkaus peittää paljotkin synnit’.” (Ks. myös Hepr. 10:24; 1. Tess. 3:12.)

Pohdi ajatusta, että maailmaa tulee rakastaa kuten Jeesus sitä rakastaa.