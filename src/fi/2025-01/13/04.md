---
title:  Laki Ja Armo
date:   25/03/2025
---

Kuten olemme nähneet, laki ja armo eivät ole toistensa vastakohtia. Sen sijaan ne palvelevat eri tehtäviä Jumalan rakkauden ja oikeudenmukaisuuden mukaisesti. Lain ja armon jyrkkä vastakkainasettelu olisi hämmentänyt muinaisia israelilaisia, jotka pitivät Jumalan lain antamista itsessään suurena osoituksena Jumalan armosta. Siinä missä ympäröivien kansojen ”jumalat” olivat oikukkaita ja täysin arvaamattomia jättäen ihmiset vaille tietoa siitä, mitä ”jumalat” halusivat ja mikä heitä miellyttäisi, Raamatun Jumala ohjeistaa kansaansa hyvin selvästi siitä, mikä häntä miellyttää. Häntä miellyttää juuri se, mikä on hänen koko kansalleen, yksilöllisesti ja kollektiivisesti, perimmäistä hyvää.

Laki ei kuitenkaan voi pelastaa meitä synnistä eikä muuttaa ihmisten sydämiä. Synnynnäisen syntisyytemme vuoksi tarvitsemme hengellisen sydämensiirron.

`Lue Jer. 31:31–34. Mitä teksti opettaa Jumalan lupauksista antaa meille uusi sydän? Vertaa tätä Kristuksen sanoihin Nikodemokselle uudestisyntymisestä, Joh. 3:1–21. Katso myös Hepr. 8:10.`

Jumala itse kirjoitti kymmenen käskyä kivitauluihin (2. Moos. 31:18), mutta laki tuli kirjoittaa myös Jumalan kansan sydämiin (Ps. 37:30, 31). Ihannetapauksessa Jumalan rakkauden laki ei olisi ulkoinen, vaan sisäinen luonteessamme. Jumala yksin voisi kirjoittaa lakinsa ihmisen sydämeen, ja hän lupasi tehdä niin liittokansalleen (ks. Hepr. 8:10).

Emme voi pelastaa itseämme noudattamalla lakia. Päinvastoin. Meidät pelastetaan yksin armosta uskon kautta. Pelastus on Jumalan lahja (Ef. 2:8). Emme noudata lakia pelastuaksemme, vaan noudatamme lakia, koska olemme jo pelastuneet. Emme noudata lakia, jotta meitä rakastettaisiin, vaan siksi, että meitä rakastetaan, ja siksi haluamme rakastaa Jumalaa ja muita (ks. Joh. 14:15).

Laki osoittaa meille syntimme (Jaak. 1:22–25; Room. 3:20; Room. 7:7), se osoittaa meille, että tarvitsemme lunastajaa (Gal. 3:22–24), ja se opastaa meitä parhaaseen mahdolliseen elämään sekä paljastaa Jumalan rakkaudellisen luonteen.

`Mitä toivoa sinulla on tuomion suhteen? Suojaako sinua ahkera ja uskollinen lain noudattamisesi vai Kristuksen vanhurskaus?`