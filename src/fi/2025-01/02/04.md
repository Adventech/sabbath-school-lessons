---
title:  Ehdollinen Suhde
date:   07/01/2025
---

Jumala kutsuu jokaista ihmistä läheiseen rakkaussuhteeseen hänen kanssaan (ks. Matt. 22:1–14). Kutsun vastaanottaminen merkitsee Jumalan käskyn noudattamista rakastaa Jumalaa ja muita ihmisiä (ks. Matt. 22:37–39). Se, nauttiiko ihminen tämän suhteen eduista, riippuu siitä, päättääkö hän omasta tahdostaan hyväksyä vai hylätä hänen rakkautensa.

`Lue Hoos. 9:15; Jer. 16:5; Room. 11:22 ja Juud. 21. Mitä nämä jakeet opettavat siitä, voiko Jumalan rakkauden hyödyt hylätä – jopa menettää?`

Näissä sekä muissa teksteissä Jumalan kanssa vallitsevan rakkaussuhteen hyödyistä nauttiminen kuvataan toistuvasti ehdollisena, joka riippuu ihmisen vastauksesta hänen rakkauteensa. Meidän ei kuitenkaan pidä erehtyä ajattelemaan, että Jumala koskaan todella lakkaa rakastamasta ketään. Kuten olemme huomanneet, Jumalan rakkaus on ikuista. Vaikka Hoos. 9:15:ssä Jumala sanoo kansastaan: ”En rakasta sitä enää”, on tärkeää muistaa, että myöhemmin samassa kirjassa Jumala julistaa kansastaan: ”Minä rakastan heitä omasta tahdostani – –.” (Hoos. 14:5.) Hoos. 9:15 ei voi tarkoittaa, että Jumala lakkaa kokonaan rakastamasta kansaansa. Sen sijaan sen täytyy viitata siihen, että rakkaussuhde Jumalaan on ehdollinen koskien jotakin tiettyä näkökohtaa tai etua. Se, miten me vastaamme hänen rakkauteensa, on ratkaisevaa tämän suhteen jatkumisen kannalta.

”Joka on ottanut vastaan minun käskyni ja noudattaa niitä, se rakastaa minua. Ja minun Isäni rakastaa sitä, joka rakastaa minua, ja häntä minäkin rakastan ja ilmaisen hänelle itseni.” (Joh. 14:21.) Samoin Jeesus julistaa opetuslapsilleen: ”Rakastaahan Isä itse teitä, koska te olette rakastaneet minua ja uskoneet, että olen tullut Jumalan luota.” (Joh. 16:27.)

Nämä ja muut tekstit opettavat, että pelastavan Jumala-suhteen etujen säilyttäminen riippuu siitä, hyväksymmekö Jumalan rakkauden (mikä edellyttää halukkuutta olla tuon rakkauden välittäjiä). Tämäkään ei tarkoita, että Jumalan rakkaus koskaan lakkaisi. Pikemminkin, aivan kuten emme voi estää aurinkoa paistamasta, mutta voimme itse piiloutua auringon säteiltä, emme voi tehdä mitään estääksemme Jumalaa rakastamasta ikuisella rakkaudella. Voimme kyllä lopulta hylätä suhteemme Jumalaan ja siten jäädä paitsi siitä, mitä se tarjoaa, erityisesti lupauksesta iankaikkisesta elämästä.