---
title:  Menetetty Armo
date:   08/01/2025
---

Jumalan rakkaus on ikuista ja ansaitsematonta. Meillä on mahdollisuus hyväksyä tai hylätä tuo rakkaus, mutta vain siksi, että Jumala rakastaa meitä omasta tahdostaan täydellisellä, ikuisella rakkaudellaan jo ennen kaikkea sitä, mitä me teemme (Jer. 31:3). Rakkautemme Jumalaa kohtaan on vastaus siihen, mikä on annettu meille jo ennen kuin pyysimme sitä.

`Lue 1. Joh. 4:7–20, ja tarkastele erityisesti jakeita 7 ja 19. Mitä teksti kertoo meille siitä, mitä Jumalan rakkaus ensisijaisesti koskee?`

Jos Jumala ei ensin rakastaisi meitä, me emme voisi rakastaa häntä vastavuoroisesti. Vaikka Jumala loi meidät kykeneviksi rakastamaan ja tulemaan rakastetuiksi, Jumala itse on kaiken rakkauden perusta ja lähde. Meillä on mahdollisuus valita, otammeko sen vastaan ja heijastammeko sitä sitten elämässämme. Tätä totuutta havainnollistaa Kristuksen vertaus anteeksiantamattomasta palvelijasta (ks. Matt. 18:23–35).

Vertauksesta näemme, että palvelija ei olisi voinut mitenkään koskaan maksaa takaisin sitä, mitä hän oli velkaa isännälle. Matteuksen tekstissä palvelija oli isännälleen velkaa 10 000 talenttia. Yksi talentti vastasi noin kuutta tuhatta denaaria. Yksi denaari oli se, mitä keskivertotyöläiselle maksettiin yhdestä työpäivästä (vrt. Matt. 20:2). Keskivertotyöläiseltä kestäisi siis 6 000 työpäivää ansaita yksi talentti. Oletetaan, että vapaapäivät huomioiden keskivertotyöläinen voisi työskennellä 300 päivää vuodessa ja ansaita siten 300 denaaria vuodessa. Kestäisi siis noin kaksikymmentä vuotta maksaa takaisin yksi talentti, joka koostui 6 000 denaarista (6 000/300 = 20). Ansaitakseen 10 000 talenttia keskivertotyöläisen olisi siis työskenneltävä 200 000 vuotta. Lyhyesti sanottuna palvelija ei voisi koskaan maksaa tätä velkaa takaisin. Isäntä tunsi kuitenkin myötätuntoa palvelijaansa kohtaan ja antoi vapaaehtoisesti anteeksi tämän valtavan velan.

Kun tämä anteeksisaanut palvelija kuitenkin kieltäytyi antamasta anteeksi erään palvelijatoverinsa paljon pienempää, 100 denaarin, velkaa ja heitätti hänet velan vuoksi vankilaan, isäntä suuttui ja perui armollisen anteeksiantonsa. Palvelija menetti isäntänsä rakkauden ja anteeksiannon. Vaikka Jumalan myötätunto ja laupeus eivät koskaan lopu, ihminen voi lopulta hylätä, jopa menettää, Jumalan myötätunnon ja laupeuden tuomat edut.