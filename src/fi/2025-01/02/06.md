---
title:  Lahjaksi Olette Saaneet, Lahjaksi Antakaa
date:   09/01/2025
---

Kuten palvelija, mekään emme voi koskaan maksaa takaisin Jumalalle velkaamme. Emme voi koskaan ansaita Jumalan rakkautta. ”Mutta Jumala osoittaa rakkautensa meitä kohtaan siinä, että Kristus kuoli meidän puolestamme, kun vielä olimme syntisiä.” (Room. 5:8.) Kuinka ihmeellistä rakkautta! Kuten 1. Joh. 3:1 asian ilmaisee: ”Katsokaa, kuinka suurta rakkautta Isä on meille osoittanut: me olemme saaneet Jumalan lapsen nimen – –.”

Se, mitä voimme ja mitä meidän pitäisi tehdä, on heijastaa Jumalan rakkautta muille niin paljon kuin voimme. Jos olemme kokeneet Jumalan myötätunnon osoituksen ja anteeksiannon, kuinka paljon enemmän meidän pitäisi osoittaa myötätuntoa ja anteeksiantaa muille! Muista, että palvelija menetti isäntänsä myötätunnon ja anteeksiannon, koska hän ei antanut anteeksi toiselle palvelijalle. Jos todella rakastamme Jumalaa, emme jätä heijastamatta hänen rakkauttaan muille.

`Lue Joh. 15:12; 1. Joh. 3:16 ja 1. Joh. 4:7–12. Mitä tekstit opettavat näiden välisestä suhteesta: Jumalan rakkaus, meidän rakkautemme Jumalaa kohtaan sekä rakkautemme toinen toistamme kohtaan?`

Pian Joh. 15:12:n jälkeen Jeesus sanoi opetuslapsilleen: ”Te olette ystäviäni, kun teette sen minkä käsken teidän tehdä.” (Joh. 15:14.) Ja mitä Jeesus käski heitä tekemään? Jeesus käski heitä (ja meitä) rakastamaan toisia niin kuin hän rakasti heitä.

Meidän pitäisi tunnustaa, että meille on annettu anteeksi ääretön velka, jota emme voi koskaan maksaa takaisin, ja vain ristillä se voitiin maksaa puolestamme. Siksi meidän tulisi rakastaa ja ylistää Jumalaa sekä elää osoittaen rakkautta ja armoa muita kohtaan. Kuten Luuk. 7:47 opettaa, se, jolle on annettu paljon anteeksi, rakastaa paljon, mutta ”joka saa anteeksi vähän, se myös rakastaa vähän”. Kukapa meistä ei ymmärrä, kuinka paljon hänelle on annettu anteeksi?

Meidän pitäisi auttaa ihmisiä heidän jokapäiväisessä elämässään. Meidän pitäisi pyrkiä myös olemaan Jumalan rakkauden välittäjinä ja ohjata ihmiset hänen luokseen, joka tarjoaa heille lupauksen iankaikkisesta elämästä uudessa taivaassa ja uudessa maassa – tämän maailman, jota synti ja kuolema, Jumalan rakkauden hylkäämisen hedelmät, niin paljon ovat runnelleet ja turmelleet, täysin uudeksi luomisen.