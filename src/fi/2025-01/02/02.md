---
title:  Jumalan Ikuinen Rakkaus
date:   05/01/2025
---

Raamattu on selkeä: Jumala rakastaa kaikkia. Raamatun kuuluisin jae, Joh. 3:16, julistaa tätä totuutta: ”Jumala on rakastanut maailmaa niin paljon, että antoi ainoan Poikansa, jottei yksikään, joka häneen uskoo, joutuisi kadotukseen, vaan saisi iankaikkisen elämän.”

`Lue Ps. 33:5 (VKR) ja Ps. 145:9. Mitä nämä jakeet opettavat siitä, kuinka pitkälle Jumalan laupeus, myötätunto ja armo ulottuvat?`

Jotkut saattavat ajatella, että he eivät ole rakastettavia tai että Jumala rakastaa kaikkia muita, mutta ei heitä. Kuitenkin Raamattu julistaa johdonmukaisesti, että Jumala rakastaa jokaista ihmistä. Ei ole ketään, jota hän ei rakastaisi. Ja koska Jumala rakastaa kaikkia, hän myös haluaa, että kaikki pelastuvat.

`Lue 2. Piet. 3:9; 1. Tim. 2:4 ja Hes. 33:11. Mitä nämä jakeet opettavat Jumalan halusta pelastaa kaikki?`

Joh. 3:16 jälkeen tuleva jae lisää: ”Ei Jumala lähettänyt Poikaansa maailmaan sitä tuomitsemaan, vaan pelastamaan sen.” (Joh. 3:17.) Jos se olisi yksin Jumalasta kiinni, jokainen ihminen hyväksyisi hänen rakkautensa ja pelastuisi. Herra ei kuitenkaan pakota rakkauttaan kenellekään. Ihmiset ovat vapaita hyväksymään tai hylkäämään sen.

Vaikka jotkut hylkäävät sen, Jumala ei koskaan lakkaa rakastamasta heitä. Jer. 31:3 hän julistaa kansalleen: ”Minä olen sinua aina rakastanut, Israel, siksi vedän sinua luokseni uskollisesti.”

Raamattu opettaa toistuvasti muissa kohdissa, että Jumalan rakkaus pysyy ikuisesti (ks. esim. Ps. 136). Jumalan rakkaus ei koskaan lopu. Se on ikuista. Meidän on vaikea ymmärtää tätä, koska meidän on usein helppo olla rakastamatta muita, eikö totta?

Jos me yksilöinä voisimme kuitenkin oppia kokemaan tuon rakkauden todellisuuden – toisin sanoen tuntemaan Jumalan rakkauden itse – kuinka eri tavalla voisimme elää ja kohdella muita.

`Jumala rakastaa kaikkia, siis myös halveksittavia henkilöitä. Miten meidän tulisi suhtautua heihin?`