---
title:  Tämän Maailman (väliaikainen) Hallitsija
date:   05/03/2025
---

Paholaiselle ja hänen lähipiirilleen annetaan väliaikaisesti merkittävä toimivalta tässä maailmassa. Sitä kuitenkin rajoittavat jonkinlaiset voimankäyttösäännöt.

Nämä voimankäyttösäännöt eivät rajoita ainoastaan vihollisen – Paholaisen ja hänen kumppaneidensa – toimia, vaan ne rajoittavat myös Jumalan toimia, joilla hän voisi poistaa tai lieventää vihollisen toimivaltaan (väliaikaisesti) kuuluvaa pahuutta. Koska Herra ei koskaan riko lupauksiaan, hän on suostunut voimankäyttösääntöihin, joiden puitteissa toimia – antaen näin Paholaiselle jonkinlaisen rajoitetun ja väliaikaisen valta-aseman. Jumala on moraalisesti rajoittanut myös tulevaa toimintatapaansa (vähentämättä voimaansa).

`Lue Joh. 12:31; Joh. 14:30; Joh. 16:11; 2. Kor. 4:4 ja Luuk. 4:6. Mitä nämä tekstit opettavat vihollisen hallintavallasta tässä maailmassa?`

Uudessa testamentissa kerrotaan valtakuntien yhteenotosta, valon ja pimeyden valtakunnista, ja että pimeys aiheutuu Paholaisesta ja hänen kapinastaan. Osa Kristuksen tehtävää oli kukistaa Paholaisen valtakunta: ”Juuri sitä varten Jumalan Poika tuli maailmaan, että hän tekisi tyhjäksi Paholaisen teot.” (1. Joh. 3:8.)

On kuitenkin olemassa ”voimankäyttösäännöt”, jotka rajoittavat sitä, mitä Jumala voi tehdä pysyen silti uskollisena oman hallintavaltansa taustalla oleville periaatteille. Näihin rajoituksiin kuuluvat ainakin (1) vapaan tahdon antaminen luoduille ja (2) liiton voimankäyttösäännöt, joita me emme ainakaan vielä tunne. Tällaisilla jumalallisen toiminnan esteillä ja rajoituksilla on merkittäviä seurauksia Jumalan moraaliselle kyvylle vähentää ja/tai välittömästi poistaa pahuus tässä maailmassa. Näin ollen näemme jatkuvasti pahuutta ja kärsimystä, mikä voi todellakin saada monet ihmiset kyseenalaistamaan joko Jumalan olemassaolon tai hänen hyvyytensä. Kun kuitenkin ymmärretään suuren taistelun tausta ja ne rajoitukset, jotka Jumala on asettanut sille, miten hän käsittelee pahuutta, voimme jossain määrin paremmin ymmärtää, miksi asiat ovat niin kuin ovat – ainakin siihen asti, kunnes Jumala voittaa lopullisesti pahuuden.

`Jeesus kutsuu Paholaista tämän maailman ”hallitsijaksi”. Miten se auttaa ainakin jonkin verran ymmärtämään sitä pahuutta, jota maailmassa nyt on?`