---
title:  Ilmestyskirjan Lohikäärme
date:   03/03/2025
---

Kokonaisvaltainen näkökulma kosmisen taistelun taivaallisista valloista kiteytyy Ilmestyskirjassa, jossa Paholainen kuvataan suurena lohikäärmeenä, joka vastustaa Jumalaa ja eksyttää koko ihmiskunnan (Ilm. 12:9).

`Lue Ilm. 13:1–8. Mitä teksti paljastaa lohikäärmeen toimivallan laajuudesta?`

Lohikäärme (Paholainen) ei ainoastaan sodi Jumalaa (Ilm. 12:7–9) ja hänen palvelijoitaan vastaan (esim. Ilm. 12:1–6), vaan hänet kuvataan myös niiden maallisten valtakuntien hallitsijana, jotka vainoavat Jumalan kansaa kautta aikojen.

Lohikäärme ”antoi – – voimansa ja valtaistuimensa ja suuren vallan” merestä nousevalle pedolle (Ilm. 13:2; vrt. Ilm. 13:5; Ilm. 17:13, 14). Tälle merestä nousevalle pedolle annetaan ”suu, joka herjaa ja puhuu suuria sanoja, ja se sai tämän vallan neljäkymmenenkahden kuukauden ajaksi” (Ilm. 13:5).

Paholainen (lohikäärme) antaa siis voiman ja hallintavallan pedolle (maallinen uskonnollis-poliittinen valta). Tätä voimaa käytetään, jotta Jumalalle kuuluva palvonta voitaisiin anastaa. Peto pilkkaa Jumalan nimeä; se myös sotii Jumalan pyhiä (uskovia) vastaan ja jopa voittaa heidät, ainakin joksikin aikaa. Tämän maailmanlaajuisen hallintavallan on antanut sille lohikäärme, tämän maailman hallinnan anastanut hallitsija.

Paholaisella ja hänen toimijoillaan on kuitenkin selvät rajat, myös ajalliset rajat. ”Iloitkaa siis, taivaat ja te taivaiden asukkaat! Mutta voi maata ja merta – Saatana on laskeutunut teidän luoksenne! Se on raivon vallassa, sillä se tietää, että sen aika on lyhyt.” (Ilm. 12:12.)

Paholainen ”tietää, että sen aika on lyhyt” (Ilm. 12:12), ja Ilmestyskirjassa kuvatut tapahtumat etenevät profeetallisen aikataulun mukaan, jotka osoittavat tietyt rajat (ks. Ilm. 12:14; Ilm. 13:5) näiden pahuuden voimien valtakaudelle.

Jumala todellakin voittaa lopulta. ”[J]a hän pyyhkii heidän silmistään joka ainoan kyyneleen. Kuolemaa ei enää ole, ei murhetta, valitusta eikä vaivaa, sillä kaikki entinen on kadonnut.” (Ilm. 21:4.)

`Vaikka meidän on vaikea nähdä sitä nyt, aikojen lopussa hyvä voittaa pahuuden lopullisesti. Miksi on niin tärkeää, ettemme koskaan unohda tätä ihmeellistä lupausta?`