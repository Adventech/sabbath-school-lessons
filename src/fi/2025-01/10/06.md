---
title:  Rajoitukset Ja Säännöt
date:   06/03/2025
---

Kosminen kamppailu on ensisijaisesti kiista Jumalan luonteesta. Se johtuu Paholaisen herjaavista väitteistä Jumalan hyvyyttä, oikeudenmukaisuutta ja hallintoa vastaan, ja on eräänlainen kosminen liittosuhteen oikeudenkäynti. Sitä ei voida ratkaista pelkällä voimalla, vaan siihen vaaditaan todisteita.

Mikäli vallanpitäjää vastaan esitetään vakavia syytöksiä, paras (ja ehkä ainoa) tapa kumota syytökset olisi sallia vapaa, oikeudenmukainen ja avoin tutkimus. Mikäli syytökset uhkaavat koko (rakkauteen perustuvaa) hallintoa, niitä ei voi yksinkertaisesti lakaista maton alle.

Mitä tämä merkitsee suhteessa siihen, että ymmärrämme kosmisen kamppailun luonteen ja sen, miten se liittyy pahuuden olemassaolon ongelmaan? Jos Jumala antaa lupauksen, rikkoisiko hän sitä koskaan? Ei tietenkään. Täten väliaikainen pimeyden valtakunta joutuu kokemaan osansa pahuudesta.

`Lue Mark. 6:5 ja Mark. 9:29. Mitä nämä tekstit kertovat siitä, että jopa jumalallinen toiminta voi liittyä kiinteästi sellaisiin tekijöihin kuin usko ja rukous?`

Molemmissa kertomuksissa näyttää olevan olemassa joitakin rajoituksia tai voimankäyttösääntöjä, jotka liittyvät dynaamisesti sellaisiin asioihin kuin usko ja rukous. Muualla näemme runsaasti todisteita siitä, että rukouksella on merkitystä tässä maailmassa. Se avaa jumalalliselle toiminnalle väyliä, jotka eivät muuten olisi (moraalisesti) käytettävissä. Meidän ei kuitenkaan pidä erehtyä ajattelemaan, että usko ja rukous ovat ainoat tekijät. Todennäköisesti on monia muitakin tekijöitä, joista emme ehkä ole tietoisia.

Tämä sopii yhteen sen kanssa, mitä olemme aiemmin oppineet voimankäyttösäännöistä. Kuten sanottu, suuressa taistelussa on tietyt voimankäyttösäännöt, jotka rajoittavat sitä, mitä Jumala voi moraalisesti tehdä, ainakin toistaiseksi. 

`Lue Room. 8:18 ja Ilm. 21:3, 4. Miten nämä tekstit auttavat sinua luottamaan siihen, että Jumala tietää, mikä on parasta, tahtoo parasta ja tekee lopun pahuudesta sekä johdattaa ikuiseen autuuteen, vaikka on monia asioita, joista emme tiedä?`