---
title:  Tapaus Nimeltä Job
date:   04/03/2025
---

`Lue Job 1:1–12 ja Job 2:1–7. Mitä suuren taistelun periaatteita meille ilmaistaan tässä?`

Näistä jakeista voidaan poimia monia merkittäviä yksityiskohtia. Ensiksikin näyttää siltä, että kyseessä on jonkinlainen taivaallinen neuvottelu, ei pelkkä vuoropuhelu, vaan mukana on myös muita taivaallisia olentoja.

Toiseksi on olemassa jonkinlainen kiista, josta kertoo se, että Jumala kysyy, onko Paholainen huomioinut Jobia. Minkä vuoksi juuri Jobia? Kysymys on järkevä laajemman, meneillään olevan kiistan yhteydessä.

Kolmanneksi, vaikka Jumala julistaa Jobin vilpittömäksi, nuhteettomaksi ja jumalaapelkääväksi, Paholainen väittää, että Job näyttää pelkäävän Jumalaa vain siksi, että Jumala suojelee häntä. Tämä on sekä Jobin että Jumalan luonteen panettelua (vrt. Ilm. 12:10; Sak. 3).

Neljänneksi Paholainen väittää olevan epäoikeudenmukaista, kun Jumala suojelee Jobia, ja siten Paholaisen on mahdoton todistaa väitteitään. Tämä osoittaa, että Paholaisella on joitakin olemassa olevia rajoituksia (voimankäyttösäännöt) ja että hän on ilmeisesti yrittänyt vahingoittaa Jobia.

Jumala vastaa Paholaisen syytöksiin taivaallisessa neuvottelussa antamalla Paholaisen koetella teoriaansa, mutta vain rajoitetusti. Ensin hän antaa Paholaiselle vallan kaikkeen ”mitä hänellä on”, mutta kieltää vahingoittamasta Jobia henkilökohtaisesti (Job 1:12). Sen jälkeen, kun Paholainen myöhemmin väittää, että Job välittää vain itsestään, Jumala sallii Paholaisen vahingoittaa Jobia henkilökohtaisesti, mutta Paholaisen on säästettävä hänen henkensä (Job 2:3–6).

Paholainen aiheuttaa lukuisia onnettomuuksia Jobin perheelle, mutta joka tapauksessa Job siunaa edelleen Jumalan nimeä (Job 1:20–22; Job 2:9, 10) ja samalla todistaa vääräksi Paholaisen syytökset.

Kosmisessa kamppailussa on olemassa omat sääntönsä. Taivaallisessa tuomioistuimessa on rajoituksia, joiden puitteissa Jumalaa vastaan esitetyt syytökset voidaan ratkaista ilman, että Jumala rikkoo rakkaudelle ominaisia pyhiä periaatteita. Ne ovat Jumalan hallinnon perusta ja osoittavat, kuinka hän hallitsee maailmankaikkeutta ja älyllisiä olentoja.

Nämä Jobin kirjan taivaalliset tilanteet tarjoavat meille kiehtovia näkökohtia suuren taistelun todellisuudesta ja siitä, miten sitä käydään täällä maan päällä.