---
title:  Lisäaineistoa
date:   07/03/2025
---

Lue Ellen G. White, Todistusaarteita, osa 1, s. 106–112.

”Langennut ihminen on Saatanan laillinen vanki. Kristuksen tehtävänä oli vapauttaa hänet suuren vastustajansa vallasta. Ihminen on luonnostaan taipuvainen noudattamaan Saatanan ehdotuksia, eikä hän saata menestyksellisesti vastustaa niin kauheaa vihollista, ellei Kristus, väkevä Voittaja, asu hänessä ohjaten hänen halujaan ja antaen hänelle voimaa. Jumala yksin voi rajoittaa Saatanan valtaa. Hän kulkee sinne tänne maassa vaeltaen siinä ylös ja alas. Hän ei yhdeksi ainoaksikaan hetkeksi lakkaa vartioimasta, sillä hän pelkää muutoin menettävänsä tilaisuuden tuhota sieluja. Jumalan kansan on tärkeätä ymmärtää tämä voidakseen välttää hänen ansansa.

Saatana valmistelee petoksiaan, jottei Jumalan kansa hänen viimeisessä taistelussaan sitä vastaan ymmärtäisi hänen olevan kysymyksessä. ’Eikä ihme; sillä itse Saatana tekeytyy valkeuden enkeliksi.’ 2. Kor. 11:14. Joidenkin petettyjen sielujen selittäessä, ettei häntä ole olemassakaan, hän ottaa heidät vangikseen ja toimii laajalti heidän kauttaan. Saatana tietää paremmin kuin Jumalan kansa ylivallan, mikä heillä Kristuksen voimassa voi olla häneen nähden. Kun he nöyrästi anovat apua väkevältä Voittajalta, niin heikoinkin totuuteen uskova voi lujasti Kristukseen turvaten menestyksellisesti torjua Saatanan ja kaiken hänen väkensä. Hän on liian taitava esittääkseen kiusauksensa avoimesti ja selvästi, sillä silloin kristityn uinuva tarmokkuus heräisi ja hän turvaisi voimakkaaseen ja mahtavaan Vapauttajaan. Mutta vihollinen tulee huomaamatta ja toimii valepukuisena jumalisiksi julistautuvien tottelemattomuuden lasten välityksellä.” (1Ta 106.)

**Keskustelukysymykset**:

`Mitä tarkoittaa olla ”Saatanan laillinen vanki”? Tarkoittaako se, että Paholainen voi tehdä ihmisille mitä haluaa? Jos ei, miksi ei? Miten tämä liittyy niin kutsuttuihin kosmisen kamppailun ”voimankäyttösääntöihin”?`

`Miksi Jumala antaisi Paholaiselle minkäänlaista toimivaltaa kosmisessa kamppailussa, vaikkakin vain väliaikaisesti? Mitä tämä kertoo meille siitä, kuinka Jumala pyrkii vastaamaan Paholaisen syytöksiin?`

`Miten vastaat niille, jopa kristityille, jotka kieltävät Paholaisen olemassaolon todellisena, persoonallisena olentona? `