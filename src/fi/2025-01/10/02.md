---
title:  Viivästetty Enkeli
date:   02/03/2025
---

Kuten olemme nähneet, kansojen väärät ”jumalat” olivat valepukuisia demoneita. Muualla näemme todisteita siitä, että demoniset taivaalliset vallat toimivat joskus maallisten hallitsijoiden taustalla. Vihollinen voi voimallaan vastustaa jopa Jumalan lähettämiä enkeleitä.

`Lue Dan. 10:1–14 ja kiinnitä erityistä huomiota jakeisiin 12 ja 13. Mitä nämä jakeet opettavat siitä, mikä on merkityksellistä kosmisen kamppailun kannalta? Mitä mieltä olet siitä, että Jumalan lähettämää enkeliä ”vastustettiin” kaksikymmentäyksi päivää?`

Miten on mahdollista, että Jumalan lähettämää enkeliä voidaan vastustaa kolme viikkoa? Koska Jumala on kaikkivaltias, hänellä oli valta vastata Danielille välittömästi – siis jos hän olisi valinnut tehdä niin. Jos Jumala käyttäisi valtaansa, hän voisi saada enkelin ilmestymään Danielille heti. Kuitenkin ”Persian enkeliruhtinas” ”vastusti” Jumalan lähettämää enkeliä kokonaiset kolme viikkoa. Mitä tässä on tekeillä?

”Kolme viikkoa Gabriel painiskeli pimeyden voimien kanssa, jotka pyrkivät vaikuttamaan Kyyroksen mieleen – –. Tehtiin kaikki, mitä taivas saattoi tehdä Jumalan kansan hyväksi. Voitto saatiin lopulta, vihollisen joukkoja pidäteltiin koko Kyyroksen ajan ja koko hänen poikansa Kambyseen ajan – –.” (3AO 314.)

Jotta tällainen kamppailu voisi tapahtua, Jumala ei voi käyttää kaikkea valtaansa. Viholliselle on annettava jonkin verran aitoa vapautta ja valtaa, jota ei poisteta kertakaikkisesti, vaan sitä rajoittavat jotkin molempien osapuolten tuntemat määritteet (joiden yksityiskohtia meille ei paljasteta). Näyttää siltä, että kosminen kamppailu tapahtuu sellaisten rajoitusten puitteissa, joiden mukaan jopa Jumalan enkelit toimivat. Tulevilla raamattutunneilla niihin viitataan nimellä ”voimankäyttösäännöt”.

Tietyllä tavalla näiden rajoitusten ymmärtäminen ei ehkä ole vaikeaa, jos ymmärrämme jo aiemmin esillä olleen ajatuksen, että Jumala toimii vain rakkauden kautta ja että rakkaus, ei pakottaminen, on hänen hallintonsa perusta. Ajatus, että Jumala toimii vain rakkaudesta lähtevien periaatteiden kautta, voi auttaa ymmärtämään paremmin suurta taistelua.

`Miten olet kokenut työskentelyn niiden rajoitusten puitteissa, jotka kumpuavat rakkaudesta?`