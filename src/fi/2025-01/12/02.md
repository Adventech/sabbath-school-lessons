---
title:  Kaksi Suurinta Käskyä
date:   16/03/2025
---

Kun pohdimme, mitä voisimme tehdä yksilöllisesti ja yhteisöllisesti edistääksemme Jumalan rakkautta ja oikeudenmukaisuutta maailmassamme, on asianmukaista aloittaa keskittymällä siihen, mitä Jumala on käskenyt meitä tekemään.

`Lue Matt. 22:34–40. Miten Jeesus vastasi lainopettajan kysymykseen?`

Jeesuksen itsensä mukaan ”suurin ja tärkein” käsky on: ”Rakasta Herraa, Jumalaasi, koko sydämestäsi, koko sielustasi ja mielestäsi.” Ja Jeesus lisää: ”Toinen yhtä tärkeä on tämä: Rakasta lähimmäistäsi niin kuin itseäsi.” Nämä käskyt eivät kuitenkaan ole olemassa yksinään. Jeesus ohjeistaa edelleen: ”Näiden kahden käskyn varassa ovat laki ja profeetat.” (Matt. 22:37–40.) Itse asiassa kyseiset sanat lainataan Vanhasta testamentista.

`Lue Matt. 19:16–23. Miten Jeesuksen vastaukset rikkaan nuorukaisen kysymyksiin liittyvät hänen vastauksiinsa lainopettajan kysymykseen Matteuksen evankeliumin 22. luvussa?`

Mitä tässä tapahtui? Miksi Jeesus vastasi tälle miehelle tällä tavoin? Mitä näiden kohtaamisten pitäisi kertoa meille kaikille, riippumatta tittelistämme tai asemastamme elämässä?

”Kristus esitti hallitusmiehelle ne ainoat ehdot, joiden avulla hän voisi saavuttaa täydellisen kristillisen luonteen. Hänen sanansa olivat viisauden sanoja, vaikka ne tuntuivat ankarilta ja vaativilta. Niiden vastaanottamisessa ja tottelemisessa oli hallitusmiehen ainoa pelastuksen toivo. Hänen korkealla asemallaan ja omaisuudellaan oli salakavalasti vahingollinen vaikutus hänen luonteeseensa. Jos ne saisivat ylivallan, ne syrjäyttäisivät Jumalan hänen mielestään. Jos hän pidättäisi Jumalalta vähän tai paljon, hän pidättäisi itsellään sellaista, mikä vähentäisi hänen siveellistä voimaansa ja kykyjään, sillä jos ihminen kiintyy tämän maailman aarteisiin, niin ne valtaavat hänen mielensä kokonaan, olivatpa ne miten epävarmoja ja arvottomia tahansa.” (5AO 75.)

`Mihin sinä henkilökohtaisesti saattaisit takertua, joka voisi johtaa sinut ikuiseen turmioon, jos et luovu siitä?`