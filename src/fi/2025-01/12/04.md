---
title:  Jumala Rakastaa Oikeudenmukaisuutta
date:   18/03/2025
---

Raamattu julistaa, että Jumala rakastaa oikeudenmukaisuutta ja vihaa pahuutta (esim. Ps. 33:5; Jes. 61:8), ja on syvästi huolissaan epäoikeudenmukaisuudesta, mikä herättää hänen vanhurskaan suuttumuksensa kaikkien niiden puolesta, jotka ovat epäoikeudenmukaisuuden uhreja. Läpi koko Vanhan ja Uuden testamentin Jumala on johdonmukaisesti kokosydämisesti alistettujen ja sorrettujen puolella sekä ilmaisee samalla vanhurskaan vihansa syyllisiä ja sortajia kohtaan.

`Lue Ps. 82. Miten tämä psalmi ilmaisee Jumalan huolen oikeudenmukaisuuden toteutumisesta tässä maailmassa? Mitä se voisi tarkoittaa meille tänään?`

Kuten monet Raamatun tutkijat ymmärtävät, tässä raamatunkohdassa tuomitaan sekä maalliset hallitsijat, jotka ovat vastuussa epäoikeudenmukaisuudesta yhteiskunnassa, että viitataan siihen, että Jumala tuomitsee taivaalliset hallitsijat (”jumalat” eli demoniset voimat), jotka ovat korruptoituneiden maallisten tuomareiden ja hallitsijoiden takana. Näiltä hallitsijoilta kysytään: ”Kuinka kauan te poljette oikeutta ja pidätte väärintekijöiden puolta?” (Ps. 82:2.)

Lisäksi heille annetaan määräys: ”Puolustakaa orpoja ja onnettomia, huolehtikaa köyhistä ja kurjista. Pelastakaa heikot ja vähäväkiset, vapauttakaa heidät sortajien käsistä.” (Ps. 82:3, 4.) Vanhan testamentin profeetat esittävät tässä ja muualla selkeän kutsun oikeudenmukaisuuden puolesta. Tämä huolenaihe ei ole mitään oheislukemista Raamatussa, vaan se on keskeinen asia profeettojen sanomassa pitkin Vanhaa testamenttia ja siinä, mitä Jeesus puhui ollessaan maan päällä.

Ei ole mikään salaisuus, mitä Jumala haluaa ja vaatii niiltä, jotka väittävät rakastavansa ja tottelevansa häntä. Hän täsmentää sen hyvin selvästi Miika 6:8 (ja vastaavissa kohdissa muualla): ”Sinulle, ihminen, on ilmoitettu, mikä on hyvää. Vain tätä Herra sinulta odottaa: tee sitä mikä on oikein, osoita rakkautta ja hyvyyttä ja vaella valvoen, Jumalaasi kuunnellen.”

Tämä ajatus toistuu kaikkialla Raamatussa. Esimerkiksi Jeesus sanoi: ”Kaikki tuntevat teidät minun opetuslapsikseni, jos te rakastatte toisianne.” (Joh. 13:35; vrt. 1. Joh. 4:8–16.)

`Lue Miika 6:8. Miltä perheemme ja seurakuntamme tulisi näyttää?`