---
title:  Kuka On Lähimmäiseni?
date:   20/03/2025
---

Luukkaan evankeliumissa, heti sen jälkeen, kun Jeesus oli julistanut kaksi suurinta käskyä, rakkauden Jumalaan ja lähimmäiseen, eräs lainopettaja, joka ”tahtoi osoittaa, että hän noudatti lakia”, kysyi Jeesukselta: ”Kuka sitten on minun lähimmäiseni?” (Luuk. 10:29.) Vastauksena tähän Jeesus kertoo meille tutun, mutta silloin järkyttävän vertauksen laupiaasta samarialaisesta.

`Lue vertaus laupiaasta samarialaisesta Luuk. 10:25–37. Mitä tämä teksti sanoo profeettojen vetoomuksen hengessä laupeuden ja oikeudenmukaisuuden puolesta ja siitä, millaisia vääryyksiä eri ihmisryhmät ovat aiheuttaneet ”toisille” koko ihmiskunnan historian ajan?`

Jeesus ei vain puhunut oikeudenmukaisuudesta; hän tuli tuomaan sen. Hän oli ja tulee olemaan profeetallisen kutsun ja oikeudenmukaisuuden kaipuun täyttymys (ks. Luuk. 4:16–21; vrt. Jes. 61:1, 2). Hän on kaikkien kansojen toiveiden täyttymys, erityisesti niiden, jotka tunnustavat tarvitsevansa vapautusta.

Suoranaisena vastakohtana viholliseen nähden, joka tavoitteli valtaa ja pyrki anastamaan Jumalan valtaistuimen, Jeesus alensi itsensä ja samaistui niihin, jotka olivat synnin, epäoikeudenmukaisuuden ja sorron alaisina (ilman, että hän itse oli synnin tahraama). Hän voitti vihollisen antamalla itsensä rakkaudessa vakiinnuttaakseen oikeudenmukaisuuden pelastajana, joka on vanhurskas ja kaikkien uskovien vanhurskauttaja. Miten voimme väittää olevamme huolissamme laista, jonka vahvistamiseksi Kristus kuoli, jos emme ole huolissamme siitä, että laiminlyömme sen, mikä Kristuksen mukaan laissa on tärkeintä?

Ps. 9:9, 10 julistaa: ”Hän tuomitsee maanpiirin vanhurskaasti, langettaa kansoille oikeat tuomiot. Herra on sorrettujen turva, hän on suoja ahdingon aikana.” Samoin Ps. 146:7–9 lisää, että ”Herra hankkii oikeutta sorretuille, nälkäisille hän antaa leipää. Herra päästää vangitut kahleista, hän antaa sokeille näön ja nostaa maahan painetut jaloilleen. Herra rakastaa oikeamielisiä, hän suojelee muukalaisia ja tukee leskiä ja orpoja, mutta jumalattomien tien hän tekee mutkaiseksi.”

`Kuinka Jumalan sana voisi kertoa meille vielä selkeämmin, miten meidän pitäisi pyrkiä palvelemaan hädässä olevia ja kärsiviä ihmisiä ympärillämme?`