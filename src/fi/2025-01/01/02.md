---
title:  Yli Kohtuullisten Odotusten
date:   29/12/2024
---

Jumala ei ainoastaan kysy itse kultakin meistä: ”Rakastatko minua?”, vaan Jumala itse rakastaa jokaista ihmistä, ja hän tekee sen omasta tahdostaan. Hän todellakin rakastaa sinua ja minua ja jokaista muuta ihmistä omasta tahdostaan, enemmän kuin voimme kuvitellakaan. Me tunnemme tämän rakkauden siitä, miten hän on toiminut kansansa historiassa.

`Lue 2. Moos. 33:15–22 ja pohdi näiden jakeiden asiayhteyttä ja kertomusta, jossa ne esiintyvät. Mitä tämä kohta, erityisesti jae 19, paljastaa Jumalan tahdosta ja rakkaudesta?`

Kaikki näyttää menetetyltä. Pian sen jälkeen, kun Jumala oli hämmästyttävällä tavalla vapauttanut kansansa Egyptin orjuudesta, Israelin kansa oli kapinoinut Jumalaa vastaan ja palvonut kultaista sonnia. Mooses näki laskeutuessaan vuorelta, mitä he olivat tehneet, ja hän paiskasi kymmenen käskyn taulut murskaksi. Kansa oli menettänyt kaikki oikeudet liittoon kuuluviin etuoikeuksiin ja siunauksiin, jotka Jumala oli heille suonut. Jumala päätti kuitenkin jatkaa heidän kanssaan liittosuhteessa – huolimatta siitä, että ihmiset olivat kelvottomia vastaanottamaan liittoon kuuluvat siunaukset.

Sanat 2. Moos. 33:19: ”Minä annan anteeksi kenelle tahdon ja armahdan kenet tahdon”, ymmärretään usein väärin siten, että Jumala mielivaltaisesti päättää antaa anteeksi ja olla armollinen joillekin, mutta ei toisille. Asiayhteydestä katsottuna Jumala ei kuitenkaan sano tässä, että hän on mielivaltaisesti armollinen ja myötätuntoinen joillekin ja toisille ei. Jumala ei toimi näin, toisin kuin laajalle levinneessä teologiassa, jossa Jumala määrää ennalta jotkut eksymään ja kohtaamaan ikuisen tuomion.

Mitä Jumala sitten julistaa tässä? Pohjimmiltaan Jumala julistaa, että kaiken Luojana hänellä on oikeus ja valta osoittaa armoa ja myötätuntoa oman tahtonsa mukaisesti jopa kaikkein ansiottomimmille ihmisille. Hän tekee niin tässä tilanteessa, jopa kultaisen sonnin kapinan jälkeen, osoittamalla armoa kansalleen Israelille, vaikka se ei sitä ansainnutkaan.

Tämä on yksi monista tapauksista, joissa Jumala osoittaa rakkautensa ja tekee sen yli kaikkien kohtuullisten odotusten. Eikö olekin hyvä uutinen meille kaikille?

`Millä tavoin Jumala on jatkanut rakkautensa osoittamista sinulle – jopa yli kaikkien odotusten?`