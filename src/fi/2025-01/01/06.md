---
title:  Puolestamme Ristiinnaulittu
date:   02/01/2025
---

Jumala kutsuu kaikkia rakkaussuhteeseen kanssaan, mutta vain ne, jotka ottavat kutsun vapaaehtoisesti vastaan, nauttivat ikuisista tuloksista. Kuten hääjuhlista kertovassa vertauksessa nähdään, monet, joita kuningas kutsui, ”eivät tahtoneet tulla” (Matt. 22:3).

Kristus suri hieman ennen ristiinnaulitsemista: ”Jerusalem, Jerusalem! Sinä tapat profeetat ja kivität ne, jotka on lähetetty sinun luoksesi. Miten monesti olenkaan tahtonut koota lapsesi, niin kuin kanaemo kokoaa poikaset siipiensä suojaan! Mutta te ette tahtoneet tulla.” (Matt. 23:37.) Kristus halusi koota heidät, mutta he eivät halunneet sitä. Samaa verbiä, joka tarkoittaa ”tahtoa” (thelō), käytetään sekä siitä, että Kristus halusi pelastaa heidät, että siitä, että he eivät halunneet pelastua (sama termi on myös edellä Matt. 22:3).

Kuitenkin Kristus meni ristille näiden ihmisten ja meidän puolestamme. Uskomatonta rakkautta! Vaikka ihmisen synti johtaa kuolemaan, Jumala itse (Kristuksessa) maksoi hinnan ja on valmistanut keinon korjata taivaan ja maan välinen rikkinäinen suhde. Sillä välin hän jatkaa rakkautensa osoittamista meille, vaikka hänellä ei ole mitään muuta velvollisuutta kuin oma vapaa sitoutumisensa tehdä niin.

`Lue Joh. 10:17, 18 ja vertaa sitä Gal. 2:20. Mikä on näiden tekstien viesti meille?`

Kristus antoi itsensä meidän puolestamme omasta vapaasta tahdostaan. Kukaan ei vienyt hänen elämäänsä häneltä, vaan hän tarjosi sen vapaaehtoisesti taivaassa ennen maailman perustamista sovitun lunastussuunnitelman mukaisesti.

”Lunastussuunnitelma ei ollut mikään perästäpäin tullut ajatus, Aadamin lankeamisen jälkeen laadittu suunnitelma. Se oli sen salaisuuden ilmaisu, ’joka kautta ikuisten aikojen on ollut ilmoittamatta’ (Room. 16:25). Se oli niiden periaatteiden paljastamista, jotka ikuisista ajoista ovat olleet Jumalan valtaistuimen perustus. Jumala ja Kristus tiesivät alusta alkaen saatanan luopumuksen ja ihmisen lankeamisen tuon luopion pettämistaidon tähden. Jumala ei ollut säätänyt synnin olemassaoloa, mutta hän näki edeltäkäsin sen ilmaantumisen ja valmistui tämän kauhean tapauksen varalle. Niin suuresti hän rakasti maailmaa, että lupasi antaa ainoan Poikansa, ’ettei yksikään, joka häneen uskoo, hukkuisi, vaan hänellä olisi iankaikkinen elämä’ (Joh. 3:16).” (4AO 13.)