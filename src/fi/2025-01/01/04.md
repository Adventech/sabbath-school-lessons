---
title:  Vapaaehtoisesti Osoitettu Rakkaus
date:   31/12/2024
---

Jumala ei ainoastaan jatkanut rakkautensa osoittamista Israelille toistuvista kapinoista huolimatta, vaan Jumala rakastaa omasta tahdostaan myös meitä, vaikka olemme syntisiä. Emme ansaitse Jumalan rakkautta, emmekä voi koskaan ansaita sitä. Sitä vastoin Jumala ei tarvitse meitä. Raamatun Jumala ei tarvitse mitään (Ap. t. 17:25). Jumalan rakkaus sinua ja minua sekä kaikkia ihmisiä kohtaan on täysin hänen valintansa.

`Vertaa Ilm. 4:11 ja Ps. 33:6. Mitä jakeet kertovat meille Jumalan vapaudesta suhteessa luomakuntaan?`

Jumala loi tämän maailman omasta tahdostaan. Tämän vuoksi Jumala on kaiken ylistyksen, kunnian ja vallan arvoinen. Jumalan ei tarvinnut luoda mitään maailmaa. Jumala nautti jo ennen maailman perustamista jumaluuden sisällä vallinneesta rakkaussuhteesta.

`Lue Joh. 17:24. Mitä jae kertoo meille Jumalan rakkaudesta ennen maailman olemassaoloa?`

Jumala ei tarvinnut luotuja rakkautensa kohteeksi. Rakkaudellisen luonteensa mukaisesti Jumala kuitenkin päätti luoda maailman ja solmia rakkaussuhteen luotujen kanssa.

Jumala ei ainoastaan luonut tätä maailmaa omasta tahdostaan anteliaan rakkautensa lahjana, vaan Jumala myös jatkaa vapaaehtoisesti ihmisten rakastamista, vaikka ihmiset olivatkin langenneet syntiin Eedenissä ja vaikka me itse olemme tehneet syntiä.

Syntiinlankeemuksen jälkeen Aadamilla ja Eevalla ei ollut oikeutta jatkaa elämää Eedenissä ja vastaanottaa Jumalan rakkautta. Jumala, joka ”ylläpitää kaikkea olemassa olevaa sanansa voimalla” (Hepr. 1:3) säilytti kuitenkin suuressa rakkaudessaan, laupeudessaan ja armossaan heidän elämänsä ja on rakkaudessaan sovittanut ihmiskunnan itsensä kanssa. Tämä sovinto koskee myös meitä.

`Mitä se tosiasia, että Jumala jatkaa rakkauden osoittamista tälle maailmalle sen langenneisuudesta ja pahuudesta huolimatta, kertoo meille hänen rakkaudestaan ja luonteestaan? Miten tämän totuuden pitäisi saada meidät tuntemaan vastarakkautta häntä kohtaan?`