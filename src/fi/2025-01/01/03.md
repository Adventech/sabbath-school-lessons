---
title:  Yksipuolinen rakkaus
date:   30/12/2024
---

Silmiinpistävä esimerkki Jumalan rakkaudesta langennutta ihmiskuntaa kohtaan löytyy kertomuksessa Hooseasta. Jumala käski profeetta Hooseaa: ”Mene ja ota portto vaimoksesi ja ota lapsiksesi ne lapset, jotka hän saa. Tämä maa on uskoton Herraa kohtaan, se on kuin portto, se palvelee vieraita jumalia.” (Hoos. 1:2.) Hoosean ja hänen uskottoman vaimonsa oli määrä olla elävä vertauskuva Jumalan rakkaudesta kansaansa kohtaan, vaikka Israel oli uskoton ja harjoittanut hengellistä haureutta. Toisin sanoen tämä on kertomus Jumalan omasta tahdostaan osoittamasta rakkaudesta niitä kohtaan, jotka eivät sitä ansaitse.

Jumalan uskollisuudesta ja rakkaudesta huolimatta kansa kapinoi häntä vastaan yhä uudelleen. Niinpä Raamattu kuvaa Jumalaa toistuvasti uskottoman puolison rakkautta vaille jääväksi rakastajaksi. Jumala oli rakastanut kansaansa täydellisesti ja uskollisesti, mutta se oli halveksinut häntä sekä palvellut ja palvonut muita jumalia. Tämä sai Jumalan syvästi surulliseksi sekä rikkoi heidän välisen suhteensa, joka näytti olevan korjauskelvoton.

`Lue Hoos. 14:2–5. Mitä nämä jakeet paljastavat Jumalan vankkumattomasta rakkaudesta kansaansa kohtaan?`

Kansansa toistuvan kapinoinnin jälkeen Jumala julistaa: ”Minä parannan heidät heidän uskottomuudestaan. Minä rakastan heitä omasta tahdostani – –.” Ilmaisu ”omasta tahdostani” edellisessä lainauksessa on käännetty hepreankielisestä sanasta (nedābā), joka tarkoittaa sellaista, mitä tarjotaan vapaaehtoisesti. Samaa termiä käytettiin pyhäkköjärjestelmän vapaasta tahdosta annetuista uhrilahjoista.

Koko Hoosean kirjan ajan sekä koko Raamatun kertomusten ajan Jumala osoittaa hämmästyttävää sitoutumista ja myötätuntoa kansaansa kohtaan. Vaikka kansa juoksi muiden rakastajien perässä ja rikkoi liittosuhteen, joka näytti olevan korjauskelvoton, Jumala jatkoi omasta vapaasta tahdostaan rakkautensa osoittamista sille. Kansa ei ansainnut Jumalan rakkautta; se oli hylännyt ja menettänyt kaikki oikeudet siihen. Silti Jumala jatkoi rakkauden osoittamista sille ilman mitään moraalista tai muuta pakkoa. Raamattu osoittaa johdonmukaisesti sekä tässä kohtaa että muualla Jumalan rakastavan omasta tahdostaan ja vapaaehtoisesti.