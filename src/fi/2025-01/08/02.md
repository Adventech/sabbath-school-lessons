---
title:  Meidän Kaikkivaltias Jumalamme
date:   16/02/2025
---

”Jumala on Kaikkivaltias”, nuorisopastori opetti yläasteen ryhmälleen. ”Se tarkoittaa, että hän määrää kaikesta, mitä tapahtuu.” Eräs hämmentynyt koululainen kommentoi: ”Jumala siis määräsi, että koirani kuoli? Miksi Jumala tappaisi koirani?”

Yrittäen vastata tähän nuorisopastori sanoi: ”Se on vaikea kysymys. Joskus Jumala antaa meidän käydä läpi vaikeita aikoja, jotta olemme valmiita vielä vaikeampiin asioihin tulevaisuudessa. Muistan, miten vaikeaa oli, kun oma koirani kuoli. Sen läpikäyminen auttoi minua kuitenkin selviytymään vielä vaikeammasta ajasta myöhemmin, kun isoäitini kuoli. Ymmärrätkö tämän?”

Pitkän tauon jälkeen koululainen vastasi: ”Jumala siis tappoi koirani valmistellakseen minua siihen, kun hän tappaa isoäitini?” – Marc Cortez, lainattu teoksessa John C. Peckham, Divine Attributes: Knowing the Covenantal God of Scripture (Michigan: Baker Academic, 2021), s. 141.

Ihmiset olettavat joskus, että mitä maailmassa tapahtuukin, sen Jumala halusikin tapahtuvan. Onhan Jumala kaikkivaltias. Miten siis voisi sattua jotain sellaista, mitä Jumala ei halua toteutuvan? Tapahtuipa siis mitä tahansa, olipa se kuinka pahaa tahansa, se oli Jumalan tahdon mukaista. Näin ainakin tämä teologia opettaa.

`Lue Ps. 81:12–15; Jes. 30:15, 18; Jes. 66:4 ja Luuk. 13:34. Toteutuuko Jumalan tahto aina tekstien valossa?`

Vaikka monet ihmiset uskovat, että Jumalan on aina saatava haluamansa, Raamattu kertoo aivan muuta. Siellä kuvataan kerta toisensa jälkeen, että Jumala toiveet eivät täyty. Toisin sanoen se, mitä tapahtuu, on usein ristiriidassa sen kanssa, mitä Jumala ilmoittaa itse asiassa haluavansa tapahtuvan. Monissa tapauksissa Jumala nimenomaisesti julistaa, että se, mitä tapahtuu, on päinvastaista kuin mitä hän haluaa. Hän halusi kansalleen yhden lopputuloksen, mutta se valitsi sen sijaan toisen. Jumala itse valittaa: ”Mutta kansani ei kuullut minun ääntäni – –. Kunpa kansani vihdoin kuulisi minua, kunpa Israel kulkisi minun teitäni! Minä nujertaisin heti sen viholliset – –.” (Ps. 81:12, 14, 15.)

`Millaisia syvällisiä ongelmia teologia, jonka mukaan Jumala määrää kaiken, voisi aiheuttaa erityisesti pahuutta ajatellen?`