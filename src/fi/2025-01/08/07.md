---
title:  Lisäaineistoa
date:   21/02/2025
---

Lue Ellen G. White, Alfa ja omega, osa 4, s. 11–17 tai Aikakausien Toivo, s. 9–16 tai Rakkaudella Isältä, s. 11–17.

”Lunastussuunnitelma ei ollut mikään perästäpäin tullut ajatus, Aadamin lankeamisen jälkeen laadittu suunnitelma. Se oli sen salaisuuden ilmaisu, ’joka kautta ikuisten aikojen on ollut ilmoittamatta’ (Room. 16:25). Se oli niiden periaatteiden paljastamista, jotka ikuisista ajoista ovat olleet Jumalan valtaistuimen perustus. Jumala ja Kristus tiesivät alusta alkaen saatanan luopumuksen ja ihmisen lankeamisen tuon luopion pettämistaidon tähden. Jumala ei ollut säätänyt synnin olemassaoloa, mutta hän näki edeltäkäsin sen ilmaantumisen ja valmistui tämän kauhean tapauksen varalle. Niin suuresti hän rakasti maailmaa, että lupasi antaa ainoan Poikansa, ’ettei yksikään, joka häneen uskoo, hukkuisi, vaan hänellä olisi iankaikkinen elämä’ (Joh. 3:16).” (4AO 13.)

**Keskustelunaiheita**:

`Jos Jumalan tahto ei aina tapahdu, miten se vaikuttaa ajatteluusi siitä, mitä tässä maailmassa tapahtuu? Mitä käytännön seurauksia on siitä, että ymmärrät, että Jumalalla on täyttymättömiä toiveita?`

`Jos palaamme torstain osion leipomiskertomukseen, voimme ymmärtää, miksi, vaikka ”Jumala ja Kristus tiesivät alusta alkaen saatanan luopumuksen”, he kuitenkin loivat meidät. Rakkauden oli oltava ”taikinassa”, ja rakkaus merkitsi vapautta. Sen sijaan, että Jumala olisi jättänyt meidät luomatta rakastamaan kykeneviksi olennoiksi, hän loi meidät niin, että voisimme rakastaa. Hän teki sen tietäen, että lopulta se johtaisi Jeesuksen ristille. Mitä tämän pitäisi kertoa meille siitä, kuinka pyhää ja perustavaa laatua rakkaus oli Jumalan hallinnolle? Kristus kärsi ristillä sen sijaan, että meiltä olisi kielletty rakkauteen sisältyvä vapaus.`

`Valitamme usein tämän maailman pahuutta ja kärsimystä, mutta kuinka usein mietit sitä, että Jumala itse valittaa ja on murheellinen kärsimyksestä ja pahuudesta? Miten ymmärryksesi pahuudesta ja kärsimyksestä muuttuu, kun tunnustat, että Jumala itsekin kärsii pahuuden vuoksi?`

`Miten tämä totuus – että tässä maailmassa tapahtuu paljon sellaista, mitä Jumala ei tahdo – auttaa sinua käsittelemään omaa kärsimystäsi, erityisesti silloin, kun siinä ei ole mitään järkeä ja kun se ei tunnu johtavan mihinkään hyvään?`