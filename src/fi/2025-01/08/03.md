---
title:  Pantokratõr
date:   17/02/2025
---

Jumalan hämmästyttävä voima tulee ilmi kautta koko Raamatun. Se sisältää lukemattomia kertomuksia siitä, kuinka Jumala käyttää voimaansa ja tekee ihmeitä. Tästä huolimatta tapahtuu paljon sellaista, mitä Jumala ei haluaisi tapahtuvan.

`Lue Ilm. 11:17; Jer. 32:17–20; Luuk. 1:37 ja Matt. 19:26. Katso myös Hepr. 1:3. Mitä nämä kohdat opettavat Jumalan voimasta?`

Nämä ja muut tekstit opettavat, että Jumala on kaikkivoipa ja että hän ylläpitää maailmaa voimallaan. Ilmestyskirjassa viitataan Jumalaan toistuvasti nimellä ”Herra Jumala, Kaikkivaltias” (esim. Ilm. 11:17; vrt. 2. Kor. 6:18; Ilm. 1:8; Ilm. 16:14; Ilm. 19:15; Ilm. 21:22). Jumala on kirjaimellisesti kaikkivaltias (kreik. pantokratōr). Sitä ei ole vain sanoin vahvistettu, vaan se ilmenee monissa hämmästyttävissä tapauksissa, joissa Jumala käyttää valtaansa vapauttaakseen kansansa tai muuten puuttuu ihmeellisesti maailman tapahtumiin.

Se, että Jumala on ”kaikkivaltias”, ei kuitenkaan tarkoita, että Jumala voi tehdä mitä tahansa. Raamattu opettaa, että on asioita, joita Jumala ei voi tehdä; esimerkiksi 2. Tim. 2:13 julistaa, että Jumala ei voi kieltää ”omaa olemustaan”.

Näin ollen useimmat kristityt ovat yhtä mieltä siitä, että Jumala on kaikkivaltias (kaikkivoipa), mikä tarkoittaa, että Jumalalla on valta tehdä mitä tahansa, mikä ei ole ristiriitaista – toisin sanoen mitä tahansa, mikä on loogisesti mahdollista ja Jumalan luonteen mukaista. Se, että jotkin asiat eivät ole Jumalalle mahdollisia, koska niihin liittyisi ristiriita, käy ilmi Kristuksen rukouksesta Getsemanessa. Vaikka Kristus vakuutti, että ”Jumalalle on kaikki mahdollista” (Matt. 19:26), hän myös rukoili Isää ristiinnaulitsemisen lähestyessä: ”Isä, jos se on mahdollista, niin menköön tämä malja minun ohitseni. Mutta ei niin kuin minä tahdon, vaan niin kuin sinä.” (Matt. 26:39.)

Isällä oli täysi voima vapauttaa Kristus kärsimyksestä ristillä, mutta hän ei voinut tehdä sitä samalla kun hän oli pelastamassa syntisiä. Sen täytyi olla jompikumpi, ei molempia.

`Jumala haluaa pelastaa kaikki (esim. 1. Tim. 2:4–6; Tit. 2:11; 2. Piet. 3:9; Hes. 33:11), mutta kaikki eivät pelastu. Mitä tämä tosiasia opettaa vapaan tahdon todellisuudesta ja Jumalan vallan rajoista vapaan tahdon saaneiden olentojen suhteen?`