---
title:  Jumalan Ihanteellinen Ja Korjaava Tahto
date:   19/02/2025
---

`Lue Ef. 1:9–11. Mitä tämä teksti kertoo ennaltamääräämisestä? Onko jotkut ihmiset ennalta määrätty pelastumaan ja toiset kadotukseen?`

Kreikankielinen termi (proorizō), joka on käännetty ”edeltä määrätty”, tässä ja muualla Raamatussa ei sinänsä opeta, että Jumala määrää, mitä historiassa tapahtuu. Pikemminkin kreikankielinen termi tarkoittaa yksinkertaisesti ”etukäteen päättämistä”.

Tietenkin joku voi päättää jostakin asiasta etukäteen yksipuolisesti, tai hän voi päättää jostakin asiasta etukäteen tavalla, jossa otetaan huomioon muiden vapaasta tahdosta tehdyt päätökset. Raamattu opettaa, että Jumala toimii jälkimmäisen mukaisesti.

Tässä ja muualla (esimerkiksi Room. 8:29, 30) ajatus viittaa siihen, mitä Jumala suunnittelee tulevaisuutta varten sen jälkeen, kun hän on ottanut huomioon sen, mitä hän tietää ennalta luodun olennon vapaasta tahdosta tekemistä päätöksistä. Näin ollen Jumala voi kaitselmuksellisesti ohjata historiaa haluamiinsa hyviin päämääriin kaikkien kannalta, jopa kunnioittaen sellaista luodun vapautta, jota aito rakkaussuhde edellyttää.

Ef. 1:11 julistaa, että Jumala ”saattaa kaiken tapahtumaan tahtonsa ja päätöksensä mukaan”. Tarkoittaako tämä, että Jumala määrää kaiken tapahtuvan juuri niin kuin hän haluaa? Jos Ef. 1:9–11 luetaan irrallaan, teksti saattaa näyttää vahvistavan tätä näkemystä. Tämä tulkinta olisi kuitenkin ristiriidassa niiden monien aiemmin näkemiemme tekstien kanssa, jotka osoittavat, että ihmiset joskus hylkäävät ”Jumalan tahdon” (Luuk. 7:30; vrt. Luuk. 13:34, Ps. 81:12–15). Jos Raamattu ei ole ristiriidassa itsensä kanssa, miten nämä kohdat voidaan ymmärtää niin, että ne ovat johdonmukaisia keskenään?

Tämä teksti on täysin järkevä, jos yksinkertaisesti tunnustetaan ero sen välillä, mitä voisimme kutsua Jumalan ”ihanteelliseksi tahdoksi” ja Jumalan ”korjaavaksi tahdoksi”. Jumalan ”ihanteellinen tahto” on se, mitä Jumala haluaa tapahtuvan ja mikä tapahtuisi, jos kaikki tekisivät aina juuri niin kuin Jumala haluaa. Jumalan ”korjaava tahto” taas on Jumalan tahto, joka on jo ottanut huomioon kaikki muut tekijät, mukaan lukien luotujen vapaasta omasta tahdosta tekemät päätökset, jotka joskus poikkeavat siitä, mitä Jumala haluaa. Ef. 1:11 näyttää viittaavan Jumalan ”korjaavaan tahtoon”.