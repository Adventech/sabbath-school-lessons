---
title:  Rakasta Jumalaa
date:   18/02/2025
---

Se, että Jumala on kaikkivaltias, ei tarkoita, että hän voi tehdä loogisesti mahdotonta. Näin ollen Jumala ei voi tästä syystä määrätä, että joku rakastaa häntä omasta tahdostaan. Jos tehdä jotakin omasta tahdostaan tarkoittaa, että tekee jotakin ilman, että on määrätty tekemään se, niin tämän määritelmän mukaan on mahdotonta määrätä joku tekemään jotakin omasta tahdostaan. Lyhyesti sanottuna, kuten olemme nähneet, ja meidän on vielä kerran korostettava – Jumala ei voi pakottaa ketään rakastamaan häntä, sillä pakotettuna se ei ole enää rakkautta.

`Lue Matt. 22:37 ja 5. Moos. 6:4, 5 (VKR). Mitä nämä jakeet opettavat vapaan tahdon todellisuudesta?`

Suurin käsky, Jumalan rakastaminen, on todiste siitä, että Jumala todellakin haluaa kaikkien rakastavan häntä. Kaikki eivät kuitenkaan rakasta Jumalaa. Miksi Jumala ei sitten yksinkertaisesti pakota kaikkia rakastamaan häntä? Jälleen kerran siksi, että rakkauden on oltava omasta tahdosta osoitettua, jotta se olisi rakkautta.

`Lue Hepr. 6:17, 18 ja Tit. 1:2, VKR. Mitä nämä tekstit opettavat Jumalasta?`

4\. Moos. 23:19 mukaan ”Jumala ei ole ihminen: hän ei valehtele – –”. Jumala ei koskaan valehtele (Tit. 1:2, VKR); Jumala pitää aina sanansa eikä koskaan riko lupaustaan (Hepr. 6:17, 18). Jos siis Jumala on luvannut tai sitoutunut johonkin, hänen tulevaa toimintaansa rajoittaa moraalisesti tuo lupaus.

Tämä tarkoittaa sitä, että sikäli kuin Jumala useimmissa tapauksissa antaa luoduille vapauden valita toisin kuin Jumala haluaa, ei ole Jumalan päätettävissä, mitä ihmiset valitsevat. Jos Jumala on sitoutunut antamaan luoduille vapaan tahdon, ihmisillä on kyky käyttää vapauttaan tavalla, joka on vastoin Jumalan ihanteellisia toiveita. Traagista kyllä, monet ihmiset käyttävät vapauttaan tällä tavoin, ja vastaavasti tapahtuu monia asioita, joiden Jumala toivoisi jäävän tapahtumatta, mutta jotka eivät varsinaisesti ole Jumalan päätettävissä.

`Oletko tehnyt jotakin, mistä tiesit, ettei Jumala halua sinun niin tekevän? Mitä se kertoo vapaasta tahdosta?`