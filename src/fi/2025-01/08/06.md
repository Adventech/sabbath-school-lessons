---
title:  Kristus On Voittanut Maailman
date:   20/02/2025
---

Jos kaikki tapahtuisi Jumalan ihanteellisen tahdon mukaisesti, ei olisi koskaan ollut pahuutta, vaan ainoastaan täydellistä rakkautta ja sopusointua. Lopulta maailmankaikkeus palautuu Jumalan ihanteellisen tahdon mukaiseksi. Sillä välin Jumala toteuttaa tahtoaan tavalla, jossa otetaan huomioon hänen luotujensa vapaasta tahdosta tekemät päätökset.

Kuvitellaanpa leivontakilpailu, jossa kaikkien osallistujien on käytettävä tiettyjä ainesosia, mutta he voivat lisätä myös mitä tahansa muita ainesosia leipoakseen sellaisen kakun kuin haluavat. Se, minkälaisen kakun leipuri lopulta tekee, riippuu ainakin osittain ainesosista, joita hän ei ole valinnut.

Samoin (rajoitetusti), koska Jumala on sitoutunut kunnioittamaan luodun vapautta, joka on välttämätön rakkaudelle, monet maailmanhistorian ”ainesosat” eivät ole Jumalan valitsemia, vaan päinvastaisia kuin mitä Jumala haluaa.

Tämän näkemyksen mukaan jumalallinen kaitselmus ei ole vain yksiulotteinen, ikään kuin Jumala yksipuolisesti ohjaisi kaikkea tapahtuvaa. Pikemminkin tämä edellyttää (vähintään) kaksiulotteista näkemystä Jumalan kaitselmuksesta. Jotkin asiat tässä maailmassa ovat Jumalan aikaansaamia, mutta toiset tapahtumat ovat seurausta luotujen vapaasta tahdosta tekemistä päätöksistä (kuten kaikki pahat teot). Tapahtuu paljon sellaista, mitä Jumala ei haluaisi tapahtuvan.

`Lue Joh. 16:33. Mitä toivoa teksti tarjoaa meille ahdistusten keskellä?`

Kärsimyksen tai koettelemusten aikana ihmisten usko voi horjua, koska he uskovat virheellisesti, että Jumala säästää heidät kärsimyksiltä ja koettelemuksilta tässä elämässä tai että Jumalan pitäisi säästää heidät niiltä. Jeesus kuitenkin kertoo meille toisenlaisen tarinan varoittaen seuraajiaan, että he tulevat kokemaan koettelemuksia ja kärsimyksiä, mutta toivoa on, sillä Kristus on voittanut maailman (Joh. 16:33).

Kärsimykset ja koettelemukset eivät tarkoita sitä, että Jumala haluaisi niitä meille. Meidän on pidettävä mielessämme suuri taistelu. Voimme luottaa siihen, että vaikka pahuus itsessään ei ole välttämätön hyvän olemassaololle, Jumala voi tuoda hyvää jopa pahoista tapahtumista. Jos luotamme Jumalaan, hän voi käyttää jopa kärsimyksiämme vetämään meitä lähemmäs itseään sekä motivoimaan meitä olemaan myötätuntoisia toisia kohtaan ja huolehtimaan heistä.