---
title:  Elävät Kivet
date:   15/01/2025
---

Miten me langenneina, syntisinä olentoina, voimme olla otollisia pyhälle Jumalalle?

`Lue Room. 8:1 ja Room. 5:8. Mitä nämä jakeet opettavat asemastamme Jumalan edessä?`

Jumala on ihmisille armollinen jo ennen ihmisen osuutta asiaan. Ennen kuin sanomme tai teemme mitään, Jumala kurottautuu meitä kohti ja antaa meille mahdollisuuden hyväksyä tai hylätä hänen rakkautensa. Kuten Room. 5:8 kertoo: ”Jumala osoittaa rakkautensa meitä kohtaan siinä, että Kristus kuoli meidän puolestamme, kun vielä olimme syntisiä.” (Vrt. Jer. 31:3.) Uskon kautta meidät voidaan sovittaa Jumalan kanssa ja voimme jopa tulla otollisiksi hänen silmissään Lunastajamme tekemän työn vuoksi.

`Lue 1. Piet. 2:4–6 ja vertaa sitä Hepr. 11:6 kanssa. Mitä tekstit kertovat meille siitä, miten voimme olla Jumalalle otollisia?`

Ilman Jumalan väliintuloa langenneet ihmiset eivät kykene tuomaan Jumalalle mitään arvokasta. Jumala on kuitenkin armossaan ja laupeudessaan valmistanut tien Kristuksen työn kautta. Erityisesti ”Jeesuksen Kristuksen tähden” voimme ­toimittaa ”hengellisiä uhreja, jotka ovat Jumalalle otollisia” (1. Piet. 2:5). Vaikka ”[i]lman uskoa ei kuitenkaan kukaan ole Jumalan mielen mukainen” (Hepr. 11:6), Kristuksen välitystyön kautta Jumala varustaa uskovat, jotta he voivat ”täyttää hänen tahtonsa. Sen, mikä on hänelle mieleen, hän itse tehköön meissä, hän ja Jeesus Kristus. Hänen on kunnia aina ja ikuisesti. Aamen.” (Hepr. 13:21.) Ne, jotka vastaavat uskossa Jumalalle, katsotaan hänen silmissään vanhurskaiksi Kristuksen välitystyön vuoksi, sillä tämän vanhurskaus yksin on hyväksyttävää. Ne, jotka vastaavat Jumalan rakastavaan kutsuun, katsotaan Kristuksen välitystyön kautta arvollisiksi (vrt. Luuk. 20:35), ja hän muuttaa heidät kaltaisekseen (1. Kor. 15:51–57; 1. Joh. 3:2). Jumalan lunastustyö ei ole vain meitä varten, vaan se tapahtuu myös meissä.

`Miksi ajatus siitä, että Kristus toimii puolestasi välittäjänä taivaassa, on niin rohkaiseva?`