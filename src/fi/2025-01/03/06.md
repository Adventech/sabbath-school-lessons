---
title:  Arvokas Tavoite
date:   16/01/2025
---

Jumalan armon ja välittämisen sateenvarjon alla Jumala iloitsee pienimmästäkin myönteisestä vastauksesta hänen rakkauteensa. Hänen kauttaan, joka yksin on rakkauden arvoinen ja joka itse on täydellisen vanhurskas, jokainen meistä voidaan lukea vanhurskaaksi ja Jumalan rakkaiden joukkoon, jotka saavat elää hänen kanssaan täydellisessä rakkaudessa ikuisesti. Tämä on lunastuksen suuri toivo, johon liittyy Kristuksen työ puolestamme taivaassa.

Saatat kuitenkin miettiä, voiko tämä koskea jopa minua? Entä jos en ole tarpeeksi hyvä? Entä jos pelkään, ettei minulla ole tarpeeksi uskoa?

`Lue Mark. 9:17–29. Miten Jumala vastaa kertomuksen miehelle? Kuinka paljon uskoa on tarpeeksi?`

Opetuslapset eivät kyenneet ajamaan riivaajaa ulos; kaikki toivo näytti olevan menetetty. Mutta Jeesus tuli ja sanoi isälle: ”Jos voit? – –. Kaikki on mahdollista sille, joka uskoo.” (Mark. 9:23.) Isä vastasi itkuisena: ”Minä uskon! Auta minun epäuskossani!” (Mark. 9:24.)

Huomaa, ettei Jeesus sanonut miehelle: ”Tule takaisin luokseni, kun sinulla on enemmän uskoa.” Sen sijaan hänen huutonsa ”Auta minun epäuskossani” riitti.

Ilman uskoa on mahdotonta olla Jumalan mielen mukainen (Hepr. 11:6), ja kuitenkin Jeesus hyväksyy pienimmänkin uskon. Uskon kautta ja Kristuksen puolestamme tekemän työn vuoksi voimme vastata tavalla, joka on otollinen Jumalalle, samalla tavoin kuin maallinen isäkin ilahtuu, kun lapsi tuo hänelle lahjan, joka on oikeastaan arvoton.

Näin ollen meidän pitäisi noudattaa Paavalin neuvoa, jonka mukaan meidän tulisi ottaa tavoitteeksemme elää Jumalan mielen mukaisesti (2. Kor. 5:9, 10; vrt. Kol. 1:10; 1. Tess. 4:1; Hepr. 11:5). Meidän tulisi pyytää Jumalaa muuttamaan intressimme niin, että ne kattavat myös niiden parhaat intressit, joita rakastamme, ja laajentamaan rakkauttamme niin, että se ulottuu myös muihin. ”Osoittakaa toisillenne lämmintä veljesrakkautta, kunnioittakaa kilvan toinen toistanne. Älkää olko velttoja, olkaa innokkaita, palakoon teissä Hengen tuli, palvelkaa Herraa. Toivokaa ja iloitkaa, ahdingossa olkaa kestäviä, rukoilkaa hellittämättä. Auttakaa puutteessa olevia pyhiä, osoittakaa vieraanvaraisuutta.” (Room. 12:10–13.)