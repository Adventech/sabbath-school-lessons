---
title:  Jumalan Mielen Mukaisia?
date:   14/01/2025
---

Miten voi olla mahdollista, että maailmankaikkeuden Jumala iloitsee pelkistä ihmisistä, ohikiitävistä protoplasmamöykkyistä yhdellä pienellä planeetalla, joka on keskellä luultavasti ääretöntä maailmankaikkeutta? Miten on mahdollista, että ihmiset voivat merkitä niin paljon Korkeimmalle Olennolle, joka on kaikkivoipa eikä tarvitse mitään? Nämä kysymykset voidaan jakaa kahteen näkökulmaan. Ensinnäkin miten Jumala voisi ilahtua? Toiseksi miten ihmiset voisivat ilahduttaa häntä, etenkin kun otetaan huomioon syntisyytemme? Näiden kysymysten ensimmäinen näkökulma on tämän päivän aihe ja toinen on huomisen.

`Lue Jes. 43:4; Ps. 149:4 ja Sananl. 15:8, 9. Mitä jakeet kertovat meille siitä, että Jumala iloitsee kansastaan?`

Kuten eilen osaksi näimme, ihmiset voivat tuoda iloa Jumalalle. Jumalahan rakastaa ihmisiä ottaen heidät huomioon parhaalla mahdollisella tavalla, kuten jokaisen pitäisi rakastaa ja välittää toisista.

Sitä vastoin Jumala on tyytymätön kansaansa, kun se tekee pahaa. Sananl. 15:8, 9 opettaa, että vaikka ”Herra kammoksuu” jumalattomien ”uhria” ja ”vaellusta”, ”vilpittömän rukous on hänelle otollinen” ja ”vanhurskauteen pyrkivää hän rakastaa”. Tämä raamatunkohta ei ainoastaan osoita, että Jumala on tyytymätön pahuuteen, vaan että hän iloitsee hyvyydestä. Se myös asettaa jumalallisen iloitsemisen ja rakkauden ilmaisemisen rinnakkain, mikä osoittaa kaikkialla Raamatussa ilmenevän Jumalan rakkauden ja hänen iloitsemisensa välisen syvän yhteyden.

Ps. 146:8 mukaan ”Herra rakastaa oikeamielisiä”, ja 2. Kor. 9:7 lisää, että ”iloista antajaa Jumala rakastaa”. Huomaa ensinnäkin, mitä näissä teksteissä ei sanota. Niissä ei sanota, että Jumala rakastaa vain vanhurskaita tai että Jumala rakastaa vain iloista antajaa. Jumala rakastaa kaikkia. Kuitenkin, jotta nämä tekstit ylipäätään kertoisivat meille jotain, niiden täytyy tarkoittaa, että Jumala rakastaa ”oikeamielisiä” ja ”iloista antajaa” jotenkin erityisesti. Saamme vihjeen lukiessamme Sananl. 15:8, 9: Jumala rakastaa näitä sekä muita ihmisiä siinä mielessä, että he ovat hänen mielensä mukaisia.

`Jumala voi olla niin läheisesti, jopa emotionaalisesti, tekemisissä meidän kanssamme. Millaista toivoa tämä hämmästyttävä toteamus tuo sinulle?`