---
title:  Arvokkaampi Kuin Voit Kuvitella
date:   12/01/2025
---

Kuten näimme aiemmassa tutkistelussa, ei ole ketään – ei edes pahinta syntistä tai suurinta pahantekijää – jota Jumala ei rakastaisi. Koska Jumala arvostaa ihmisiä enemmän kuin voimme kuvitellakaan, hän on pahoillaan synnistä, sillä hän rakastaa meitä ja tietää, mitä synti tekee myös meille.

`Lue Luuk. 15:11–32. Mitä tuhlaajapojasta kertova vertaus paljastaa Jumalan myötätunnosta ja rakkaudesta? Minkä varoituksen se antaa niille, jotka toisen pojan tavoin jäivät kotiin?`

Tässä Jeesuksen kertomuksessa miehen poika pyysi perintöosuuttaan aikaisin ja hylkäsi näin isänsä ja perhekuntansa. Tuhlaajapoika tuhlaa perintönsä ja joutuu köyhyyteen ja nälkään, kadehtien sikoja, jotka syövät ruokiaan kaukalosta. Kun hän tajuaa, että hänen isänsä talon palvelijoilla on enemmän kuin tarpeeksi ruokaa, hän päättää palata kotiinsa ja toivoo pääsevänsä palvelijaksi.

Seuraavaksi tapahtuu jotain voimallista. Jotkut isät käännyttäisivät tällaisen pojan pois hänen palattuaan. ”Sinä otit perintöosasi ja erkaannuit perhekunnastani. Sinulla ei ole enää kotia täällä.” Eikö se olisi looginen, jopa järkevä asenne? Joidenkin vanhempien silmissä poika oli mennyt liian pitkälle tullakseen hyväksytyksi takaisin kotiin, varsinkaan poikana.

Vertauksessa isä (joka edustaa Jumalaa itseään) ei kuitenkaan vastaa millään näistä tavoista. Pikemminkin, kun ”[tuhlaaja]poika oli vielä kaukana, isä näki hänet ja heltyi. Hän juoksi poikaa vastaan, sulki hänet syliinsä ja suuteli häntä.” (Luuk. 15:20.) Vaikka tuohon aikaan ei juurikaan arvostettu, että talon isäntä juoksisi ulos tapaamaan jotakuta, isä juoksi täynnä myötätuntoa poikaansa vastaan. Vielä hämmästyttävämpää on, että isä palautti hänet takaisin perhekuntaansa ja jopa järjesti juhlat hänen kunniakseen. Tämä kuvaa Jumalan suurta myötätuntoa jokaista eksynyttä ihmistä kohtaan ja sitä, miten hän ilahtuu siitä, että yksikin ihminen palaa kotiin. Millainen kuva Jumalasta!

`Toisen pojan reaktio on mielenkiintoinen. Miksi se oli niin inhimillistä ja ymmärrettävääkin, perustuen ainakin osittain oikeudenmukaisuuden periaatteeseen?`