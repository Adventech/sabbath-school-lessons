---
title:  Rakkaus Ja Pahuus?
date:   13/02/2025
---

Jumala on antanut luoduille vapaan tahdon, koska se on välttämätöntä rakastamiselle; pahuus johtuu tämän vapaan tahdon väärinkäytöstä. Jälleen kerran monia kysymyksiä on avoimena. Jumala sallii pahuuden (joksikin aikaa) halveksuen sitä kiihkeästi, koska sen mahdollisuuden sulkeminen pois sulkisi pois rakkauden ja sen ennenaikainen tuhoaminen vahingoittaisi rakkaudelle välttämätöntä luottamusta.

”Maailma oli pimeydessä Jumalasta saamansa väärän käsityksen vuoksi. Jotta nuo synkät varjot voitaisiin poistaa ja saada maailma jälleen Jumalan yhteyteen, saatanan petollinen valta oli murrettava. Tätä ei voitu tehdä väkivalloin. Väkivallan käyttäminen on vastoin Jumalan hallituksen periaatteita. Hän haluaa vain rakkauden palvelusta, eikä rakkautta voida pakottaa, sitä ei voida herättää väkivallan eikä arvovallan avulla. Vain rakkaus herättää vastarakkautta. Jumalan tunteminen on hänen rakastamistaan. Hänen luonteensa oli ilmaistava saatanan luonteen vastakohtana.” (4AO 13.)

Ilman vapaata tahtoa ei voisi olla rakkautta, ja jos Jumala on rakkaus, näyttää selvältä, että Jumalalle ei oikeastaan ole mahdollista kieltää rakkautta tai rakkauden olemassaoloon tarvittavaa vapautta. Voisi myös olettaa, että jos me tietäisimme lopun alusta alkaen, kuten Jumala tietää, emme haluaisi, että hän luopuisi vapaudestamme. Kuka haluaisi elää rakkaudettomassa maailmankaikkeudessa?

`Lue Room. 8:18 ja Ilm. 21:3, 4. Miten nämä tekstit voivat antaa meille varmuutta luottaa Jumalan hyvyyteen kaikesta maailman pahuudesta huolimatta?`

Vaikka me emme näe pimeyden läpi, Jumala näkee lopun alusta alkaen. Hän näkee myös ikuisen autuuden, joka on luvattu kaikille, jotka uskovat Jeesukseen. Room. 8:18 mukaan ”nykyisen ajan kärsimykset” eivät ole ”mitään sen kirkkauden rinnalla, joka vielä on ilmestyvä ja tuleva osaksemme”. Uskommeko ja luotammeko tähän hämmästyttävään lupaukseen?

Rakkaus ja rakkauteen sisältyvä vapaus oli niin pyhää ja perustavanlaatuista, että sen sijaan, että Jeesus olisi kieltänyt sen meiltä, hän tiesi, että se johtaisi hänet ristille, jossa hän joutuisi kärsimään paljon. Silti hän antoi tämän vapauden meille joka tapauksessa tietäen, mitä se maksaisi hänelle. Miksi tämä on niin tärkeä ajatus, että se on pidettävä aina mielessämme?