---
title:  Skeptinen Teisti
date:   11/02/2025
---

Jumala julistaa Jes. 55:8, 9: ”Minun ajatukseni eivät ole teidän ajatuksianne eivätkä teidän tienne ole minun teitäni, sanoo Herra. Sillä niin korkealla kuin taivas kaartuu maan yllä, niin korkealla ovat minun tieni teidän teittenne yläpuolella ja minun ajatukseni teidän ajatustenne yläpuolella.”

Jumalan ajatukset ovat paljon korkeammalla kuin meidän ajatuksemme. Me emme voi edes kuvitella Jumalan suunnitelman monimutkaisuutta maailmaamme varten. Miksi meidän pitäisi tämä huomioon ottaen odottaa voivamme tietää, mitkä ovat Jumalan syyt siihen, mitä hän tekee tai ei tee eri tilanteissa?

Eräs tapa lähestyä pahuuden ongelmaa, mikä perustuu siihen, miten vähän tiedämme, on nimeltään ”skeptinen teismi”. Skeptinen teisti uskoo, että Jumalalla on hyviä syitä toimia niin kuin hän toimii, mutta koska tietämyksemme on rajallinen, meidän ei pitäisi olettaa voivamme tietää, mitkä nuo syyt ovat. Skeptinen teisti suhtautuu epäilevästi ihmisen kykyyn olla tietoinen tai ymmärtää täysin Jumalan syitä suhteessa tämän maailman pahuuteen. Se, että ihminen ei esimerkiksi näe ilmassa leijuvia hiukkasia ympärillämme, ei tarkoita, etteikö niitä ilmassa leijuisi. Se, ettei tiedä, mitkä ovat Jumalan syyt, ei todellakaan tarkoita, etteikö Jumalalla olisi hyviä syitä.

`Lue Ps. 73. Miten psalmista suhtautuu ympärillään olevaan pahuuteen ja epäoikeudenmukaisuuteen? Mitä sellaista hän näkee, mikä asettaa hänen käsityksensä eri perspektiiviin?`

Psalmista oli syvästi huolissaan maailman pahuuden vuoksi. Hän katsoi ympärilleen ja näki jumalattomien menestyvän. Kaikki tuntui epäoikeudenmukaiselta ja epäreilulta. Hänellä ei ollut vastauksia. Hän pohti, kannattaako Jumalaan edes uskoa ja palvella häntä. Kunnes hän sitten katsoi pyhäkköön sisälle.

Pyhäkkö tarjoaa osan ratkaisusta pahan ongelmaan – nimittäin sen ymmärtämisen, että on olemassa vanhurskas tuomari, joka tuo oikeuden ja tuomion omana aikanaan.

`Miten adventtikirkon käsitys tuomiosta ja pyhäkköopista voi valaista pahuuden ongelmaa sekä antaa vastaukset siitä kumpuaviin kysymyksiin?`