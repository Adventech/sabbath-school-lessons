---
title:  Vapaan Tahdon Puolustus
date:   12/02/2025
---

Vaikka emme ymmärrä Jumalan teitä ja ajatuksia, Raamattu ilmaisee joitakin asioita, jotka auttavat pahuuden ongelman käsittelyssä. Yksi tapa käsitellä pahuuden loogista ongelmaa tunnetaan nimellä vapaan tahdon puolustus.

Vapaan tahdon puolustus on näkemys, jonka mukaan pahuus on seurausta luotujen vapaan tahdon väärinkäytöstä. Jumalaa ei siis voi syyttää pahuudesta, koska pahuus on seurausta siitä, että luodut käyttävät väärin vapaata tahtoa, jonka Jumala on antanut meille hyvistä syistä. Miksi Jumala kuitenkin antaisi tällaisen vapaan tahdon? C. S. Lewis kirjoitti kerran, että ”vapaa tahto, vaikka se tekee pahan mahdolliseksi, on myös ainoa seikka, mikä tekee mahdolliseksi rakkauden tai hyvyyden tai ilon. Automaattien maailma – missä olennot toimivat kuin koneet – olisi tuskin ollut luomisen arvoinen. Onni, jonka Jumala on suunnitellut toisia korkeammille luomuksilleen, on onnea olla vapaasti, vapaaehtoisesti yhdistyneenä häneen ja toinen toisiinsa – –. Tämän vuoksi heidän täytyy olla vapaita.” (C. S. Lewis, Ehyt elämä, s. 57, 58, Pieksämäki 1962, suom. Ruth Wathén.)

`Lue 1. Moos. 2:16, 17. Miten nämä jakeet esittävät Aadamille ja Eevalle myönnetyn moraalisen vapauden?`

Miksi antaa heille käsky, ellei heillä alun perin ollut vapaata tahtoa? Aadam ja Eeva söivät kielletyn hedelmän, ja siitä lähtien planeettamme on ollut täynnä pahuutta. Ensimmäisen Mooseksen kirjan 4. luvussa, joka on seuraava luku syntiinlankeemuskertomuksen jälkeen, synnin kauheat seuraukset näkyvät veljen murhatessa Abelin. Syntiinlankeemuskertomuksesta käy ilmi, miten Aadamin ja Eevan vapaan tahdon väärinkäyttö toi synnin ja pahuuden osaksi planeettamme historiaa.

Kaikkialla Raamatussa näemme vapaan moraalisen tahdon todellisuuden (ks. 5. Moos. 7:12, 13; Joos. 24:14, 15; Ps. 81:10–13 ja Jes. 66:4). Joka päivä elämässämme me itse käytämme tavalla tai toisella sitä vapaata tahtoa, jonka Luojamme on meille antanut. Ilman vapaata tahtoa emme olisi tunnistettavasti ihmisiä. Olisimme pikemminkin kuin koneita tai jopa aivottomia robotteja.

`Aibo on robottikoira. Se ei sairastu, se ei saa kirppuja, ei pure, ei tarvitse rokotuksia eikä siitä irtoa karvaa. Vaihtaisitko lihaa ja verta olevan koirasi Aiboon?`