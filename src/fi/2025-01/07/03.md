---
title:  On Monia Asioita, Joita Emme Tiedä
date:   10/02/2025
---

Historia tulee päättymään rakkauden voittaessa pahuuden. Sitä ennen kuitenkin monet huolestuttavat kysymykset jäävät edelleen avoimiksi. Miten voimme ajatella ja puhua pahuuden ongelmasta tavalla, joka voisi olla hyödyksi?

`Lue Job 38:1–12. Miten Jumalan vastaus Jobille valaisee pahuuden ongelmaa? Kuinka paljon me tiedämme tai emme tiedä siitä, mitä kulissien takana meiltä näkymättömissä saattaa tapahtua?`

Jobin kirjan mukaan hän oli kärsinyt paljon ja esittänyt itsekin monia kysymyksiä siitä, miksi häntä oli kohdannut niin paljon pahuutta ja kärsimystä. Hän pyysi tapaamista Jumalan kanssa etsiäkseen vastauksia kysymyksiinsä tietämättä, että kulissien takana, taivaallisessa hovissa, tapahtui paljon muutakin (ks. Job 1–2).

Jumalan vastaus Jobille on hämmästyttävä. Niinpä ”Herra vastasi Jobille. Myrskyn keskeltä hän puhui: – Kuka on tämä, joka peittää minun tarkoitukseni mitättömillä puheillaan?” (Job 38:1, 2.) Englanninkielinen käännös Contemporary English Version ilmaisee sen näin: ”Miksi puhut niin paljon, kun tiedät niin vähän?” (Job 38:2.) Jumala lisää Job 38:4: ”Missä sinä olit silloin kun minä laskin maan perustukset? Kerro, miten se tapahtui, jos osaat!”

`Lue Job 42:3. Miten Jobin vastaus valaisee sitä, mitä meidän pitäisi tunnistaa omasta asemastamme?`

Vastauksillaan Jobille Jumala teki tälle selväksi, että on monia asioita, joita Job ei tiennyt eikä ymmärtänyt. Jobin tavoin meidänkin pitäisi nöyrästi tunnustaa, että maailmassa ja kulissien takana meiltä näkymättömissä tapahtuu monia asioita, joista emme tiedä mitään. Se, ettemme ehkä tiedä vastauksia kysymyksiimme, ei tarkoita, etteikö hyviä vastauksia olisi olemassa tai että jonain päivänä kaikki ei selviäisi. Siihen asti meidän on luotettava Jumalan hyvyyteen, joka on ilmoitettu meille niin monin tavoin.

`Ajattele, miten vähän tiedämme mistään. Miksi sitten meidän pitäisi oppia elämään vastaamattomien kysymysten kanssa kaikkein vaikeimmista aiheista: pahuudesta ja kärsimyksestä?`