---
title:  Osoita Laupeutta
date:   30/01/2025
---

Vaikka jumalallinen viha on ”kauhea” asia, se ei missään nimessä ole moraaliton tai rakkaudeton. Päinvastoin Vanhassa ja Uudessa testamentissa Jumala ilmaisee vihansa pahuutta kohtaan rakkautensa vuoksi. Jumalallinen viha on kauheaa, koska pahuuden salakavaluus on vastakohta Jumalan puhtaalle hyvyydelle ja kirkkaudelle.

Tässä suhteessa rakkaus on Jumalalle oleellista, viha ei. Missä ei ole pahuutta tai epäoikeudenmukaisuutta, siellä ei ole vihaakaan. Loppujen lopuksi Jumalan rakastavin teko, jolla hän hävittää pahuuden maailmankaikkeudesta, poistaa tehokkaasti myös vihan. Se johtuu siitä, ettei epäoikeudenmukaisuutta tai pahuutta tule enää koskaan olemaan. Ajasta aikaan tulee olemaan vain ikuisuus autuutta ja oikeudenmukaisuutta täydellisessä rakkaussuhteessa. Jumalallista vihaa ei enää koskaan tule olemaan, koska siihen ei enää koskaan ole tarvetta. Mikä ihana ajatus!

`Jotkut ovat huolissaan siitä, että jumalallinen viha saatetaan tahattomasti tulkita niin, että se antaa luvan inhimilliselle kostolle. Lue 5. Moos. 32:35, Sananl. 20:22, Sananl. 24:29, Room. 12:17–21 ja Hepr. 10:30. Miten nämä tekstit suojaavat inhimilliseltä kostolta?`

Raamatun mukaan Jumalalla on oikeus tuomita, ja kun hän niin tekee, hän tekee sen aina täydellisen oikeudenmukaisesti. Sekä Vanhassa että Uudessa testamentissa kosto varataan nimenomaan Jumalalle. Paavali kirjoittaa Room. 12:19 (RK 2012): ”Älkää itse kostako, rakkaani, vaan antakaa sijaa Jumalan vihalle, sillä on kirjoitettu: ’MINUN ON KOSTO, MINÄ MAKSAN TAKAISIN, sanoo Herra.’” (Isot kirjaimet lisätty, sama ajatus kuin 5. Moos. 32:35.)

Vaikka Jumala lopulta tuomitsee epäoikeudenmukaisuuden ja pahuuden, Kristus on valmistanut tien kaikille, jotka uskovat häneen. Todellakin, Jeesus ”pelastaa meidät tulevalta vihalta” (1. Tess. 1:10; vrt. Room. 5:8, 9). Tämä on Jumalan suunnitelman mukaista: ”Jumala ei ole tarkoittanut, että saisimme osaksemme vihan vaan että pelastuisimme Herramme Jeesuksen Kristuksen tullessa.” (1. Tess. 5:9.) Jumalallista vihaa ei mitätöidä, mutta ne, jotka uskovat Jeesukseen, vapautuvat tällaisesta vihasta Kristuksen tähden.

`Millä tavoin Kristuksen sovitustyö on osoitus oikeudenmukaisuudesta, joka vapauttaa meidät vihasta?`