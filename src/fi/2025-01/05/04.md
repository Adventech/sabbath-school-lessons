---
title:  Vanhurskas Suuttumus
date:   28/01/2025
---

Vaikka vihassa on monia sopimattomia muotoja, Raamattu opettaa myös, että on olemassa ”vanhurskasta suuttumusta”.

Kuvittele, että äiti katsoo kolmevuotiaan tyttärensä leikkimistä leikkipuistossa, ja yhtäkkiä mies hyökkää hänen tyttärensä kimppuun. Eikö äidin pitäisikin olla vihainen? Totta kai. Viha on oikea rakkaudesta kumpuava reaktio tällaisessa tilanteessa. Tämä esimerkki auttaa meitä ymmärtämään Jumalan ”vanhurskaan suuttumuksen”.

`Lue Matt. 21:12, 13 ja Joh. 2:14, 15. Mitä Jeesuksen ­reaktio siihen, mihin temppeliä käytettiin, kertoo meille siitä, että Jumala vihaa pahuutta?`

Näissä tilanteissa Jeesus osoittaa ”jumalallista kiivautta” ja oikeudenmukaista närkästystä niitä kohtaan, jotka kohtelivat Jumalan temppeliä markkinapaikkana ja jotka olivat muuttaneet sen rosvojen luolaksi käyttääkseen hyväkseen leskiä, orpoja ja köyhiä (Matt. 21:13; vrt. Joh. 2:16). Temppeliä ja jumalanpalveluksia, joiden oli tarkoitus kuvastaa Jumalan armollista anteeksiantamusta ja syntisten puhdistamista, käytettiin sen sijaan joidenkin heikoimmassa asemassa olevien huijaamiseen ja sortamiseen. Eikö Jeesuksen olisi pitänyt olla vihainen tästä kauhistuksesta?

Meille tarjotaan lisää esimerkkejä Jeesuksen oikeudenmukaisesta suuttumuksesta Mark. 10:13, 14 ja Mark. 3:4, 5. Ihmisten tuodessa Jeesuksen luo pieniä lapsia ”opetuslapset moittivat” heitä, jolloin Jeesus todellakin harmistui – kirjaimellisesti ”suuttui”. Hän sanoi heille: ”Sallikaa lasten tulla minun luokseni – –.” (Mark. 10:13, 14.)

Toisaalla, kun fariseukset odottivat voivansa syyttää Jeesusta sapatin rikkomisesta tämän parantaessa silloin, Jeesus kysyi heiltä: ”Kumpi on sapattina luvallista, tehdä hyvää vai tehdä pahaa, pelastaa ihmishenki vai tappaa ihminen?” (Mark. 3:4). Hän ”loi heihin vihaisen katseen; hän oli murheissaan heidän sydämensä kovuudesta”, ja paransi sitten miehen (Mark. 3:5). Kristuksen vihaan liittyy tässä yhteydessä surua ihmisten kovuudesta; se on rakkaudesta kumpuavaa vanhurskasta vihaa samalla tavalla kuin Vanhassa testamentissakin. Kuinka rakkaus ei voisi olla järkyttymättä pahasta, varsinkin kun paha vahingoittaa tuon rakkauden kohteita?

`Miten meidän tulisi varoa, ettemme yritä oikeuttaa itsekästä vihaa ”oikeudenmukaisena suuttumuksena”?`