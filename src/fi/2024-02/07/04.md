---
title:  William Miller ja raamattu
date:   14/05/2024
---

Kuten Jumala käytti uskonpuhdistajia paljastamaan uudelleen totuuden uskon kautta vanhurskauttamisesta, samoin hän käytti William Milleriä paljastaakseen uudelleen totuuden Kristuksen toisen tulemisen tavasta. Millerin tutkiessa Raamattua hän löysi Kristuksen, joka rakasti häntä enemmän kuin hän osasi kuvitellakaan. Hän otti Raamattunsa, kynänsä ja muistikirjansa ja alkoi lukea 1. Mooseksen kirjasta. Hän eteni vain sitä tahtia kuin kykeni ymmärtämään käsillä olevan tekstin. Vertaamalla tekstejä toisiin raamatunkohtiin hän antoi Raamatun selittää itse itseään.

`Lue Jes. 28:9, 10; Sananl. 8:8, 9; Joh. 16:13 ja 2. Piet. 1:19–21. Mitä raamatuntulkinnan periaatteita löydät teksteistä?`

Millerin verratessa tekstejä toisiin teksteihin, Raamatun salaisuudet alkoivat avautua. Hän tutki sitä kuin kätkettyä aarretta. Pyhä Henki avasi Jumalan sanaa hänelle. Hän tarttui Raamatun profetioihin samalla huolellisella tutkimusotteella kuin muihinkin tarkastelemiinsa raamatunkohtiin.

`Lue Dan. 1:17; Dan. 2:45; 1. Piet. 1:10, 11 ja Ilm. 1:1–3. Mitä tekstit opettavat Raamatun profetioiden ymmärtämisestä?`

Profeetallisten kirjojen symbolit eivät ole lukittuja mysteereitä. Rakastava Jumala on antanut profeetallisen sanansa valmistaakseen meitä maailmanhistorian pian alkaviin loppuhuipentumiin. Miller ymmärsi, että profetia oli itse itsensä paras tulkitsija. Raamattu itse selittää profetioiden symbolien merkitykset. Pedot edustavat kuninkaita tai valtakuntia (Dan. 7:17, 23); tuuli edustaa tuhoa (Jer. 49:36); vesi kansoja tai kansakuntia (Ilm. 17:15). Nainen edustaa seurakuntaa (Jer. 6:2; Ef. 5:22–32). Danielin kirjan ja Ilmestyskirjan aikaprofetiat on annettu vertauskuvallisella kielellä, jossa yksi profeetallinen päivä edustaa yhtä kirjaimellista vuotta (4. Moos. 14:34; Hes. 4:6). Millerin soveltaessa näitä raamatuntulkinnan periaatteita, hän hätkähti löytäessään profetian, jonka uskoi kertovan Kristuksen paluun ajankohdan.

`Miksi on uskomme kannalta tärkeää, että profeetalliset symbolit ymmärretään oikein?`