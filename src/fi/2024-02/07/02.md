---
title:  Lupaus hänen paluustaan
date:   12/05/2024
---

Protestanttiset uskonpuhdistajat ja Hollannista uuteen maailmaan lähteneet pyhiinvaeltajat elivät Jeesuksen tulemisen kaipauksessa. Heille Kristuksen toinen tuleminen oli riemukas tapahtuma, jota he innolla odottivat. John Wycliff odotti Kristuksen tulemista seurakunnan toivona. Calvin puhui kaikkien uskonpuhdistajien puolesta kutsuessaan Kristuksen loistavaa paluuta “tapahtumista kaikkein lupaavimmaksi”. Jumalan uskollisille miehille ja naisille Kristuksen toinen tuleminen on innolla odotettava asia, ei asia, jota tarvitsisi pelätä.

`Lue Joh. 14:1–3; 1. Tess. 4:13–18 ja Tit. 2:11–14. Miksi nämä raamatunpaikat ovat antaneet niin suurta toivoa kristityille kautta vuosisatojen?`

On helppo ymmärtää, miksi usko Kristuksen toiseen tulemiseen on antanut niin paljon toivoa ja iloa Raamattuun uskoville kristityille. Siihen loppuvat sairaus, kärsimys ja kuolema, samoin köyhyys, epäoikeudenmukaisuus ja sorto. Siihen loppuvat myös riidat, taistelut ja sodat. Siitä alkaa tuleva maailma, jossa vallitsee ikuinen rauha, onni ja kestävä yhteys Kristukseen ja muihin lunastettuihin.

“Kaikkina aikoina Herran tulo on ollut hänen todellisen kansansa toivo. Vapahtajan Öljymäellä antama jäähyväislupaus takaisintulostaan kirkasti hänen seuraajiensa tulevaisuudenkuvan ja täytti heidän sydämensä niin suurella ilolla ja toivolla, etteivät ajalliset surut voineet niitä tukahduttaa tai koettelemukset himmentää. Kärsimysten ja vainon keskellä ’suuren Jumalan ja Vapahtajamme Jeesuksen Kristuksen’ ilmestyminen oli autuas toivo (Tit. 2:13). Kun Tessalonikan uskovat tunsivat surua joutuessaan hautaamaan läheisiään, jotka olivat toivoneet voivansa itse nähdä Herran paluun, Paavali, heidän opettajansa, kertoi heille Kristuksen toisen tulemuksen aikaan tapahtuvasta ylösnousemuksesta. Silloin Kristuksessa kuolleet herätetään, ja temmataan yhdessä elävien uskovien ’kanssa yläilmoihin Herraa vastaan. Näin me saamme olla aina Herran kanssa. Rohkaiskaa siis toisianne näillä sanoilla.’ (1. Tess. 4:16–18.)” (ST2023 190, 191.)

`Miksi Kristuksen toinen tuleminen on niin olennainen asia uskomme kannalta? Miksi opetus toisesta tulemisesta on niin tärkeä, varsinkin meille, jotka tiedämme, että kuolleet nukkuvat (ks. 10. tutkistelu)? Katso myös 1. Kor. 15:15–18.`