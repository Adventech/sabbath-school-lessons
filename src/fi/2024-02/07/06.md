---
title:  Pisin profeetallinen aikajana
date:   16/05/2024
---

`Lue Esra 7:7–13. Milloin annettiin määräys, että Persiassa elävät israelilaisvangit saisivat vapaasti palata jälleenrakentamaan temppeliään?`

Määräyksen antoi Persian kuningas Artakserkses vuonna 457 eKr. Se oli viimeinen kolmesta asetuksesta, joiden nojalla juutalaiset saivat palata jälleenrakentamaan Jerusalemia ja ennallistamaan temppelin jumalanpalvelus. Tämä kolmas asetus oli täydellisin ja merkitsee alkuajankohtaa 2 300 päivän/vuoden profetialle.

`Lue Dan. 9:25, 26. Milloin tämä profeetallinen ajanjakso alkaisi? Mitä tapahtumia jakeet ennustavat?`

Daniel ennusti, että “Jerusalemin entiselleen palauttamista ja rakentamista koskevan sanan lausumisesta” on Messiaan tuloon 69 profeetallista vuosiviikkoa eli 483 profeetallista päivää tai kirjaimellista vuotta. Koska määräys annettiin syksyllä 457 eKr., 483 vuotta ulottuu syksyyn 27 jKr. Sana “Messias” tarkoittaa ’voideltua’. Kristus kastettiin syksyllä 27 jKr., jolloin hän sai Hengen voitelun (Ap. t. 10:38). Kasteensa jälkeen Jeesus palasi Galileaan “ja julisti Jumalan evankeliumia. Hän sanoi: ’Aika on täyttynyt – –.’” (Mark. 1:14, 15.)

Keväällä 31 jKr., viimeisen profeetallisen viikon puolivälissä, 3½ vuotta kasteensa jälkeen, Jeesus ristiinnaulittiin. Uhrijärjestelmä, joka oli viitannut Jumalan Karitsaan, päättyi Kristuksen uhriin Golgatalla. Esikuva sai täyttymyksensä todellisessa uhrissa, ja seremoniajärjestelmän uhrit lakkautettiin.

`Lue Dan. 9:27. Miten 70 vuosiviikon profetia päättyisi?`

Juutalaisille osoitetut 70 vuosiviikkoa eli 490 vuotta päättyivät 34 jKr. siihen, että Sanhedrin, juutalaisten ylin tuomioistuin, hylkäsi evankeliumin (Ap. t. 6:8–7:60).

Jos 2 300 vuodesta vähennetään 490 vuotta, jäljelle jää 1810 vuotta aikaprofetian päättymiseen. Tämä johtaa vuoteen 1844. Miller ja varhaiset adventistit uskoivat, että Dan. 8:14 mainittu pyhäkön puhdistaminen tarkoitti maailman puhdistamista. He olettivat virheellisesti Kristuksen tulevan puhdistamaan maailman tulella vuonna 1844.