---
title:  Aikojen ennakointi
date:   13/05/2024
---

Vaikka protestanttiset uskonpuhdistajat uskoivat Kristuksen kirjaimelliseen, näkyvään ja kuuluvaan paluuseen, vähitellen ymmärrys tästä raamatullisesta totuudesta muuttui. Suositut saarnaajat 1800-luvulla opettivat, että Kristus tulisi perustamaan valtakuntansa maan päälle ja siitä alkaisi 1 000 vuotta kestävä rauhanaika. Tämä johti haluttomuuteen sitoutua hengellisiin arvoihin.

Samoin Kristuksen opetuslapset ymmärsivät väärin Messiaan tulemisen luonteen. He ajattelivat, että hän tulisi voittavana kenraalina, joka murtaisi Rooman orjuuden ikeen, ei Messiaana, joka vapauttaisi heidät synnin tuomiosta ja kahleista. Siksi he eivät kyenneet myöskään ymmärtämään hänen tulemisensa tapaa.

`Lue Ap. t. 1:9–11; Ilm. 1:7 ja Matt. 24:27, 30, 31. Mitä jakeet opettavat meille tavasta, jolla Herramme palaa?`

Kun Kristus tuli ensimmäisen kerran, hän tuli vauvana Betlehemin seimeen. Vain harvat tunnistivat hänen tulemisensa. Kun hän tulee toisen kerran, “kaikki ihmiset näkevät hänet” (Ilm. 1:7). Jokainen korva kuulee hänen paluustaan ilmoittavan pasuunan äänen. Jokainen ihminen maan päällä tulee näkemään hänen kirkkautensa.

“Yksi Raamatun vakavimmista mutta samalla riemullisimmista opetuksista on lupaus Jeesuksen paluusta suuren lunastussuunnitelman huipentumana. Jumalan pyhiinvaeltajakansa on joutunut kulkemaan pitkää matkaansa kuoleman varjon ’pimeässä laaksossa’, mutta sen kannustimena on ollut iloinen, korvaamattoman arvokas toivo; hän, joka on ’ylösnousemus ja elämä’, tulee takaisin ja vie hajalle ajetun kansansa kotiin.

Jeesuksen paluu on Pyhän Raamatun ydinsanomaa. Siitä päivästä lähtien kun ensimmäinen ihmispari surullisena asteli pois Eedenin paratiisista, uskovat ovat odottaneet luvattua Pelastajaa, joka murtaisi pahan vallan ja palauttaisi heidät menetettyyn paratiisiin.” (ST2023 189.)

Eräällä varhaisista adventistijohtajista, Luther Warrenilla, oli tapana sanoa nuorille: “Ainoa tapa olla valmis Kristuksen tulemiseen on valmistautua ja pysyä valmiina.” Sanoma on kutsu jumalalliseen elämään. Kristuksen paluun kirkkauden hehkuvassa valossa kukaan ei voi olla puolueeton.