---
title:  Dan. 8:14 – 2 300 päivää
date:   15/05/2024
---

William Miller havaitsi, että profeettojen ennustamat tapahtumat täyttyivät tarkalleen: Abrahamin jälkeläisten 400 vuotta Egyptissä, Israelin kansan 40 vuotta erämaassa, Israelin kansan 70 vuotta pakkosiirtolaisuudessa ja Danielin kirjan Israelille ennustamat 70 vuosiviikkoa (1. Moos. 15:13; 4. Moos. 14:34; Jer. 25:11 ja Dan. 9:24). Jumalan aikataulu oli tarkka myös ensimmäisen adventin kohdalla (ks. Mark. 1:15; Gal. 4:4; Room. 5:6.)

Kun Miller tutki profetioita vertaamalla raamatuntekstejä toisiin raamatunteksteihin, hän tuli siihen tulokseen, että jos Jumalalla oli oma jumalallinen aikataulunsa läpi koko Raamatun, hänellä täytyy olla myös tietty aikataulu Herramme toisen tulemisen suhteen.

`Lue Dan. 8:14, RK 2012 marg. Minkä asian oli määrä tapahtua 2 300 päivän kuluttua umpeen?`

William Miller hyväksyi aikansa yleisen näkemyksen, jonka mukaan pyhäkön puhdistaminen tarkoitti maan puhdistamista tulella. Hän havaitsi yhteyden Danielin kirjan 8. ja 9. luvun välillä. Dan. 8. luvussa enkeliä kehotettiin selittämään näky Danielille (Dan. 8:16). Luvun loppuun tultaessa ainoa osa, joka näystä jäi selittämättä (ks. Dan. 8:27), koski 2 300:a päivää. Myöhemmin enkeli palasi Danielin luo ja sanoi: “– – nyt olen tullut ohjaamaan ymmärrystäsi oikeaan.” (Dan. 9:22; ks. myös Dan. 9:23, 25–27.) Nyt enkelin oli siis tarkoitus auttaa Danielia ymmärtämään 2 300:a päivää.

Tiedämme tämän, koska sen jälkeen kun, enkeli oli pyytänyt Danielia kuuntelemaan, jotta tämä ymmärtäisi näyn (Dan. 9:23), hänen ensimmäiset sanansa Danielille olivat: “Seitsemänkymmentä vuosiviikkoa on määrätty kansallesi ja pyhälle kaupungillesi.” (Dan. 9:24.) Sana “määrätty” tarkoittaa kirjaimellisesti ’leikattu pois’. 70 vuosiviikkoa eli 490 vuotta on leikattu pois. Leikattu pois mistä? Selvästikin 2 300 päivästä eli Dan. 8. luvun näyn ainoasta osasta, jota Daniel ei ollut ymmärtänyt ja jota enkeli oli tullut nyt selittämään.

Koska 70 vuosiviikon alkuajankohdaksi oli annettu aika, jolloin Jerusalemin entiselleen palauttamista ja rakentamista koskeva “sana lähti liikkeelle” (Dan. 9:25), Miller ymmärsi, että jos hänellä olisi jälleenrakentamiskäskyn päivämäärä tiedossaan, hän saisi selville, mistä 70 vuosiviikkoa alkaisi ja 2 300 päivän profetia avautuisi.