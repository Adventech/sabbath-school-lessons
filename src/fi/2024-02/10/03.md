---
title:  Kuolema vanhassa testamentissa
date:   03/06/2024
---

`Lue Ps. 6:6; Ps. 115:17; 1. Kun. 2:10; 1. Kun. 11:43 ja 1. Kun. 14:20. Mitä jakeet opettavat kuolleiden tilasta?`

Vanha testamentti ei opeta sielun kuolemattomuutta. Kuoleman jälkeen uskolliset eivät nouse taivaan autuuteen ikiajoiksi ja uskottomat laskeudu helvettiin, jossa he palaisivat iankaikkisesti. Se opettaa, että kuolema on unta. Kuninkaiden kirjassa käytetään patriarkkojen kuolemasta ilmaisua “meni lepoon isiensä luo”. Psalmit kutsuvat kuolemaa uneksi ja vertaavat sitä nukkumiseen (Ps. 13:4; vrt. Ps. 90:5). Puhuessaan kuolemasta Job sanoo, ettei ihminen herää unestaan (Job 14:12). Psalminkirjoittaja lisää: “Minä saan nähdä kasvosi, sillä minä olen viaton. Kun herään unesta, sinun läsnäolosi ravitsee minut.” (Ps. 17:15.)

Kun Assyrian armeija voitettiin ja tuhottiin, sotilaiden kuolemaa kutsuttiin uneen vaipumiseksi (Ps. 76:6). Ajatus siitä, että kuolleet olisivat ruumiistaan erkaantuneita henkiä, jotka leijuvat ympäriinsä kommunikoidakseen elävien kanssa, ei ole lainkaan raamatullinen käsite, vaan puhdasta pakanuutta.

Jos emme ymmärrä totuutta kuolemasta, jäämme alttiiksi Paholaisen petoksille. “Monet joutuvat kohtaamaan pahoja henkiä, jotka esiintyvät heidän rakkaina sukulaisinaan tai ystävinään ja opettavat mitä vaarallisimpia harhaoppeja. Nämä vierailijat vetoavat lämpimimpiin tunteisiimme. He tekevät ihmeitä, jotka vahvistavat heidän väitteensä. Meidän on oltava valmiit vastustamaan heitä Raamatun totuudella, joka kertoo, etteivät kuolleet tiedä mitään, ja että henki-ilmestyksissä kyseessä ovat pahat henget.” (ST2023 348.)

`Lue Dan. 12:2 ja Job 19:25, 26. Mitä lisätietoa kuolleiden tilasta nämä jakeet antavat?`

Kuolema on unenomaista lepoa ylösnousemukseen asti. Vaikka pakanat uskoivat henkimaailmaan, israelilaiset ymmärsivät kuoleman olevan unta ylösnousemusaamuun asti.

Vaikka suremme kuolleita, Jeesuksessa kuolleista voimme kuitenkin ajatella näin: he sulkevat silmänsä kuolemaan ja sitten, riippumatta siitä kuinka kauan Jeesuksen paluuseen menee, seuraava asia, jonka he tietävät, on hänen toinen tulemisensa. Heidän ensimmäinen ajatuksensa ylösnousemuksessa saattaa olla: “Vau! Jeesus todellakin tuli pian takaisin!