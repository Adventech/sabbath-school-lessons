---
title:  Spiritismin kuolettavat seuraukset
date:   02/06/2024
---

Kuvitelma siitä, että kuolema on vain sisäänkäynti uuteen elämänvaiheeseen, perustuu käsitykseen sielun luonnollisesta kuolemattomuudesta. Tämä pakanallinen ajatus soluttautui kirkkoon jo varhain kirkon siirtyessä pois raamatullisilta perustuksiltaan yrittäessään tehdä uskostaan ymmärrettävämpää laajemmalle roomalaiselle yleisölle: “Sielun luontainen kuolemattomuusteoria on yksi vääristä opeista, jonka Rooma lainasi pakanuudesta ja otti osaksi kristillistä uskoa.” (ST2023 341, 342.)

`”Älkää pelätkö niitä, jotka tappavat ruumiin mutta eivät kykene tappamaan sielua. Pelätkää sen sijaan häntä, joka voi sekä sielun että ruumiin hukuttaa helvettiin.” (Matt. 10:28). Mitä jo pelkästään tämä jae kertoo sielun oletetusta kuolemattomuudesta?`

Herra kielsi kansaansa osallistumasta okkultismiin. Heidän ei tullut sietää keskuudessaan “loitsujen lukijaa, henkien­manaajaa, tietäjää eikä ketään, joka kysyy neuvoa kuolleilta” (5. Moos. 18:11). Tällaiset piti kivittää kuoliaiksi (3. Moos. 20:27). Rangaistus tuntuu ankaralta, mutta sen oli tarkoitus suojella Israelia väärien jumalien palvonnalta.

Noituus on demonista. Se viettelee ihmiset vääränlaiseen palvontaan ja jäljittelee aitoa jumalasuhdetta, vaikka se ei voi koskaan tyydyttää sydämen syvimpiä tarpeita. Spiritismi on etusijalla Paholaisen suunnitelmassa ottaa maailma vangikseen. Jeesus kuitenkin armossaan vapauttaa vankeja pahuuden kahleista.

`Lue Saarn. 9:5; Job 7:7–9 ja Jes. 8:19, 20 (VKR/RK 2012). Mitä tekstit opettavat kuolemasta ja kuolleiden kanssa kommunikoinnista?`

Epäraamatullinen uskomus siitä, että kuolleet pääsevät kuollessaan taivaaseen, on ollut olemassa niin kauan ja se on niin lujasti juurtunut ihmisten mieleen, että heidän on vaikea päästää siitä irti. Yrittäessään oikeuttaa tämän uskomuksen ihmiset käyttävät muutamia asiayhteydestään irrotettuja tekstejä. Tämä väärä opetus jättää heidät kuitenkin ilman suojaa Paholaisen petoksia vastaan, etenkin viimeisten päivien kriisissä.