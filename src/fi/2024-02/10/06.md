---
title:  Spiritismi viimeisinä päivinä, osa 2
date:   06/06/2024
---

Meidän pelastustoivomme on Kristuksessa. Hänen veren tahraamat kätensä kutsuvat meitä ottamaan vastaan äärettömän kalliin uhrin, jota niin auliisti tarjotaan meille. Pian Kristus palaa omaisuuttaan vaatimaan. Kristuksen toista tulemista kutsutaan meidän autuaaksi toivoksemme (Tit. 2:13).

Paholaisen tavoitteena on tuhota tämä toivo. Hän tulee tekemään tunnustekoja ja ihmeitä ja mitä vain johtaakseen ihmiset pois Raamatun totuudesta ja pelastuksesta Kristuksessa.

“Tässä kysytään pyhiltä kestävyyttä, niiltä jotka noudattavat Jumalan käskyjä ja uskovat Jeesukseen.” (Ilm. 14:12.) Viimeisessä taistelussa Paholainen tekee kaikkensa estääkseen ihmisiä joko pitämästä Jumalan käskyjä tai uskomasta Jeesukseen, tai molempia. Siksi meidän on varottava kaikkea sellaista opetusta, joka voi saada meidät luopumaan jommastakummasta näistä jäännöskansan kahdesta ominaisuudesta. Meidän on varottava tällaista opetusta siinäkin tapauksessa, vaikka siihen liittyisi merkkejä, tunnustekoja ja ihmeitä.

`Lue Matt. 24:23–27; 2. Kor. 11:13, 14 ja 2. Tess. 2:9–12. Mitä tekstit kertovat Paholaisen voimasta pettää?`

“Taivaalla saadaan pian nähdä yliluonnollisia levottomuutta herättäviä näkyjä osoituksena riivaajahenkien ihmeitä tekevästä voimasta. Pahat henget menevät maan kuninkaiden ja kaikkien maailman ihmisten luo kietoakseen heidät petokseen ja yllyttääkseen heitä liittymään Paholaisen kanssa hänen viimeiseen taisteluunsa taivaan hallitusta vastaan. Näiden henkien välityksellä petetään niin hallitsijat kuin alamaisetkin. Nousee henkilöitä, jotka esiintyvät itse Kristuksena ja vaativat itselleen maailman Vapahtajalle kuuluvaa arvoa ja palvontaa. He tekevät hämmästyttäviä parantamisihmeitä ja väittävät saavansa taivaasta näkyjä, jotka osoittautuvat Raamatun todistusten vastaisiksi.

Tämän suuren petosdraaman huipentumana itse Paholainen ilmestyy Kristuksena. Kirkot ovat pitkään väittäneet odottavansa Vapahtajan paluuta toiveidensa täyttymyksenä. Nyt suuri pettäjä saa kaiken näyttämään siltä kuin Kristus olisi tullut. Hän ilmestyy ihmisille eri puolilla maailmaa häikäisevän majesteettisena olentona, joka muistuttaa Ilmestyskirjan kuvausta Jumalan Pojasta. (Ilm. 1:13–15.)” (ST2023 385, 386, kursiivi lisätty.)