---
title:  Kuolema uudessa testamentissa
date:   04/06/2024
---

`Lue Joh. 11:11–14, 21–25; 2. Tim. 1:10; 1. Kor. 15:51–54 ja 1. Tess. 4:15–17. Miten Uuden testamentin kirjoittajien kuvaus kuolemasta sopii yhteen Vanhan testamentin kuvausten kanssa?`

Sekä Vanhassa että Uudessa testamentissa kuvataan kuolemaa unena. Ainakin 53 kertaa Raamatussa sana “uni” rinnastetaan kuolemaan. Raamatun kirjoittajat ovat yhtä mieltä siitä, että ei ole mitään kuolematonta sielua, joka jättää ruumiin ihmisen kuollessa.

Uusi testamentti lisää uuden ulottuvuuden, johon Vanhassa testamentissakin jo viitattiin: ihmisen ylösnousemus Kristuksen tullessa takaisin.

Evankeliumit korostavat, että iankaikkinen elämä saadaan yksin Kristuksessa. Mitkään helvetin demonit eivät voi ryöstää uskovilta heidän varmuuttaan iankaikkisesta elämästä. Kristus voitti kuoleman ristillä. Hauta ei voi enää pidätellä uhrejaan. Kristuksen ylösnousemus on tae siitä, että kaikki uskovat nousevat haudoistaan hänen palatessaan.

Huomaa Paavalin sanat: “Ellei kuolleita herätetä, ei Kristustakaan ole herätetty. Mutta ellei Kristusta ole herätetty, teidän uskonne on pohjaa vailla ja te olette yhä syntienne vallassa. Ja silloin nekin, jotka ovat nukkuneet pois Kristukseen uskoen, ovat joutuneet perikatoon.” (1. Kor. 15:16–18.) Mitä järkeä jakeissa olisi, jos kuolleet olisivat jo taivaassa? Mitä Paavali tarkoittaa sanoessaan, että he “ovat joutuneet perikatoon”, jos he kerran ovat jo taivaassa?

Paavalin tarkoituksena onkin sanoa, että Kristuksen ylösnousemus on meidän ylösnousemuksemme perusta ja että ilman ylösnousemusta “teidän uskonne on vailla pohjaa ja te olette yhä syntienne vallassa” ja kuolleet jäävät maahan perikatoon joutuneina.

Jakeet sopivat muihinkin Raamatun teksteihin siitä ylösnousemustoivosta, joka meillä on Jeesuksen palatessa, jolloin saamme “perinnön, joka ei turmellu, ei tahraannu eikä kuihdu. Se on varattuna teille taivaissa” (1. Piet. 1:4). Jos kuolleet olisivat jo taivaassa, miksi Pietari puhuisi perinnöstä, joka on varattuna taivaissa? Uuden testamentin uskovat selvästikin odottivat Kristuksen tulemista ja kuolleiden ylösnousemusta.

`Miksi ylösnousemus on niin vahva toivon aihe kristinuskossa? Miksi risti ilman ylösnousemusta ei riitä?`