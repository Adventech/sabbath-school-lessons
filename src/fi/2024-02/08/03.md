---
title:  Kaikkeinpyhimmässä
date:   20/05/2024
---

`Lue 3. Moos. 16:21, 29–34; 3. Moos. 23:26–32 ja Hepr. 9:23–28. Miksi suuri sovituspäivä oli tärkeä muinaisessa Israelissa?`

Papit palvelivat vuoden jokaisena päivänä, mutta suurena sovituspäivänä (hepr. j¨­m kipp¨±r) koko Israel käänsi katseensa pyhäkköön. 3. Moos. 16. ja 23. luvuissa annetaan tarkat ohjeet suurta sovituspäivää varten. Kaikki tavanomainen toiminta lakkasi. Kaikki paastosivat. Kun ylipappi astui kansan puolesta Jumalan eteen kaikkeinpyhimpään, kansa tutki omaa sydäntään. He etsivät Jumalaa nöyrästi ja sydämestään syntejään tunnustaen. Jos joku ei tuona päivänä ­paastonnut, hänet oli “poistettava kansansa keskuudesta” (3. Moos. 23:27–29). Suurena sovituspäivänä ylipappi vei Herralle määrätyn vuohipukin verta pyhäkköön ja pirskoteltuaan sitä armoistuimelle siveli sitä kultaisen ja pronssisen alttarin sarviin puhdistaen näin täysin koko pyhäkön. Kun ylipappi oli saanut puhdistusmenot päätökseen, hän asetti kätensä elävän pukin ylle ja tunnusti Israelin synnit. Sen jälkeen pukki vietiin erämaahan niin, ettei se pääsisi palaamaan leiriin enää koskaan (3. Moos. 16:20–22).

Veri siirrettiin pyhäkköön päivittäisten jumalanpalvelusten yhteydessä, mikä osoittaa, että synnit oli kirjattu muistiin (Jer. 17:1). Jumala oli ottanut vastuun niiden lopullisesta sijoittamisesta. Nyt suurena sovituspäivänä synnit siirrettiin pois pyhäköstä ja pantiin Asaselin pukin päälle, joka edusti Paholaista. Hän on viime kädessä vastuussa syntiongelmasta.

Tämä vuohipukki vietiin kauas erämaahan niin, että suuren sovituspäivän päättyessä Jumalalla oli puhdas pyhäkkö ja kansa. Taivaallisessa pyhäkössä Kristus palvelee meitä. Ensin hän palveli pyhässä, ja 2 300 päivän päätyttyä eli vuodesta 1844 lähtien kaikkeinpyhimmässä.

Selviämme suuresta tuomiosta Jeesuksen, sijaiskärsijämme, ansiosta. Kuten Ellen G. White on sanonut, meidät voidaan “vanhurskauttaa hänen vanhurskautensa tähden, johon meillä ei ole mitään osaa” (4AO 16). Tämän vanhurskauttamisen ansiosta – sen, että hänen vanhurskautensa luetaan meidän vanhurskaudeksemme – me koettelemme itseämme eli käännymme pois synnistä. Se tarkoittaa, ettemme ole mukavuudenhaluisesti hyväksyneet syntiä, emmekä puolustele helmasyntejämme, vaan kasvamme armossa ja elämme pyhää elämää.