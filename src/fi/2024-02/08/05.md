---
title:  Kaikkeinpyhimmän hyvä uutinen
date:   22/05/2024
---

`Lue Hepr. 4:14–16 ja Hepr. 10:19–22. Millaista varmuutta ja minkä jumalallisen kutsun jakeet antavat meille?`

Jakeiden sanoma on: pysykäämme tunnustuksessa, astukaamme rohkeasti Jumalan eteen, älkäämme luovuttako ja keskittäkäämme uskomme Jeesukseen, suuren ylipappiimme. Hänessä meillä on kaikki, mitä tarvitsemme. Uskossa saamme astua taivaalliseen pyhäkköön sen uuden, elämään vievän tien kautta, jonka Jeesus on avannut.

Kun katsomme esipihalle, näemme verta pronssisen alttarin sarvissa. Pyhässä näemme verta suitsutusalttarin kultaisissa sarvissa. Näemme myös pirskotetun veren armoistuimen edessä olevassa verhossa.

Jeesuksen veri valmistaa tietä joka askeleella. Tämä antaa meille toivoa, sillä voimme päästä takaisin yhteyteen Jumalan kanssa vain, kun Jeesus antaa meille anteeksi ja pyyhkii pois syntimme. Jumalan armo on loputonta, mutta niin on myös hänen oikeudenmukaisuutensa. Oikeudenmukaisuus ei voi hyväksyä Kristuksen uhria sovitukseksi rikkomuksistamme, ellei Jeesus takaa, että hän ensin antaa syntimme anteeksi ja sitten pyyhkii syntimme pois.

`Lue Ilm. 11:19. Miten tämä näky osoittaa lain ja evankeliumin kuuluvan erottamattomasti yhteen?`

Täältä Jumalan läsnäolon kirkkaudesta, koko maailmankaikkeuden valtaistuinsalista, aivan Jumalan valtaistuimen juurelta, löydämme liitonarkusta Jumalan lain. Täällä kaikkeinpyhimmässä Jumalan oikeudenmukaisuus ja armo paljastetaan. Mikään maallinen valta ei voi muuttaa Jumalan lakia, sillä se on liitonarkun suojassa taivaassa. Hepr. 8:10 sanotaan: “Tämän liiton minä teen Israelin kansan kanssa, näiden päivien jälkeen, sanoo Herra: Minä panen lakini heidän sisimpäänsä, kirjoitan sen heidän sydämeensä. Minä olen heidän Jumalansa, ja he ovat minun kansani.” Astumalla uskossa taivaan pyhäkköön saamme anteeksiannon synneistämme ja voiman elää kuuliaista elämää Kristuksen avulla. Jeesus pelastaa meidät “täydellisesti” (Hepr. 7:25, VKR) synnin tuomiolta ja sen vallasta.

`Miksi Jeesuksen välitystyö on niin hyvä uutinen?`