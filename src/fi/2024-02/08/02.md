---
title:  Taivaallinen pyhäkkö
date:   19/05/2024
---

`Lue 2. Moos. 25:8, 9, 40 ja Hepr. 8:1–6. Mistä kahdesta pyhäköstä näissä jakeissa kerrotaan?`

Kun varhaiset adventistiuskovat tutkivat Raamattua vuoden 1844 jälkeisinä kuukausina, he ymmärsivät, että Raamatussa mainitaan kaksi pyhäkköä: pyhäkkö, jonka Mooses rakensi, ja suuri alkuperäinen pyhäkkö taivaassa. Raamatussa käsitteellä “pyhäkkö” viitataan ensinnäkin Mooseksen rakentamaan ilmestysmajaan taivaallisia asioita edustavana mallina tai esikuvana, ja toiseksi “todelliseen pyhäkkötelttaan” taivaassa, jonka esikuvana maan päällä oleva pyhäkkö toimi. Kristuksen kuollessa esikuvallinen jumalanpalvelus menetti merkityksensä. “Todellinen pyhäkköteltta” taivaassa on uuden liiton pyhäkkö. Ja koska Dan. 8:14 profetia täyttyy tänä aikana, pyhäkön, johon siinä viitataan, täytyy olla uuden liiton pyhäkkö.

“Kun 2300 päivää täyttyi vuonna 1844, ei maan päällä ollut vuosisatoihin ollut mitään Jumalan temppeliä. Tästä syystä profetia kahdestatuhannesta kolmestasadasta päivästä ja pyhäkön puhdistamisesta viittaa selkeästi taivaan pyhäkköön.” (ST2023 262.)

Erämaan pyhäkkö oli taivaallisen pyhäkön pienoismalli tai havaintoväline. Maallisessa pyhäkössä toimitettu jumalanpalvelus oli esikuva Jumalan pelastussuunnitelmasta. Jokainen uhrattu uhri edusti Jeesuksen uhria Golgatan ristillä (ks. Joh. 1:29). Kristuksen uhrin ansiosta me olemme vapaita synnin tuomiosta. Anteeksianto on meidän. Syyllisyytemme on poissa, kun hyväksymme Jeesuksen uhrin puolestamme ja tunnustamme syntimme (1. Joh. 1:9). Jeesus ei ole vain Karitsa, joka kuoli puolestamme, vaan myös pappi, joka elää meidän puolestamme.

Hepr. 7:25 selittää: “Siksi hän pystyy nyt ja aina pelastamaan ne, jotka hänen välityksellään lähestyvät Jumalaa. Hän elää iäti rukoillakseen heidän puolestaan.” Hän poistaa synnin tuoman syyllisyyden ja pelastaa meidät synnin vallasta (Room. 8:1–4; 2. Kor. 5:21). Jeesuksen palvelutyö taivaallisessa pyhäkössä on meitä varten tehtyä työtä. Hänen esirukoustensa ansiosta synnin ote elämästämme murtuu. Emme enää ole syntisen luontomme orjia. Kristuksessa me olemme vapaita: vapaita synnin tuomiosta ja sen hallintavallasta. Kun uskon kautta pidämme kiinni Kristuksesta, meillä on varmuus pelastuksesta.