---
title:  Jeesus, puolustajamme tuomiolla
date:   23/05/2024
---

`Lue Hepr. 10:9–14. Millainen ero on papin maanpäällisessä pyhäkössä tekemän palvelutyön ja Jeesuksen taivaallisessa pyhäkössä tekemän palvelutyön välillä?`

Jeesus kuoli ristillä antaen täydellisen ja ainutkertaisen uhrin syntien sovittamiseksi. Hänen pappispalveluksensa taivaallisessa pyhäkössä pyhittää meidät. Nyt, astuttuaan kaikkeinpyhimpään, hän seisoo puolustajanamme tuomiolla (ks. 1. Joh. 2:1). “Samoin on Kristus kerran uhrattu, jotta hän ottaisi pois kaikkien synnit, ja hän ilmestyy vielä kerran, mutta ei enää synnin tähden vaan pelastaakseen ne, jotka häntä odottavat.” (Hepr. 9:28.) Hänen uhrinsa ja välitystyönsä kautta synti on hoidettu. Nyt hän tulee uudelleen niiden takia, jotka “hartaasti odottavat hänen ilmestymistään” (2. Tim. 4:8).

`Lue Hepr. 6:19, 20. Miksi hän kutsuu meitä seuraamaan häntä, ja mitä me huomaamme, kun teemme niin?`

“Kristuksen välitystyö taivaan pyhäkössä on pelastussuunnitelmalle yhtä tärkeä kuin hänen kuolemansa ristillä. Kuolemallaan hän aloitti työn, jonka hän ylösnousemisensa ja taivaaseen astumisensa jälkeen vie päätökseen taivaassa. Meidän täytyy uskossa astua väliverhon sisäpuolelle, jonne ’Jeesus meidän edelläkävijänämme meni’ (Hepr. 6:20). Sieltä heijastuu Golgatan valo. Sieltä löydämme aiempaa syvällisempiä oivalluksia lunastuksen salaisuuksista. Taivas maksoi äärettömän hinnan ihmisen pelastuksesta, ja annettu uhri täyttää rikotun jumalallisen lain vaatimukset. Jeesus on avannut tien Isän valtaistuimelle, ja hänen välitystyönsä ansiosta kaikkien hänen luokseen uskossa tulleiden vilpittömät pyynnöt esitetään Jumalan edessä.” (ST2023 306.)

Pelastussuunnitelma on täydellinen suunnitelma suuren taistelun ratkaisemiseksi ja tämän planeetan pelastamiseksi Paholaisen otteesta. Jeesuksen elämä paljasti Jumalan rakkauden apua tarvitsevalle maailmalle ja meitä katselevalle maailmankaikkeudelle. Hänen kuolemansa paljasti synnin hirvittävyyden ja tarjosi pelastuksen koko ihmiskunnalle. Hänen esirukouksensa taivaallisessa pyhäkössä tarjoaa sovituksen edut jokaiselle, joka uskossa ojentaa kätensä ottaakseen ne vastaan.