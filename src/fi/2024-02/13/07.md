---
title:  Lisäaineistoa
date:   28/06/2024
---

“Sieltä löytyy avaria tasankoja, ja niiden taustalta nousevat kauniit kukkulat ja Jumalan vuoret korkeine huippuineen. Tässä ajassa Jumalan lapset ovat joutuneet elämään vieraina ja muukalaisina, mutta nyt he löytävät kotipaikan rauhan tasangoilta elävien virtojen ääreltä. – –

Siellä kuolemattomat olennot pohtivat loppumattomaksi ilokseen luomisvoiman ihmeitä ja pelastavan rakkauden salaisuuksia. Paikalla ei ole julmaa ja petollista vihollista kiusaamassa unohtamaan Jumalan. Kaikki kyvyt kehittyvät ja kaikki lahjat vahvistuvat. Tiedon hankkiminen ei väsytä mieltä tai ruumista. Mitä suurimpia hankkeita ja korkeimpia päämääriä voidaan saavuttaa ja toiveita toteuttaa. Kuitenkin löytyy vielä uusia korkeuksia valloitettavaksi, uusia ihmeitä ihailtavaksi, uusia totuuksia ymmärrettäväksi ja uusia tavoitteita mielen, hengen ja ruumiin haasteeksi.” (ST2023 415, 417.)

“Sanomattoman ihastuneina maan lapset tutustuvat Jumalalle uskollisten olentojen iloon ja viisauteen. He osallistuvat tiedon ja viisauden aarteista, jotka on saavutettu pitkien aikakausien kuluessa tutkimalla Jumalan töitä. Heikentymättömin silmin pelastetut katsovat luomistyön suuruutta – aurinkoja, tähtiä ja aurinkokuntia, jotka kaikki Jumalan määräämässä järjestyksessä kiertävät hänen valtaistuintaan. Kaikkiin, pienimmästä suurimpaan, on kirjoitettu Luojan nimi. Kaikessa heijastuu hänen voimansa suuruus.” (ST2023 417.)

“Suuri taistelu on päättynyt. Syntiä tai syntisiä ei enää ole. Koko maailmankaikkeus on puhdas. Yhteinen sopusointu ja ilo sykkii kautta koko suunnattoman luomakunnan. Hänestä, joka on kaiken luonut, virtaa elämää, valoa ja iloa äärettömään avaruuteen. Pienimmästä atomista suurimpaan maailmaan kaikki, elollinen ja eloton, julistaa peittämättömällä kauneudellaan ja täydellisellä ilollaan: Jumala on rakkaus.” (ST2023 417.)

**Keskustelunaiheita**:

`Kuinka lyhyt on ihmisen elinaika verrattuna tuhansien vuosien ajan jatkuneeseen syntiin? Kuinka tämä näkökulma auttaa meitä käsittelemään vaikeaa kysymystä pahuudesta?`

`Kuinka tuhatvuotiskausi sopii yhteen pelastussuunnitelman kanssa? Miettikää, mitä se kertoo Jumalan luonteesta, että vasta kun kaikilla lunastetuilla on ollut mahdollisuus nähdä Jumalan oikeamielisyys, oikeudenmukaisuus ja rakkaus, langetetaan viimeinen tuomio ja lopullinen rangaistus kadotetuille.`