---
title:  Tuhatvuotiskausi maan päällä
date:   25/06/2024
---

Ilm. 19. luku päättyy kuvaukseen Jeesuksen paluusta ja jumalattomien tuhosta. Tarina ei kuitenkaan pääty tähän. Ilm. 20. luku esittelee 1 000 vuotta kestävän ajanjakson, tuhatvuotiskauden. Erityisesti Ilm. 20:1–3 kertoo Paholaisen kohtalosta, kun Jeesus palaa takaisin. Näiden jakeiden kuvakieli on vertauskuvallista. Paholaista ei kirjaimellisesti panna kahleisiin ja lukita syvyyteen. Tuhannen vuoden ajan hänet on sidottu tyhjään, autioituneeseen maailmaan. Tuon ajan hän on itse luomiensa olosuhteiden vanki. 2. Piet. 2:4, VKR luemme, että Paholainen enkeleineen on syösty “syvyyteen, pimeyden kuiluihin” odottamaan tuomion toteutumista. Paholainen sidotaan maan päälle olosuhteiden kahleilla, sillä hänellä ei ole enää ketään, jota kiusata. Tuhannen vuoden ajan hän joutuu katselemaan tuhoa ja hävitystä, jonka hänen kapinansa on aikaansaanut.

Samaa syvyyttä tarkoittavaa kreikan sanaa on käytetty Septuagintassa, Vanhan testamentin kreikankielisessä käännöksessä, kuvaamaan, millainen maa oli ennen luomista. “Maa oli autio ja tyhjä, pimeys peitti syvyydet – –.” (1. Moos. 1:2.) Septuagintassa sana “syvyys”, kreikan kielen sana abyssos, kuvaa autiota ja tyhjää maata. Pimeyden kuilu ei ole maanalainen luola tai ammottava rotko avaruudessa. Paholaisen aikaansaama tuho yhdessä Jeesuksen toista tulemista edeltävän valtavan kaaoksen kanssa on saanut maan palaamaan takaisin pimeäksi, epäjärjestyksessä olevaksi massaksi, sellaiseksi kuin se oli luomisen alussa.

`Lue Jer. 4:23–26 ja Jer. 25:33. Kuinka profeetat kuvailevat näkymää?`

Profeetat korostavat Kristuksen tulemisen tuhoa ja sitä, että yksikään ihminen ei jää eloon maan päälle tuhatvuotiskaudeksi. Paholainen ja hänen enkelinsä jätetään miettimään kapinansa aiheuttamaa tuhoa. Koko maailmankaikkeus tajuaa, että synnin palkka on kuolema. Jumala käsittelee syntiongelman siten, ettei se enää koskaan nouse uudestaan (Nah. 1:9). Jumala tekee tämän kolmella tavalla. Ensinnäkin hän paljastaa rajattoman rakkautensa, palavan halunsa ja hellittämättömän pyrkimyksensä pelastaa koko ihmiskunta. Toiseksi hän paljastaa oikeudenmukaisuutensa, oikeamielisyytensä ja vanhurskautensa. Kolmanneksi hän antaa maailmankaikkeuden nähdä synnin ja kapinan lopulliset seuraukset.