---
title:  Tuhatvuotiskauden tuomio
date:   26/06/2024
---

Ilm. 20:4–6 kertoo, mitä vanhurskaat tekevät tuhatvuotiskauden aikana. Heillä on omakohtainen mahdollisuus nähdä Jumalan oikeudenmukaisuus ja rakkaus siinä, miten hän on käsitellyt syntiongelman. Kenelläpä ei olisi kysymyksiä, joita haluaisi esittää Jumalalle? Nyt lunastetut saavat tuhatvuotiskauden aikana esittää kysymyksensä. Jos joku rakas läheinen puuttuu taivaasta, pelastetuilla on mahdollisuus ymmärtää Jumalan päätöksiä täydellisemmin. Nyt he saavat selville, miten voimallisesti Jumala on toiminut pelastaakseen jokaisen, joka on koskaan elänyt. He tajuavat, että jokainen kadotettu on jäänyt pois taivaasta sen tähden, että he ovat itse päättäneet hylätä Kristuksen. Vasta tämän jälkeen Jumala antaa kadotetuille viimeisen tuomion – toisen kuoleman, joka tarkoittaa ikuista tuhoa.

`Lue Ilm. 20:7–9. Miten tuhat vuotta päättyvät? Mikä on Paholaisen ja hänen seuraajiensa kohtalo?`

Paholaisella ei ole ollut tuhanteen vuoteen ketään, jota kiusata tai pettää. Hän ja hänen enkelinsä ovat olleet keskenään miettimässä synnin kuolettavia seurauksia. Tuhatvuotiskauden lopussa jumalattomina kuolleet herätetään kohtaamaan tuomionsa ja saamaan lopullisen palkkansa (Ilm. 20:5).

Nyt Paholaisella on suuri armeija seuraajia. Vaikka hän on suuressa taistelussa kärsinyt tappion toisensa jälkeen, hän rohkaistuu nähdessään tuon valtavan kadotettujen joukon. Koska hän ei ole valmis lopettamaan kapinointiaan, hän lähtee liikkeelle pettämään näitä “kansoja”. Paholainen innoittaa heidät kokoamaan voimansa viimeiseen suureen ponnistukseen Jumalan kukistamiseksi ja oman valtakuntansa perustamiseksi. Termiä “Gog ja Magog” käytetään kuvaamaan Paholaista ja kaikkina aikoina eläneitä pelastumattomia ihmisiä. Paholainen ja hänen seuraajansa “saartavat pyhien leirin ja rakastetun kaupungin” (Ilm. 20:9).

Tuhatvuotiskauden lopussa jumalattomat herätetään eloon ja pyhä kaupunki, uusi Jerusalem, laskeutuu alas taivaasta maan päälle (Ilm. 21:2). Pyhät ovat eläneet ja hallinneet yhdessä Kristuksen kanssa uudessa Jerusalemissa tuhat vuotta. Nyt tuhannen vuoden päättyessä kaupunki laskeutuu maan päälle mukanaan Jumala, Jeesus, enkelit ja kaikki pelastetut. Joka ainoa on paikalla suuren taistelun viimeisessä taistelussa. Synti hävitetään nyt lopullisesti!