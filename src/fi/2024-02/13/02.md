---
title:  Toivoa ahdistuksen aikana
date:   23/06/2024
---

`Lue Ilm. 22:11, 12; Dan. 12:1, 2 ja Jer. 30:5–7. Millaisia tapahtumia on odotettavissa juuri ennen toista adventtia?`

Armonaikaa seuraa ahdistuksen aika, “jonka kaltaista ei ole ollut siitä alkaen, kun kansoja on ollut, aina tuohon aikaan saakka” (Dan. 21:1). Ilm. 16. luku kuvailee seitsemää viimeistä vitsausta, jotka vuodatetaan jumalattoman maailman ylle. Samoin kuin Egyptin vitsausten kohdalla, Jumalan kansa kuitenkin varjellaan niiltä. “Mutta sinun kansasi pelastuu, pelastuu jokainen, jonka nimi on kirjoitettu kirjaan.” (Dan. 12:1.) Tällä viitataan elämän kirjaan (ks. Fil. 4:3; Ilm. 13:8; Ilm. 20:12, 15). Jos olemme pysyneet Jeesukselle uskollisina, nimeämme ei pyyhitä pois elämän kirjasta (Ilm. 3:5).

`Lue 1. Joh. 3:1–3; Joh. 8:29 ja Joh. 14:30. Miten valmistaudumme tulevaan ahdistuksen aikaan?`

Ahdistuksen aikana Jumalan kansalla on niin syvä henkilökohtainen suhde Jeesukseen, ettei mikään voi muuttaa sitä. Heidän suurin halunsa on miellyttää Jeesusta kaikessa, niin että he Pyhän Hengen työn kautta ovat yhtä puhtaita kuin hän. Kristuksen sydämessä ei ollut mitään, mikä olisi tuntenut vetoa Paholaisen petoksiin. Me voimme myös heijastaa tätä Jeesuksen luonteen puolta.

`Lue Ps. 27:5; Ps. 91:1–11 ja Ilm. 3:10–12. Mitä lupauksia Jumala antaa meille ahdistuksen aikaa varten?`

Jotkut ovat luulleet, että meidän pitää elää ahdistuksen aika läpi ilman välittäjää. Jeesus lopettaa välitystyönsä taivaan pyhäkössä, kun jokainen on tehnyt lopullisen päätöksensä joko hänen puolelleen tai häntä vastaan. Tämä ei kuitenkaan tarkoita, että meidät jätettäisiin tuoksi ajaksi yksin, selviämään omassa voimassamme. Jeesus on vakuuttanut, että hän tulee olemaan kanssamme aina (Matt. 28:20). Usko luottaa silloinkin, kun se ei voi nähdä, ja silloinkin, kun koko maailma ympärillämme on hajoamassa. Ahdingon aikana uskomme vahvistuu ja kaipuumme iankaikkisuuteen kasvaa niin, että ainoa halumme on elää Jeesuksen kanssa ikuisesti.