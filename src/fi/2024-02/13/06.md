---
title:  Kaksi ikuisuutta
date:   27/06/2024
---

`Lue 2. Kor. 5:10; Room. 14:10, 11 ja Ilm. 20:11–15. Miksi jumalattomat herätetään uudestaan henkiin?`

Jotta pahuus ei enää koskaan pääse nousemaan esiin, jokaisen täytyy olla vakuuttunut siitä, että Jumala on ollut oikeamielinen ja oikeudenmukainen kaikissa toimissaan. Lopulta jokainen ihminen polvistuu Jumalan edessä ja tunnustaa hänen oikeudenmukaisuutensa suuressa taistelussa. Näin tekevät jopa Paholainen ja hänen enkelinsä. Hekin tunnustavat, ettei heillä koskaan ollut minkäänlaista oikeutusta kapinalleen. Huomaa tämä Ellen G. Whiten oivaltava ajatus: “Niin pian kuin kirjat on avattu ja Jeesuksen katse kohtaa jumalattomat, jokainen tiedostaa kaikki koskaan tekemänsä synnit. He näkevät, missä heidän jalkansa eksyivät puhtauden ja pyhyyden tieltä, ja kuinka ylpeys ja kapina saivat heidät pahasti rikkomaan Jumalan lakia. He hellivät mielessään vietteleviä kiusauksia ja antautuivat niille, käyttivät saamiaan siunauksia väärin, halveksivat Jumalan sanansaattajia ja hylkäsivät saamansa varoitukset. Armon aallot pysähtyivät heidän uppiniskaiseen, katumattomaan sydämeensä. Tämä on heille täysin selvää, kuin kaikki olisi tulikirjaimin heidän mieleensä kirjoitettu. – –

Koko paha maailma seisoo Jumalan tuomioistuimen edessä syytteessä kapinasta ja maanpetoksesta taivaallista hallintoa vastaan. Kukaan ei puolusta heitä. Heillä ei ole syitä tekoihinsa, ja ikuinen kuolema määrätään heille rangaistukseksi.” (ST2023 410, 411.)

`Lue Ilm. 20:9; Ps. 37:20 ja Mal. 3:19, 20 (4:1, 2, VKR). Mitä oivalluksia tekstit antavat synnin ja syntisten lopullisesta tuhosta ja vanhurskaiden palkinnosta?`

Paholainen ja hänen enkelinsä tuhoutuvat tulisessa järvessä. Tuli kuluttaa synnin ja syntiset pois. Ilm. 20:9 mukaan heidät tuhotaan, ei siis kiduteta iankaikkisesti. Seuraavassa jakeessa käytetään ilmaisua “aina ja ikuisesti”. Asiayhteyden mukaan sana “ikuisesti” voi tarkoittaa myös jonkin asian jatkumista niin kauan, kunnes asia tulee päätökseen ja jotakin on saavutettu (ks. 2. Moos. 21:6; 1. Sam. 1:22, 28, VKR; Juud. 7 ja 2. Piet. 2:4–6). Kadotetuille tuho itsessään on ikuista. Tuhoaminen sen sijaan ei jatku ikuisesti. Jumala ei ole ikuinen kiduttaja.