---
title:  Lisäaineistoa
date:   03/05/2024
---

“Jumalaa uskollisesti palvelevat eivät tehneet työtään yksin. Vaikka tämän pimeän maan hallitsijat ja avaruuden pahat henget (Ef. 6:12) olivat liitossa heitä vastaan, Herra ei hylännyt kansaansa. Jos heidän silmänsä olisivat auenneet, he olisivat muinaisajan profeetan tavoin voineet saada selvät todisteet Jumalan läsnäolosta ja avusta. Kun Elisan palvelija näytti isännälleen heidän taloaan piirittävän ja pakomahdollisuudet estävän vihollisarmeijan, profeetta rukoili: ’Herra, avaa hänen silmänsä, jotta hän näkisi.’ (2. Kun 6:17.) Koko vuorenrinne oli täynnä tulisia vaunuja ja hevosia. Taivaan armeija oli asemissa vartioimassa Jumalan miestä. Samoin enkelit olivat vartiossa niiden yllä, jotka tekivät työtä uskonpuhdistuksen hyväksi.” (ST2023 130, 131.)

“Kun voimakkaat viholliset liittyivät yhteen tehdäkseen lopun reformoidusta uskosta ja kun näytti, että tuhannet miekat pian vedettäisiin tupestaan, Luther kirjoitti: ’Paholainen näyttää raivonsa. Jumalattomat paavit juonittelevat, ja meitä uhkaa sota. Kehottakaa ihmisiä rohkeasti viipymään Jumalan valtaistuimen edessä uskossa ja rukouksessa, niin vihollisemme pakotetaan rauhaan Jumalan Hengen voittamina. Meidän suurin tarpeemme ja tärkein työmme on rukous. Tietäkööt ihmiset, että heidän on rukoiltava, koska he ovat nyt alttiita miekan terälle ja Paholaisen raivolle.’ (D’Aubigne, kirja 10, luku 14.)” (ST2023 131.)

Uskon kautta vanhurskauttaminen, tuo suuri totuus, jonka Luther löysi uudelleen, on evankeliumin perusta – totuus, jolla pelastustoivomme lepää. Lutherin virren “Jumala ompi linnamme” sanoitus välittää voimallisesti evankeliumia: “On turha oma voimamme vääryyden valtaa vastaan. Me turman vallat voitamme Herrassa ainoastaan. Hän, Kristus, kuningas, on voitonruhtinas. Hän, Herra Sebaot kiusaajan joukkiot lyö maahan, voiton saattaa.” – Seurakunta laulaa (Kirjatoimi 2001), nro 100, 2. säk.

**Keskustelunaiheita**:

`Kuinka voimme selittää armon ja lain sekä uskon ja hyvien tekojen välisen tasapainon?`

`Miksi meidän on niin helppo antaa mielemme luisua lakihenkisyyteen? Miten määrittelisitte lakihenkisyyden? Miksi se on niin vahingollista kristilliselle uskollemme?`

`Onko olemassa jonkinlaista vaaraa siitä, jos käsitettä “armosta pelastuminen” ei ymmärretä oikein? Mihin käsitteen väärinymmärtäminen voi johtaa?`