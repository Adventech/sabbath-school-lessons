---
title:  Uskoa vaikeuksista huolimatta
date:   27/04/2024
---

> <p></p>
> “Minä talletan kaikki ohjeesi sydämeeni, etten rikkoisi sinua vastaan.” (Ps. 119:11.)

### Avaintekstit
Ps. 119:162; Joh. 16:13–15; 2. Piet. 1:20, 21; Ef. 2:8, 9; Room. 3:23, 24; Room. 6:15–18.

Protestanttisilla uskonpuhdistajilla oli jotakin sellaista, jota 21. vuosisadan ihmiset epätoivoisesti tarvitsevat: tarkoitus elämällään. Kirjassaan The Empty Self tunnettu amerikkalainen psykologi Philip Cushman käsittelee ihmisiä, jotka elävät tarkoituksetonta elämää. Heidän uskomuksensa ovat pinnallisia. Todella merkittävät asiat eivät merkitse heille juuri mitään, eikä heillä ole mitään, mikä olisi niin arvokasta, että sen puolesta voisi vaikka kuolla, joten elämälläkään ei ole paljoa arvoa.

Protestanttisessa uskonpuhdistuksessa mukana olleet miehet, naiset ja lapset olivat huomattavan erilaisia. Heillä oli selkeä tarkoitus, jonka vuoksi kannatti elää. Sillä, mihin he uskoivat, oli merkitystä, eivätkä he olleet valmiita tinkimään periaatteistaan. Heidän keskeiset uskonkappaleensa olivat erottamaton osa heitä. Niiden kieltäminen olisi tarkoittanut heille koko oman identiteetin kieltämistä. Kuolemankin edessä heillä oli sisäinen rauha.

Uskonpuhdistuksen ajoilta olevia esimerkkejä käyttäen paneudumme tämän viikon tutkistelussa siihen, miten Raamatun elämää muuttavat opetukset tar­joavat perustan aidolle tarkoitukselle ja todelliselle merkitykselle elämässä. Näiden ikuisten totuuksien ymmärtäminen valmistaa meitä hyvän ja pahan välisen suuren taistelun viimeistä kriisiä varten. Taistelu, jota uskonpuhdistajat kävivät, ei ole vielä ohi. Meidät on kutsuttu jatkamaan siitä, mihin he jäivät. Mekin voimme löytää Jumalan, joka on tarpeeksi suuri vastaamaan jokaiseen kohtaamaamme haasteeseen – Jumalan, joka antaa elämällemme sellaisen merkityksen ja tarkoituksen, ettei mikään maailmallinen voisi ikinä vetää sille vertoja.

_Tämä tutkistelu, joka perustuu Suuri taistelu -kirjan lukuihin 7–11 (Alfa ja omega, osa 7, luvut 7–11), on sapatiksi 4.5.2024_