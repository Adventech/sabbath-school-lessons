---
title:  Yksin Kristus – yksin armo
date:   01/05/2024
---

`Lue Ef. 2:8, 9; Room. 3:23, 24; Room. 6:23 ja Room. 5:8–10. Mitä tekstit opettavat pelastussuunnitelmasta?`

Jumala on antanut pelastuksen lahjana. Pyhä Henki johtaa meidät ottamaan uskossa vastaan sen, minkä Kristus on niin auliisti tarjonnut kuolemalla Golgatan ristillä. Jeesus, Jumalan Poika, tarjosi täydellisen elämänsä sovittaakseen meidät.

Jumalan oikeudenmukaisuus edellyttää täydellistä kuuliaisuutta. Kristuksen täydellinen elämä tulee meidän epätäydellisen elämämme tilalle. Jumalallinen laki, jonka me olemme rikkoneet, tuomitsee meidät iankaikkiseen kuolemaan. Raamattu on selkeä. Syntisten valintojemme tähden olemme jääneet kauas Jumalan ihanteesta elämässämme. Olemme tehneet syntiä. Itsemme varassa emme voi täyttää Jumalan oikeudenmukaisia ja vanhurskaita vaatimuksia. Ansaitsemme iankaikkisen kuoleman. Hyvä uutinen on kuitenkin tämä: “Synnin palkka on kuolema, mutta Jumalan armolahja on iankaikkinen elämä Kristuksessa Jeesuksessa, meidän Herrassamme.” (Room. 6:23.) Se on ansaitsematon lahja.

Luther ja protestanttiset uskonpuhdistajat löysivät Kristuksen ja yksin Kristuksen pelastuksensa lähteeksi. Silloin Luther alkoi saarnata sanomaa Kristuksen pelastavasta armosta. Väkijoukot kerääntyivät kuulemaan hänen elämää muuttavaa julistustaan. Hänen sanansa olivat kuin raikasta vettä elämän karussa autiomaassa harhaileville. Ihmiset olivat keskiaikaisen kirkon perinteiden kahleissa, ja heitä pidettiin vuosisatoja vanhojen rituaalien orjuudessa, jotka eivät tarjonneet hengellistä elämää. Lutherin raamatullinen sanoma kosketti sydämiä, ja ihmisten elämä muuttui.

Lutherin lukiessa Uutta testamenttia Jumalan hyvyys mykisti hänet. Hän oli hämmästynyt Jumalan halusta pelastaa koko ihmiskunta. Kirkonjohtajien tuolloin opettama yleinen näkemys oli, että pelastus on osittain ihmisen ja osittain Jumalan työtä. Luther ymmärsi, että Kristuksen ristinkuolema kattoi kokonaan koko ihmiskunnan.

“Kristusta kohdeltiin meidän ansiomme mukaan, jotta meitä voitaisiin kohdella hänen ansionsa mukaan. Hänet tuomittiin meidän syntiemme tähden, joihin hänellä ei ollut mitään osaa, jotta meidät voitaisiin vanhurskauttaa hänen vanhurskautensa tähden, johon meillä ei ole mitään osaa. Hän kärsi kuoleman, joka kuului meille, jotta me saisimme elämän, joka oli hänen.” (4AO 16.)