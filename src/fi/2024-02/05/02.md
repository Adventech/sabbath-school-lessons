---
title:  Yksin jumalan sana
date:   28/04/2024
---

`Lue Ps. 119:103, 104; Ps. 119:147 ja Ps. 119:162. Miten Daavid suhtautui Jumalan sanaan? Kuinka tämä vaikutti uskonpuhdistajiin?`

Raamattu oli uskonpuhdistajien uskon perusta ja heidän opetuksensa ydin. He ymmärsivät, että heillä oli käsissään innoitettua Jumalan elävää ja pysyvää sanaa (1. Piet. 1:23). He arvostivat jokaista sanaa. Kun he lukivat Raamatun sivuja ja uskoivat sen lupauksiin, heidän uskonsa vahvistui ja heidän rohkeutensa uudistui. “Sama koskee kaikkia Jumalan sanan lupauksia. Niissä hän puhuu meille yhtä suoraan kuin jos kuulisimme hänen äänensä. Juuri näiden lupausten kautta Kristus välittää meille armonsa ja voimansa. Ne ovat lehtiä puusta, josta ’kansat saavat terveyden’. Ilm. 22:2. Kun otamme ne vastaan ja omistamme itsellemme, ne vahvistavat luonnettamme ja tarjoavat innoitusta ja ravintoa elämällemme. Millään muulla ei ole sellaista parantavaa voimaa. Mikään muu ei anna sellaista rohkeutta ja uskoa, josta virtaa elinvoimaa koko olemukseen.” (SLS 88.)

Raamattu loistaa iloa suruumme, toivoa masennukseemme ja valoa pimeyteemme. Se antaa suuntaa hämmennyksemme keskellä, varmuutta sekasortomme keskellä, voimaa heikkouteemme ja viisautta tietämättömyyteemme. Kun mietiskelemme Jumalan sanaa ja uskossa luotamme sen lupauksiin, Jumalan elämää antava voima uudistaa koko olemuksemme fyysisesti, henkisesti, emotionaalisesti ja hengellisesti.

Uskonpuhdistajat kyllästivät mielensä Raamatulla. He elivät Jumalan sanan mukaan, ja monet heistä kuolivatkin sanan tähden. He eivät olleet omahyväisiä, välinpitämättömiä ja huolettomia kristittyjä, joilla oli pinnallinen hartauselämä. He tiesivät, että ilman Jumalan sanan voimaa he eivät kestäisi heitä vastaan taistelevien pahan voimien edessä.

Wycliffen intohimo oli kääntää Raamattu englannin kielelle, jotta tavallinen ihminen voisi lukea ja ymmärtää sitä. Koska se oli laitonta, hänet julistettiin harhaoppiseksi ja tuomittiin kuolemaan. Oikeudenkäynnissään Wycliffe esitti vakavan vetoomuksen. “’Kenen kanssa te luulette taistelevanne? Vanhan, haudan partaalla olevan miehenkö kanssa? Ei! Te taistelette Totuutta vastaan. Totuus on teitä vahvempi ja voittaa teidät.’ (J. A. Wylie, The History of Protestantism, kirja 2, luku 13.)”. (ST2023 61, 62.) Wycliffen jäähyväissanat kävivät toteen, kun Jumalan totuuden valo karkotti keskiajan pimeyden.