---
title:  Jumalan sanan välittäminen eteenpäin
date:   29/04/2024
---

`Lue 2. Kor. 4:1–6 ja 2. Kor. 2:14. Mitä tekstit kertovat varmuudesta, joka Paavalilla oli niistä haasteista huolimatta, joita hän kohtasi julistaessaan Jumalan sanan totuutta?`

Paavali kohtasi suuria vaikeuksia evankeliumia levittäessään. Hänellä oli kuitenkin varmuus siitä, että Jumalan sana lopulta voittaisi, sillä, kuten hän sanoi: “Totuutta vastaan emme voi mitään, vaan me taistelemme sen puolesta.” (2. Kor. 13:8.)

Myös uskonpuhdistajat kohtasivat koettelemuksia, mutta uskon kautta he pysyivät uskollisina Jumalan sanalle. Eräs esimerkki rohkeudesta ylivoimaisten vaikeuksien edessä on William Tyndale. Tyndalen suurin halu oli antaa Englannille tarkka ja sujuva raamatunkäännös. Hän päätti kääntää Raamatun alkukielistä ja korjata virheitä, joita löytyi Wycliffen noin 140 vuotta aiemmin tekemästä käännöksestä. Lopulta Tyndalekin pidätettiin ja vietiin oikeuden eteen. Monet hänen käännöksistään, jotka painettiin Wormsissa, Saksassa, takavarikoitiin ja poltettiin julkisesti. Oikeudenkäynti pidettiin Belgiassa vuonna 1536 jKr. Tyndale julistettiin harhaoppiseksi ja tuomittiin poltettavaksi. Teloittajat kuristivat hänet sitoessaan hänet paaluun, jossa sitten polttivat hänen ruumiinsa. Tyndale lausui viimeiset sanansa kuuluvalla äänellä: “Herra, avaa Englannin kuninkaan silmät.” Rukoukseen vastattiin.

Neljän vuoden kuluttua hänen kuolemastaan oli julkaistu neljä englanninkielistä raamatunkäännöstä. Vuonna 1611 painettiin Kuningas Jaakon käännös, joka perustui suurelta osin Tyndalen työlle. Teosta työstäneet 54 tutkijaa hyödynsivät suurelta osin Tyndalen aiempaa käännöstä. Erään ar­vion mukaan vuoden 1611 Kuningas Jaakon käännös pohjautuu Vanhan testamentin osalta 76-prosenttisesti Tyndalen käännökseen ja Uuden testamentin osalta 83-prosenttisesti. Vuonna 2011 käännös täytti 400 vuotta, ja sitä oli siihen mennessä painettu yli miljardi kappaletta. Siihen pohjautuvat käännökset ovat vaikuttaneet kymmeniin miljooniin ihmisiin ympäri maailmaa.

Tyndale luotti, että Jumala tekee kaiken tahtonsa mukaan. Hänen elämällään oli iankaikkista merkitystä.

`Lue Dan. 12:3 ja Ilm. 14:13. Kuinka jakeet soveltuvat Tyndalen elämään? Mitä rohkaisua tekstit antavat mahdollisuuksista vaikuttaa muiden ikuiseen kohtaloon?`