---
title:  Kuuliaisuus – uskon hedelmää
date:   02/05/2024
---

`Lue Room. 3:27–31, Room. 6:15–18 ja Room. 8:1, 2. Mitä jakeet opettavat pelastuksesta yksin Kristuksen vanhurskauden kautta?`

Uudet tuulet puhalsivat kirkossa Lutherin päivinä. Kymmeniätuhansia opetettiin kääntämään katseensa omista synneistä Jeesukseen. Epäilemättä ne, jotka katsoivat itseensä, näkivät vain lannistavia asioita. Siksi meidän tulee katsoa Jeesukseen.

Jumalan armo muuttaa meitä. Eräänä päivänä John Wesley osallistui moravialaisyhteisön kokoukseen Lontoossa. Hän kuunteli hämmästyneenä Lutherin johdantoa Roomalaiskirjeeseen. Ensimmäistä kertaa hän alkoi ymmärtää evankeliumia. Hän tunsi outoa vetoa tähän Kristukseen, joka oli antanut henkensä hänen puolestaan. Hän huudahti: “Tajusin luottavani Kristukseen, yksin Kristukseen, pelastajanani ja sain varmuuden, että hän otti pois minun syntini, juuri minun. Hän pelasti minut synnin ja kuoleman laista.” – John Whitehead, The Life of Rev. John Wesley, M.A. (Lontoo: Stephen Couchman, 1793), s. 331.

`Lue 1. Piet. 2:2; 2. Piet. 3:18; Kol. 1:10 ja Ef. 4:18–24. Mitä tärkeitä totuuksia tekstit paljastavat kristillisestä elämästä?`

Uskonpuhdistajat tutkivat Raamattua järjestelmällisesti löytääkseen lisää totuutta. Koska he eivät olleet tyytyväisiä silloiseen uskonnolliseen ilmapiiriin, jossa ei ollut tilaa kasvulle, he halusivat tuntea Kristusta paremmin. Keskiajalla monet Raamatulle uskolliset kristityt maksoivat korkean hinnan sitoutumisestaan. Heitä kidutettiin, vangittiin, karkotettiin ja teloitettiin. Heidän omaisuutensa takavarikoitiin, kotinsa poltettiin, maansa tuhottiin ja heidän perheitään vainottiin. Kun heidät karkotettiin kodeistaan, he etsivät kaupunkia, “jonka Jumala itse on suunnitellut ja tehnyt” (Hepr. 11:10). Kun heitä kidutettiin, he siunasivat kiduttajiaan. Kun he viruivat pimeissä vankityrmissä, he turvautuivat Jumalan lupauksiin valoisammasta huomisesta. Vaikka heidät oli vangittu, he olivat vapaita – vapaita Kristuksessa odottaen hänen paluutaan.

`Kun katsot itseesi, mitä pelastuksen toivoa sinulla on?`