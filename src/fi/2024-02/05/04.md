---
title:  Hengen valaisema
date:   30/04/2024
---

Opiskellessaan yliopiston kirjastossa Martti Luther löysi latinankielisen käännöksen Raamatusta. Hän ei ollut aiemmin tiennyt, että tällaista kirjaa oli edes olemassa. Silkasta ilosta hän luki luvun toisensa jälkeen. Hän oli hämmästynyt Jumalan sanan selkeydestä ja voimasta. Pyhä Henki valaisi hänen mielensä. Aiemmin perinteiden hämärtämät totuudet hyppäsivät selvinä esiin pyhän kirjan sivuilta. Kuvaillessaan ensimmäistä kokemustaan Raamatusta Luther kirjoitti: “Voi kunpa Jumala antaisi minulle itsellenikin tällaisen kirjan!”

**Mitä periaatteita löydämme seuraavista teksteistä?**

`Joh. 14:25, 26`

`Joh. 16:13–15`

`2 Piet. 1:20, 21`

Näiden jakeiden voimallinen sanoma antaa varmuuden siitä, että sama Pyhä Henki, joka innoitti Raamatun kirjoittajia, ohjaa meitä, kun luemme Raamattua. Hän on jumalallisen totuuden jumalallinen tulkitsija. Valitettavasti monet tunnustavat kristityt tänä päivänä vähättelevät Raamatun yliluonnollista puolta ja liioittelevat sen inhimillistä puolta. Koska Paholainen ei voi enää pitää Raamattua meiltä salassa, hän tekee seuraavaksi parhaan asian: riisuu sen yliluonnollisen luonteen ja tekee siitä pelkästään hyvää kirjallisuutta tai, kenties vielä pahempaa, sortovälineen massojen hallitsemiseksi.

Uskonpuhdistajat näkivät selvästi, että Pyhä Henki – eivät papit, prelaatit tai paavit – oli erehtymätön Raamatun tulkitsija. Skotlantilainen uskonpuhdistaja John Knox ja Skotlannin kuningatar Maria kävivät mielenkiintoisen sananvaihdon. “Kuningatar Maria vastasi: ’Te selitätte Raamattua yhdellä tavalla ja he [roomalaiskatoliset opettajat] toisella. Ketä minun pitäisi uskoa ja kuka voi tässä olla tuomarina?’

Uskonpuhdistaja vastasi: ’Teidän tulee uskoa Jumalaa, joka puhuu selvästi sanassaan. Asioissa, joita sana ei vahvista, teidän ei tule uskoa ketään. Jumalan sana on riittävän selkeä sellaisenaan. Jos joku sanan kohta näyttää vaikeasti ymmärrettävältä, Pyhä Henki, joka ei koskaan ole ristiriidassa itsensä kanssa, selittää asian toisilla raamatunkohdilla niin, ettei jää epäilyksen aihetta, paitsi sellaisille, jotka ovat päättäneet jäädä tietämättömyyteensä.’ (David Laing, The Collected Works of John Knox, osa 2, s. 281, 284.)” (ST2023 158.)