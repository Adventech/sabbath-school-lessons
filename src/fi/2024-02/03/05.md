---
title:  Järkeilyä ilman raamattua
date:   17/04/2024
---

Pyhä Henki toimii mielemme kautta. Henki kutsuu meitä tutkimaan maailmankaikkeuden mysteerejä. Niin nerokasta kuin järkeilymme onkin, emme kuitenkaan pysty pelkästään sen varassa löytämään Raamatun jumalallisia totuuksia. Totuus ei ole mielipideasia. Siinä on kyse jumalallisesta ilmoituksesta.

`Lue Sananl. 16:25; Tuom. 21:25 ja Jes. 53:6. Mitä tekstit paljastavat Paholaisen petosstrategiasta?`

Paholaisen tehokkaimpia petoksia on johtaa meidät uskomaan, että ihmisjärkeily, ilman Pyhän Hengen apua ja Jumalan sanasta tulevaa tietoa, riittää Jumalan tahdon ymmärtämiseen. Me, ja jopa kokonaiset kulttuurit, saatamme pitää joitakin tapoja oikeina, vaikka ne olisivat Jumalan silmissä vääriä.

Muutama vuosi sitten päätimme vaimoni kanssa patikoida metsissä lähellä hotellia, jossa yövyimme. Minulla on yleensä melko hyvä suuntavaisto, ja noin tunnin patikoituamme ja kuljettuamme polkuja ristiin rastiin, olin sangen varma, että löytäisin helposti tien takaisin. Pian kuitenkin huomasin, että olimme eksyksissä. Aurinko oli laskemassa, ja pelkäsin pahinta. Onneksi tapasimme retkeilijöitä, jotka tunsivat tien. Olimme kulkeneet kahdeksan kilometriä harhaan, mutta olimme lähellä päätietä. Koska retkeilijöiden auto oli pysäköity lähelle, he tarjosivat meille kyydin takaisin hotellille. Se, että löysimme jonkun, joka tunsi tien ja jolla oli mahdollisuus viedä meidät perille, oli meille kullan arvoista.

Jumala ei ole jättänyt meitä yksin matkallamme maan päältä taivaaseen. Pyhä Henki ohjaa meitä pyhien kirjoitusten äärelle, jotka johtavat meitä kotiinpäin. Totuus ja erhe, oikea ja väärä, hyvä ja paha – nämä voidaan ymmärtää oikein vain Jumalan sanan valossa. Mikä on ristiriidassa Jumalan ja hänen sanansa kanssa, on erhettä, ja erhe on aina vaarallista. Mikä on sopusoinnussa Jumalan sanan kanssa, on totuutta ja hyvyyttä. On tärkeää, että Jumalan sana saa määrittää totuuden ja oikean moraalin.

`Miksi ihmismieli on kykenemätön löytämään jumalallista totuutta ilman Pyhän Hengen apua? Keskustelkaa järkeilyn ja Jumalan ilmoituksen välisestä suhteesta. Kuinka järkeily auttaa meitä ymmärtämään Jumalan ilmoitusta?`