---
title:  Valo loistaa pimeydessä
date:   13/04/2024
---

> <p></p>
> “Jeesus sanoi heille: ’Vielä hetken aikaa valo on teidän keskellänne. Kulkekaa niin kauan kuin teillä on valo, ettei pimeys saisi teitä valtaansa. Joka kulkee pimeässä, ei tiedä, minne on menossa.’” (Joh. 12:35.)

### Avaintekstit
Joh. 8:44; Sananl. 23:23; Ap. t. 20:27–32; 2. Tess. 2:7–12; Ps. 119:105, 116, 130, 133, 160; Sananl. 16:25; 2. Kor. 4:3–6.

Raamatun viimeisessä kirjassa, Ilmestyskirjassa, Paholainen on kuvattu lohikäärmeenä ja käärmeenä (Ilm. 12:9). Häntä on kuvattu lohikäärmeenä, koska hän haluaa tuhota Jumalan kansan, ja käärmeenä, koska hän käyttää kaikkia viekkaita valheitaan pettääkseen heidät. Kristuksen kuoleman jälkeisinä vuosina keisarillinen Rooma kidutti, heitti leijonille ja poltti roviolla tuhansia kristittyjä, koska nämä kieltäytyivät palvomasta heidän “jumaliaan”. Kuitenkin näiden julmien rangaistusten uhallakin monet pysyivät uskollisina, evankeliumi jatkoi leviämistään ja seurakunta kasvoi.

Tämän seurauksena Paholainen muutti strategiaansa. Laumoittain pakanoita kastettiin, mutta ilman perusteellista opetusta Raamatun totuudesta. Virheellisiä käsityksiä tulvi seurakuntaan, kun johtajat yhdistivät Raamatun totuudet suosittuihin tapoihin. Neljäs ja viides vuosisata olivat kompromissien aikakautta, jolloin kirkon prelaatit eli ylempiarvoinen papisto (ks. ST2023 s. 36, alaviite 9) sekoittivat pakanallisia käytäntöjä kristillisiin opetuksiin.

Kuitenkin elämän vaikeimpinakin aikoina Jumala oli jatkuvasti kansansa kanssa. He löysivät Jeesuksen, joka on “tie, totuus ja elämä”, ja Pyhän Hengen voimalla he pysyivät lujina, vaikka heillä oli valtava paine luopua omantunnon vakaumuksestaan. He pysyivät uskollisina Jumalan Raamatussa ilmoittamalle tahdolle ja puolustivat järkkymättä hänen sanansa totuutta heihin joko avoimesti tai hienovaraisesti kohdistetusta painostuksesta huolimatta.

_Tämä tutkistelu, joka perustuu Suuri taistelu -kirjan lukuun 3 (Alfa ja omega, osa 7, luku 3) on sapatiksi 20.4.2024_