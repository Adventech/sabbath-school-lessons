---
title:  'Kompromissi: Paholaisen hienovarainen strategia'
date:   14/04/2024
---

`Vertaa Joh. 14:6 ja Joh. 8:44. Millainen Jeesuksen luonne on verrattuna Paholaisen luonteeseen?`

Jeesus on totuuden lähde, ja totuus kumpuaa viisaan, rakastavan ja kaikkitietävän Jumalan sydämestä. Hän on koko todellisuuden ja kaiken totuuden perusta.

Paholainen taas on valehtelija. Hän on valmis käyttämään petosta, valhetta ja totuuden vääristelyä johtaakseen Jumalan kansan harhaan. Hän petti Eevaa Eedenissä vääristelemällä totuutta, herättämällä epäilyksiä ja räikeästi kieltämällä sen, mitä Jumala sanoi. Paholaisen lausunto: “Ei, ette te kuole” hedelmän syömisen yhteydessä oli selvässä ristiriidassa sen kanssa, mitä Jumala oli sanonut. Paholainen on aina käyttänyt samaa strategiaa. Hän heikentää luottamusta Jumalan sanaan, hän väittää asioita, jotka ovat ristiriidassa Jumalan ilmoitetun tahdon kanssa, hän vääristelee Raamattua ja toisinaan lainaa sitä väärin, jos se on hänen eduksensa.

`Lue Sananl. 23:23, Joh. 17:17 ja Joh. 8:32. Mitä nämä kolme tekstiä kertovat Jumalan sanan totuudesta?`

“Paholainen kyllä tietää, kuinka Pyhä Raamattu antaisi kyvyn tunnistaa hänen petoksensa ja vastustaa hänen voimaansa. Sanan avulla maailman Vapahtaja taisteli Paholaisen hyökkäyksiä vastaan. Jokaisen kiusauksen kohdalla Kristus käytti ikuisen totuuden kilpeä sanoessaan: ’Kirjoitettu on.’ Hän kohtasi kaikki vastustajan ehdotukset sanan antamalla viisaudella ja voimalla. Siksi Paholaisen oli pidettävä ihmiset tietämättöminä Raamatun sisällöstä säilyttääkseen mahdollisuutensa vaikuttaa heihin ja vakiinnuttaakseen paavin kaappaaman kirkollisen vallan. Koska Raamattu korottaa Jumalaa ja asettaa rajalliset ihmiset omalle pienelle paikalleen, sen pyhät totuudet haluttiin kätkeä ja tukahduttaa.

Tämä oli Rooman kirkon valitsema toimintamalli. Satojen vuosien ajan Raamatun levittäminen kiellettiin. Sitä oli laitonta lukea tai säilyttää kodissaan. Periaatteettomat papit ja prelaatit tulkitsivat Raamatun opetuksia omien tarkoituksiensa edistämiseksi. Näin paavista tuli lähes maailmanlaajuisesti tunnustettu Jumalan maanpäällinen sijaishallitsija, jolle on suotu valta hallita niin kirkkoa kuin valtiotakin.” (ST2023 36.)