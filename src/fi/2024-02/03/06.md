---
title:  Taistelu mielen herruudesta
date:   18/04/2024
---

`Lue 2. Kor. 4:3–6. Mitä tarkoittaa “joiden mielen tämän maailman jumala on sokaissut, niin että he epäuskossaan eivät näe” (2. Kor. 4:4)? Kuinka heidän silmänsä sokaistuvat? Kuinka ne saadaan aukeamaan?`

Kreikan mieltä tarkoittava sana tässä kohtaa on no¨¥ma. Kirjaimellisesti se tarkoittaa havaintokykyä tai henkisiä kykyjä. The SDA Bible Commentary antaa valaisevan kommentin jakeesta: “Kristuksen ja Paholaisen välinen taistelu on taistelua ihmismielen herruudesta (ks. Room. 7:23, 25; 12:2; 2. Kor. 3:14; 11:3; Fil. 2:5; 4:7, 8). Paholaisen päätehtävä on sokaista ja pimentää ihmisten mielet. Hän tekee sen pitämällä heidät poissa Jumalan sanan tutkimisesta, sekoittamalla mielen voimat ruumiin ja sielun ylilyönneillä, viemällä mielen kokonaan tämän elämän asioihin ja vetoamalla ylpeyteen ja itsensä ylentämiseen.” (6BC 854.)

Kadotettujen tiedon puute ei johdu siitä, etteivätkö he olisi voineet tietää, vaan siitä, etteivät he halunneet tietää. Monilla on ollut kaikki mahdollisuudet tuntea totuus, mutta he päättivät olla uskomatta, ja Paholainen sokaisi heidän silmänsä. Paholaisen valtakunta on pimeyden valtakunta. “Vain evankeliumi voi paljastaa Paholaisen hirveät suunnitelmat ja petokset. Vain sen avulla ihmiset voivat nähdä tien pimeydestä valoon.” (6BC 854.) Uuden testamentin sanoman ydin on Jeesuksen elämä, kuolema ja ylösnousemus. Jeesus on evankeliumin ydin ja Raamatun keskipiste. Koko Raamattu todistaa hänestä (Joh. 5:39).

`Lue Joh. 1:4, 5, 6, 9 ja 14. Kuinka jakeet kuvaavat Jeesusta? Ks. erityisesti Joh. 1:14.`

Kristillisen seurakunnan alkuvuosina uskovat olivat sitoutuneita Kristukseen, joka oli valona heidän pimeydessään. Hänen armonsa lunasti heidät, voimansa muutti heidät ja rakkautensa motivoi heitä. Edes kuolema ei voinut katkaista heidän uskollisuuden sidettään Kristukseen. He tunnistivat Paholaisen petokset evankeliumin valossa. Kristuksella on aina ollut seuraajia, jotka ovat hänen armostaan rohkeasti puolustaneet totuutta. Näinä ensimmäisinä vuosisatoina Kristuksen rakkauden, armon ja totuuden valo loisti pimeyden läpi.