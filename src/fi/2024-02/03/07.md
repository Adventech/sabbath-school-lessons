---
title:  Lisäaineistoa
date:   19/04/2024
---

“Sama totuutta vihaava ja vastustava henki on aina innoittanut Jumalan vihollisia. Jumalan palvelijat ovat siksi aina tarvinneet edellä kuvattua valppautta ja uskollisuutta. Kristuksen sanat ensimmäisille opetuslapsille sopivat myös hänen seuraajilleen maailmanajan lähestyessä loppuaan: ’Minkä minä sanon teille, sen sanon kaikille: valvokaa!’ (Mark. 13:37.)” (ST2023 41.)

Monissa osissa maailmaa, erityisesti siellä, missä ihmiset saavat vapaasti lukea Raamattua, Paholainen on käyttänyt muita keinoja heikentääkseen sen vaikutusta. Yksi erittäin tehokas tapa vaikuttaa on ollut sellaisten tieteellisten hankkeiden ja jopa raamatullisten tutkimusten kautta, joissa heikennetään luottamusta Jumalan sanaan. Esimerkiksi, vaikka Danielin kirja on kirjoitettu yli 500 vuotta ennen Kristuksen syntymää, monet raamatuntutkijat esittävät sen syntyajaksi noin 150-lukua ennen Kristusta. He väittävät, että se täytyi kirjoittaa näihin aikoihin, sillä muuten Daniel olisi ennustanut tulevaisuutta tarkasti, eikä sellaista voi tapahtua. Siksi he esittävät, että Danielin kirjaa ei kirjoitettu siihen aikaan kuin kirjassa sanotaan, vaan pikemminkin satoja vuosia myöhemmin. Valitettavasti tämä Raamattua koskeva valhe on yksi monista, joita nykyajan tiede pyrkii tyrkyttämään meille. Ja vielä valitettavampaa on, että monet hyväksyvät tämän virheellisen väitteen, koska opettavathan sitä sentään raamatuntutkijat. Ei ihme, että Paavali varoittaa meitä: “Koetelkaa kaikkea ja pitäkää se mikä on hyvää.” (1. Tess. 5:21.)

**Keskustelunaiheita**:

`Kerratkaa tiistain tutkisteluosuuden kursiivilla oleva kohta ja pohtikaa seuraavaa: Millaisia samantapaisia menetelmiä Paholainen käyttää nykyäänkin heikentääkseen hie­no­varaisesti Raamatun arvovaltaa?`

`Paholaisen päämääränä suuressa taistelussa hyvän ja pahan välillä on mustamaalata Jumalan luonnetta ja esittää hänet määräilevänä, rakkaudettomana tyrannina. Kuinka hän yrittää tehdä tämän? Mikä on Jumalan vastaus siihen?`

`Pietari vahvistaa, “etteivät pyhien kirjoitusten ennustukset ole kenenkään omin neuvoin selitettävissä” (2. Piet. 1:20). Kuinka voimme olla varmoja siitä, ettemme vääristä Raamatun tarkoitusta omien päämääriemme saavuttamiseksi? Miksi näin voi käydä helpommin kuin tajuammekaan? Kuinka voimme suojautua tältä vaaralta?`