---
title:  Julmat sudet
date:   15/04/2024
---

`Lue Ap. t. 20:27–32. Mitä varoituksia Paavali antoi Efesoksen seurakunnan johtajille tulevaa luopumusta koskien?`

Neuvojen tarkoituksena oli valmistaa seurakuntaa siihen, mitä oli tulossa. Paavalilla oli kaksi suurta huolenaihetta.

Ensimmäinen oli se, että “teidän joukkoonne tulee julmia susia, jotka eivät laumaa säästä” (Ap. t. 20:29). Uskovat kohtaisivat ankaraa vainoa – seurakunnan sisältäpäin. Tämä oli todellisuutta jo varhaisilla vuosisadoilla. Kristityt kohtasivat monenlaisten harhaoppien levittäjiä, jotka veivät uskovia mukanaan (vrt. 1. Joh. 2:18–19; 2. Joh. 7).

Toinen huoli oli: “Teidän omasta joukostanne nousee miehiä, jotka julistavat totuudenvastaisia oppeja vetääkseen opetuslapset mukaansa.” (Ap. t. 20:30.) Harhaopit tulisivat seurakuntaan. Jumalan totuudet korvattaisiin väärillä opeilla. Pakanallisia käytäntöjä alettaisiin noudattaa. 4. ja 5. vuosisadalla kompromissi hiipi kristilliseen kirkkoon. Perusteena käytettiin todennäköisesti lähetystyön etenemistä. Sen kauhea seuraus oli kuitenkin Jumalan sanan totuuksista luopuminen.

`Lue 2. Tess. 2:7–12. Kuinka Paavali kuvailee tulevaa luopumusta? Mitä asioita uskovien tulisi tarkkailla?`

Paavalin sanat: “Vääryyden salainen vaikutus on jo olemassa”, ovat merkittävät. Jo Paavalin päivinä tapahtui asteittaista irtautumista Jumalan sanan totuudesta Jumalan lain noudattamista koskien. Tämä vain korostuisi myöhempinä vuosisatoina.

Toisen käskyn vastaisesti epäjumalat otettiin osaksi kristillistä jumalanpalvelusta. Vuosituhansien ajan epäjumalat olivat olleet etusijalla pakanauskonnoissa. Jotta kristinusko olisi kirkkoon liittyville pakanoille helpommin hyväksyttävissä, pakanalliset jumalat nimettiin uudelleen niin sanotuiksi pyhimyksiksi. Sunnuntai, auringonjumalan palvontapäivä, omaksuttiin myös kristillisen palvonnan päiväksi ylösnousemuksen kunniaksi. Tämä väärä päivä, jota ei Raamatussa ole pyhitetty lepopäiväksi, on edelleen käytössä.

`Millaisia kompromisseja näemme hiipivän sisään seurakuntaan tänä päivänä?`