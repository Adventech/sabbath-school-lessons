---
title:  Jumalan sanan suojaamina
date:   16/04/2024
---

`Vertaa Joh. 17:15–17 ja Ap. t. 20:32. Mitä oivalluksia saamme Jeesuksen ja Paavalin sanoista koskien Paholaisen petoksilta varjeltumista?`

Raamattu on erehtymätön ilmoitus Jumalan tahdosta. Se ilmoittaa taivaan suunnitelman ihmiskunnan pelastamiseksi. “Jokainen pyhä, Jumalan Hengestä syntynyt kirjoitus on hyödyllinen opetukseksi, nuhteeksi, ojennukseksi ja kasvatukseksi Jumalan tahdon mukaiseen elämään.” (2. Tim. 3:16.) Koko Raamattu on siten hyväksyttävä Jumalan sanana. Muutoin ovi jää avoimeksi petokselle.

Raamattu paljastaa suuren taistelun valossa Jumalan rakkauden ja Paholaisen petokset. Paholainen vihaa Jumalan sanaa ja on kautta vuosisatojen tehnyt kaiken mahdollisen tuhotakseen sen vaikuttavuuden.

Miten oikeastaan tietäisimme lunastussuunnitelmasta ilman Raamattua? Voisimmeko ilman Raamattua alkuunkaan ymmärtää Jeesuksen syntymää, elämää, opetuksia, palvelutyötä tai hänen antamansa uhrin syvyyttä, hänen ylösnousemuksensa suuruutta, hänen esirukouksensa voimaa ja hänen paluunsa majesteettisuutta?

Kaikki nämä keskeiset totuudet paljastetaan ja niitä painotetaan Jumalan sanassa. Vain yksin Jumalan sana voi olla mittapuumme kaiken totuuden ymmärtämiselle.

Siksi meidän on taisteltava kaikkea sellaista vastaan, jolla yritetään heikentää Raamatun auktoriteettia, sekä niitä vastaan, jotka yrittävät saattaa Raamatun innoituksen epäilyttävään valoon. On traagista, että erityisesti modernin ajattelun myötä monet keskittyvät Raamatun inhimilliseen puoleen niin paljon, että siitä on tullut heille ihmisen sanaa Jumalan sanan sijaan. Heidän mukaansa Raamattu on vain kuninkaiden, paimenten, kalastajien, pappien, runoilijoiden ja muiden henkilöiden kirjoituksia, joilla oli oman aikansa paras ymmärrys ja käsitys Jumalasta, luonnosta ja todellisuudesta.

Jos tämä olisi totta, miksi meidän, jotka elämme 21. vuosisadalla, pitäisi välittää siitä, mitä nuo muinaiset ihmiset ajattelivat, ja vielä vähemmän siitä, minkä he ajattelivat olevan iankaikkisuustoivomme perustan? Ei meidän pitäisikään.

`Lue Ps. 119:105, 116, 130, 133 ja 160. Mitä oivalluksia psalmista antaa Jumalan sanan merkityksestä pelastussuunnitelmassa?`