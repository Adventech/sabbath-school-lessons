---
title:  Pedon merkki
date:   29/05/2024
---

`Lue Ilm. 12:12, 17 ja Ilm. 13:7. Kuinka tekstit paljastavat Paholaisen vihan?`

Ilm. 12. luku kuvaa ikiaikaista kosmista taistelua Kristuksen ja Paholaisen välillä. Luku huipentuu Paholaisen viimeiseen hyökkäykseen Jumalan kansaa vastaan. Ilm. 13. luku esittelee lohikäärmeen liittolaiset: meripedon ja maapedon. Nämä kaksi valtaa yhdistävät voimansa Paholaisen kanssa sotiakseen Jumalan kansaa vastaan.

`Lue Ilm. 13:4, 8, 12, 15 ja Ilm. 14:7, 9–11. (Ks. myös Ilm. 15:4; Ilm. 16:2; Ilm. 19:20; Ilm. 20:4; Ilm. 22:9.) Mikä yhteinen teema jakeissa esiintyy?`

Huomaa vastakkainasettelu. Vain Luoja on palvonnan arvoinen (Ilm. 5:9). Kiista Kristuksen ja Paholaisen välillä alkoi taivaassa. Se koski palvontaa. Paholainen halusi itselleen palvontaa, joka kuului Luojalle: “[M]inä nousen pilviä ylemmäksi, olen korottava itseni Korkeimman vertaiseksi.” (Jes. 14:14.) Ilm. 13. luvun mukaan Paholainen menestyy tavoitteessaan merestä nousevan pedon avulla (Ilm. 13:4).

Vertailu Danielin kirjan lukuun 7 osoittaa, että tämä peto on sama valta kuin pieni sarvi, joka “pyrkii muuttamaan juhla-ajat ja lain” ja joka harjoittaa valtaansa 1 260 profeetallisen päivän eli 1 260 vuoden ajan (Dan. 7:25; vrt. Ilm. 13:5; ks. tutkistelu 6). Jumalan 10 käskystä ainoa, joka käsittelee aikaa, on 4. käsky. Kirkko on yrittänyt muuttaa jumalanpalveluspäivän lauantailta (7. päivältä) sunnuntaille (viikon 1. päivälle).

Maallisen vallan pyrkimys muuttaa lepopäivää, jonka Jumala itse on antanut merkiksi auktoriteetistaan (2. Moos. 31:13; Hes. 20:12, 20), on yritystä anastaa Jumalan auktoriteetti itselle. Kysymys oikeasta ja väärästä palvonnasta nousee keskiöön viimeisessä taistelussa.

Tästä syystä Jumalan omista sanotaan, että he “ovat uskollisia Jumalan käskyille ja Jeesuksen todistukselle” (Ilm. 12:17; Ilm. 14:12). Käskyihin kuuluu sapatin viettäminen, ei sunnuntain. Ne, jotka kieltäytyvät kolmen enkelin viimeisestä kutsusta palvoa Jumalaa hänen pyhänä päivänään (Jes. 58:13) ja palvovat petoa tämän väärennettynä sapattina eli sunnuntaina, saavat pedon merkin (ks. tutkistelu 11).