---
title:  Pyhäkkö ja laki
date:   26/05/2024
---

`Lue Ilm. 11:19; 2. Moos. 25:16; 2. Moos. 31:18 ja Ilm. 12:17. Mitä näiden tekstien mukaan säilytettiin liitonarkussa kaikkeinpyhimmässä?`

Suuri sovituspäivä oli tuomion päivä. Koko Israelin käskettiin osallistua tähän tapahtumaan katumalla, tutkimalla itseään ja pidättäytymällä kaikesta työstä (ks. 3. Moos. 23:29–31). Vain tänä yhtenä päivänä ylipappi sai astua kaikkeinpyhimpään sovittamaan synnit. Siellä pyhäkön sisimmässä huoneessa oli liitonarkku. Arkun sisällä olivat Jumalan kymmenen käskyä kivitauluihin kirjoitettuina. Arkun kultaista kantta kutsuttiin armoistuimeksi, jolle pirskoteltiin verta pyhäkön puhdistamiseksi. Jumalan läsnäolo loisti aivan armoistuimen yläpuolella. Jokainen uhrattu uhri paljasti Jumalan armon syntisiä ihmisiä kohtaan, mutta suuri sovituspäivä osoittaa, että synti muistetaan tuomiopäivään asti (Hepr. 10:3). Itse asiassa synti poistettiin vuosisatoja myöhemmin, kun Kristus vuodatti verensä ristillä. Voimme puhdistua synnistä vain uskomalla Jeesuksen veren voimaan (1. Piet. 1:18, 19). Jumalan edessä armo ja oikeudenmukaisuus yhdistyvät kauniisti.

Apostoli Johannes näki, miten taivaassa “avattiin Jumalan temppeli, niin että temppelissä oleva liitonarkku voitiin nähdä” (Ilm. 11:19). Ellen G. White lisää seuraavan kommentin: “Jumalan pyhä laki on tallessa taivaallisen pyhäkön kaikkeinpyhimmässä. Kyseessä on sama laki, jonka Jumala ukkosenjylinän säestyksellä itse lausui Siinainvuorelta ja jonka hänen sormensa kirjoitti kivitauluihin.

Taivaan pyhäkössä oleva laki on se suuri ja alkuperäinen, josta löytyvät periaatteet jäljennettiin kaivertamalla ne virheettömästi kivitauluihin, joiden sisällön Mooses tallensi kirjoihinsa. Kaikki, jotka ymmärsivät tämän tärkeän asian, ohjattiin samalla ymmärtämään Jumalan pyhän lain muuttumaton olemus.” (ST2023 272.)

Kun varhaiset adventistiuskovat tutkivat Raamatun pyhäkköä koskevaa opetusta, he tajusivat Jumalan lain tärkeyden ja sapatin merkityksen Jumalan lain ytimessä. He järkeilivät, että jos kerran Jumalan lain näytettiin olevan liitonarkussa taivaallisessa pyhäkössä, lakia ei varmasti ollut voitu lakkauttaa ristillä.

`Sapatti saapuu luoksemme joka viikko. Mitä tämän tosiasian tulisi kertoa meille luomisopin tärkeydestä?`