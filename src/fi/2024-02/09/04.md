---
title:  Sapatti ja laki
date:   28/05/2024
---

`Lue Ilm. 14:6, 7; Ilm. 4:11; 1. Moos. 2:1–3 ja 2. Moos. 20:8–11. Mikä on luomisen, sapatin ja Jumalan lain välinen suhde?`

Luominen kertoo arvostamme Jumalan silmissä. Emme ole yksin maailmankaikkeudessa, vain kosmista pölyä, emmekä ole geneettinen sattuma. Yleinen tieteellinen näkemys elämän alkuperästä, jota uutismedia ja populaarikulttuuri toistelevat, on erilainen ja täysin ristiriidassa Raamatun meille välittämän näkemyksen kanssa.

Olemme täällä, koska Jeesus loi meidät. Hän on palvontamme arvoinen, ei vain siksi, että loi meidät, vaan myös siksi, että hän lunasti meidät. Luominen ja lunastus ovat kaiken todellisen palvonnan ytimessä. Siksi sapatti on tärkeä pelastussuunnitelman ymmärtämiseksi. Sapatti puhuu Luojan huolenpidosta ja Lunastajan rakkaudesta.

Luomisviikon päätteeksi Jumala lepäsi luomansa maailman kauneudessa. Hän halusi olla myös esimerkkinä meille. Sapatti on viikoittainen tauko, jolloin voimme ylistää häntä, joka loi meidät. Kun palvomme Jumalaa sapattina, avaudumme vastaanottamaan erityissiunauksen, jonka Jumala antoi juuri tuolle päivälle eikä millekään muulle.

Sapatti kiinnittää huomiomme Luojaan, joka ei voinut rakkaudessaan hylätä meitä, kun ajauduimme pois hänen tarkoituksistaan meitä varten. Sapatti on ikuinen symboli levostamme hänessä. Se on erityinen merkki uskollisuudesta Luojaa kohtaan (Hes. 20:12, 20). Se on levon symboli, ei tekojen; armon symboli, ei lakihenkisyyden; pelastusvarmuuden symboli, ei tuomitsemisen; symboli siitä, että luotamme Jumalaan pelastuksemme tuojana, emme itseemme. Todellinen sapatin lepo on armollista lepäämistä hänen rakastavilla käsivarsillaan, joka loi ja lunasti meidät sekä tulee takaisin meidän tähtemme.

Ilm. 14. luvun kolmen enkelin sanoma kutsuu ihmisiä lepäämään Jumalan rakkaudessa ja huolenpidossa joka sapatti. Se kutsuu meitä muistamaan häntä, joka loi meidät, ja antamaan hänelle kunnian. Sapatin pitäminen toimii myös yhdistävänä linkkinä Eedenin täydellisyyden ja tulevan uuden taivaan ja maan loiston välillä. Se muistuttaa meitä siitä, että eräänä päivänä saamme Eedenin ihanuuden takaisin.

`Miksi jotkut pitävät sapatinviettoa lakihenkisyytenä?`