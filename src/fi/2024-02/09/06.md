---
title:  Pedon merkki
date:   30/05/2024
---

Ilm. 14:7 ensimmäinen enkeli kuuluttaa kovalla äänellä: “Pelätkää Jumalaa ja antakaa hänelle kunnia – hänen tuomionsa aika on tullut! Kumartakaa häntä, joka on luonut taivaan, maan ja meren ja vesien lähteet.” Tuomion lähestyessä taivaan vetoomus on, että antaisimme ylimmän uskollisuutemme ja vilpittömän palvontamme Luojalle.

Toinen enkeli kuuluttaa: “Kukistunut, kukistunut on suuri Babylon, tuo portto, joka iljetyksillään on vietellyt kaikki kansat juomaan vihan viiniä.” (Ilm. 14:8.) Babylon edustaa langennutta luopiouskonnollista järjestelmää, joka on hylännyt ensimmäisen enkelin sanoman ja ottanut tilalle väärennetyn jumalanpalvelusjärjestelmän. Siksi Ilm. 14:9–11 varoittaa palvomasta “petoa ja sen kuvaa”. Tässä annetaan kaksi vastakkaista vaihtoehtoa: palvoa Luojaa tai palvoa petoa. Jokainen ihminen maailmassa tulee tekemään lopullisen, peruuttamattoman päätöksensä siitä, kenelle hän on uskollinen, Jeesukselle vai Paholaiselle.

`Lue Ilm. 14:12: Mitkä ovat pedon palvonnasta kieltäytyvien kaksi tunnistettavaa ominaisuutta? Miksi molemmat ominaisuudet ovat tärkeitä?`

Jumalalla tulee olemaan lopunajan kansa, joka on hänelle uskollinen maailmanhistorian suurimman vastustuksen ja raivokkaimman vainon edessä. Kristuksen vanhurskauden lahjan kautta he elävät armontäyteistä, kuuliaista elämää. Luojan palvominen on ristiriidassa pedon palvonnan kanssa, ja Luojan palvomista ilmaistaan pitämällä Jumalan käskyt. Viimeinen taistelu siitä, olemmeko uskollisia Kristukselle vai pedon vallalle, keskittyy kysymykseen palvonnasta. Suuren taistelun ytimessä on sapatti.

Vapahtajan vakaumukselliset seuraajat eivät ainoastaan usko Jeesukseen, vaan heillä on myös Jeesuksen usko. Jeesuksen usko on niin syvää, luottavaista ja sitoutunutta, että mitkään helvetin demonit eivätkä mitkään koettelemukset voi horjuttaa sitä. Se on uskoa, joka luottaa silloinkin, kun se ei voi nähdä. Se on uskoa, joka toivoo silloinkin, kun se ei ymmärrä. Jeesuksen usko on lahja, jonka saamme uskon kautta. Se kantaa meidät läpi tulevan kriisin. Kun viimeinen kriisi puhkeaa ja kohtaamme taloudellista boikotointia, vainoa, vankeutta ja jopa kuoleman, Jeesuksen usko kantaa meidät läpi maailman viimeisten tuntien, kunnes Jeesus palaa.