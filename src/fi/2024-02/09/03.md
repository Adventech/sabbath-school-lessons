---
title:  Jumalan lain muuttumattomuus
date:   27/05/2024
---

`Lue Matt. 5:17, 18; Ps. 111:7, 8; Saarn. 12:13, 14; 1. Joh. 5:3; Sananl. 28:9. Mitä jakeet opettavat kristityn suhteesta lakiin?`

John Wesley kirjoitti Jumalan lain pysyvyydestä: “Mooseksen Israelin kansalle välittämän rituaali- ja seremonialain, joka sisälsi kaikki käskyt ja ohjeet toimituksiin, jotka liittyivät temppelin vanhoihin uhreihin ja siellä suoritettavaan palvelukseen, meidän Herramme tuli todellakin hajottamaan, tuhoamaan ja kokonaan lakkauttamaan. – – Mutta moraalilakia, joka on annettu meille kymmenen käskyn muodossa, ja jonka profeetatkin ovat vahvistaneet, hän ei ottanut pois. Hänen tulonsa tarkoituksena ei ollut kumota mitään osaa siitä. Tämä on laki, jota ei koskaan voida tehdä tyhjäksi, vaan se ’pysyy voimassa ja on uskollisena todistajana taivaassa’. – – Tämän lain jokaisen osan on pysyttävä voimassa kaikille ihmisille kaikkina aikoina, eikä sen noudattaminen riipu ajasta eikä paikasta eikä muistakaan muuttuvista olosuhteista, vaan siinä on kyse Jumalan luonteesta ja ihmisen luonteesta ja niiden muuttumattomasta suhteesta toisiinsa.” – Upon Our Lord’s Sermon on the Mount, Puhe V, John Wesley’s Sermons: An Anthology (Nashville, TN: Abingdon Press, 1991), s. 208, 209.

`Vertaa 2. Moos. 34:5–7 kohtiin Room. 7:11, 12; Ps. 19:8–12; Ps. 89:15 ja Ps. 119:142, 172. Mitä jakeet kertovat Jumalan laista ja hänen luonteestaan?`

Paholainen vihaa Jumalan lakia, koska se on kuvaus Jumalan luonteesta, hänen valtaistuimensa perustuksesta ja pohjasta, jolle ihmiskunnan moraalikin perustuu. “Kukaan ei kuitenkaan voinut olla ymmärtämättä, että mikäli maallinen pyhäkkö todella oli taivaallisen kopio tai kuva, maallisen pyhäkön liitonarkkuun tallennetun lain täytyi olla tarkka jäljennös laista taivaan arkussa. Taivaallista pyhäkköä koskevan totuuden hyväksyminen merkitsi myös Jumalan käskyjen vaatimusten hyväksymistä mukaan luettuna neljäs eli lepopäiväkäsky. Tähän onkin kätkettynä perimmäinen syy kaikelle katkeralle ja määrätietoiselle vastustukselle, joka kohdistettiin Kristuksen taivaan pyhäkössä suorittamaa palvelutyötä koskevaan Raamatun tulkintaan.” (ST2023 273.)