---
title:  Voimakas huuto
date:   20/06/2024
---

`Lue Ilm. 18:1–4; Hab. 2:14 ja Matt. 24:14. Kuinka Jumalan työ maan päällä tulee jakeiden mukaan päätökseen?`

Enkelillä, joka ilmoittaa Babylonin kukistumisesta on “suuri valta”. Kuten Ilm. 14. luvun enkelit, tämä enkeli edustaa ihmissanansaattajia. Enkeli paljastaa Jumalan kirkkauden niin täydellisesti, että se valaisee koko maan. Uudessa testamentissa auktoriteetista tai vallasta käytetty kreikan kielen sana on ex¨±sia. Sillä viitataan usein Kristuksen voittoon helvetin vallasta ja voimasta. Jeesus käyttää tätä Matteuksen evankeliumissa lähettäessään matkaan opetuslapsiaan. Hän antaa heille vallan helvetin voimien yli (Matt. 10:1). Hän lähettää heidät jumalallisessa voimassa olemaan voitokkaita hyvän ja pahan välisessä taistelussa. Matt. 28. luvussa hän lähettää heidät jälleen kerran kaikella vallalla taivaassa ja maan päällä, jotta he menisivät ja tekisivät kaikki kansat hänen opetuslapsikseen (Matt. 28:18, 19).

Pyhän Hengen voimalla täytettynä ja Kristuksen valtuuksilla varustettuna Uuden testamentin seurakunta valaisi maailman Jumalan kirkkaudella. Muutamassa lyhyessä vuodessa opetuslapset julistivat evankeliumia silloiselle tunnetulle maailmalle (Kol. 1:23).

Lopun aikana Pyhä Henki vuodatetaan ennennäkemättömällä voimalla ja evankeliumi leviää nopeasti maan ääriin. Tuhannet kääntyvät yhdessä päivässä ja Jumalan armo ja totuus vaikuttavat koko planeettaan. Tällä tavoin maailmaa varoitetaan ja evankeliumi leviää maailmanlaajuisesti.

“Evankeliumin suuri julistustyö ei tule päättymään helluntaita pienemmällä Jumalan voiman osoituksella. Profetiat syyssateesta evankeliumin julistuksen alussa tulevat täyttymään uudelleen kevätsateessa, kun työ päättyy. – –

Herran palvelijoiden kasvot loistavat pyhää antaumusta heidän kiiruhtaessaan viemään taivaallista sanomaa paikasta toiseen. Tuhannet äänet tarjoavat varoitusta kaikkialla maailmassa. Tapahtuu ihmeitä. Sairaita paranee, ja tunnusteot ja merkit seuraavat uskovia.” (ST2023 378, 379.)

`Mikä pidättelee Pyhän Hengen voimallista vuodatusta, kevätsadetta ja voimakasta huutoa? Minkä tehtävän voimme täyttää olemalla avoimia ja vastaanottavaisia Pyhän Hengen vuodatukselle?`