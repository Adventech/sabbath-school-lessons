---
title:  Uskollisuus jumalaa ja hänen sanaansa kohtaan
date:   16/06/2024
---

`Lue Sananl. 23:23; Joh. 8:32; Joh. 17:17. Mikä on jakeiden yhteinen punainen lanka?`

Kautta aikojen suuri taistelu on ollut taistelua totuuden ja erheen välillä. Paholainen on valehtelija ja valheiden isä (Joh. 8:44). Jeesus taas on kaiken totuuden lähde. Hän julisti: “Minä olen tie, totuus ja elämä.” (Joh. 14:6.) Totuus, joka vapauttaa meidät Paholaisen petoksilta, löytyy Jumalan sanasta. Raamattu paljastaa Paholaisen strategian ja myös Jumalan suunnitelmat. Raamattu on lamppu, joka valaisee askeleemme (Ps. 119:105). Psalminkirjoittaja julistaa: “Kun sinun sanasi avautuu, se valaisee, tyhmäkin saa siitä ymmärrystä.” (Ps. 119:130.) Sitten hän lisää: “Sinun sanasi ovat kokonansa totuus – –.” (Ps. 119:160, VKR.)

`Lue 2. Piet. 1:16–21. Millä tavoin apostoli vakuuttaa meille profetioiden luotettavuutta? Mitä vertausta hän käyttää osoittaakseen Jumalan profeetallisen sanan tärkeyden?`

Me emme ole seuranneet “ovelasti sepitettyjä taruja”. Jumalan sanan profetiat valaisevat tietä eteenpäin. Ne auttavat meitä erottamaan totuuden erheestä. Ilman Raamattua jäisimme ihmisten oikukkaiden mielipiteiden varaan ja tulisimme helposti petetyiksi. “Jumalan kansa ohjataan turvaamaan Raamattuun, koska se suojaa väärien opettajien ja pimeyden henkivaltojen pettävältä voimalta. Paholainen käyttää kaikkia mahdollisia keinoja estääkseen ihmisiä hankkimasta raamattutietoa, koska Raamatun selvät sanat paljastavat hänen petoksensa. – – Hän ponnistelee kaikin voimin valmistautuessaan viimeiseen taisteluun Kristusta ja hänen seuraajiaan vastaan. Antikristus tulee tekemään ihmeellisiä asioita meidän nähtemme. Väärennös on niin aidon tuntuinen, että totuutta ja valhetta on mahdotonta erottaa toisistaan ilman Pyhää Raamattua. – –

Vain ne, jotka ovat vahvistaneet mielensä Raamatulla, kestävät viimeisessä suuressa taistelussa. Jokainen joutuu koetteelle: palvelenko Jumalaa ennemmin kuin ihmisiä? Ratkaisevat hetket ovat jo käsillä. Ovatko jalkamme Jumalan erehtymättömän sanan kalliolla? Olemmeko valmiit lujasti puolustamaan Jumalan käskyjä ja Jeesuksen uskoa? (ST2023 368.)