---
title:  Ketä palvomme?
date:   18/06/2024
---

Viimeisinä päivinä suurta taistelua tullaan käymään palvonnasta eli Jumalan kumartamisesta. Palvommeko Luojaa vai petoa ja sen kuvaa? Keskitietä ei ole. Ilm. 14. luvun ensimmäinen enkeli kehottaa kumartamaan “häntä, joka on luonut taivaan, maan ja meren ja vesien lähteet” (Ilm. 14:7). Kolmas enkeli paljastaa, mitä seurauksia pedon kumartamisella on: sen kumartajat joutuvat “yhtä lailla juomaan Jumalan vihan viiniä, joka laimentamattomana on kaadettu Jumalan vihan maljaan” (Ilm. 14:10). Niiden, jotka palvovat Luojaa, kuvataan pitävän “Jumalan käskyt ja Jeesuksen uskon” (Ilm. 14:12, VKR).

Luominen on todellinen palvonnan perusta (Ilm. 4:11). Koska Jumala loi kaiken Jeesuksen kautta (ks. Kol. 1:15–16; Joh. 1:1–3), Paholainen vihaa Luojaa ja on pyrkinyt maallisten valtojen välityksellä muuttamaan sapatin, luomisen muistomerkin (Dan. 7:25). Tuleva lakia koskeva taistelu keskittyy arvovaltaan. Jos Paholainen voi lakkauttaa sapatin jumalanpalveluksen, hän voi julistaa, että hänen auktoriteettinsa on suurempi kuin Jumalan. Niinpä Paholainen yrittää vakuuttaa tai pakottaa koko maailman hyväksymään väärennetyn sapatin.

Niin vaikeaa kuin nyt voikin olla nähdä kaiken tämän tapahtuvan, maailma muuttuu dramaattisesti. COVID-19-kriisi osoitti, että yhdessä yössä maailmastamme voi tulla erilainen paikka. Vaikka emme tiedä pedon merkkiin johtavia yksityiskohtia, ei ole vaikea kuvitella, millaisia ne voivat olla. Maailma on epävakaa ja täynnä uskomatonta tekniikkaa, jonka avulla se, mistä Raamattu varoittaa, voi tapahtua nopeammin kuin kuvittelemmekaan.

`Lue Ilm. 13:13–17. Mitä rangaistuksia langetetaan niille, jotka eivät ota pedon merkkiä?`

Ne, jotka eivät seuraa petoa ja sen kuvaa, saavat taloudellisia rangaistuksia ja joutuvat kuoleman uhan alle. Ihmiskunta pysyy samanlaisena kuin aina: korruptoituneena, vallanhimoisena ja väkivaltaisena. Vaikka emme tiedä tarkalleen, miten lopulliset tapahtumat kehittyvät, ei ole vaikea kuvitella lopun­ajan vainoja. Vaikka Johannes kirjoitti seuraavat sanat täysin toisessa asiayhteydessä, ne kertovat kaiken. Hän kirjoitti, ettei Jeesus “tarvinnut kenenkään todistusta ihmisestä, sillä hän tiesi, mitä ihmisessä on” (Joh. 2:25).