---
title:  Lisäaineistoa
date:   21/06/2024
---

Jo vuonna 1851 adventistipioneerit samastivat toisen pedon (Ilm. 13:11–17) Amerikan Yhdysvaltoihin. Silloin on tosin täytynyt olla vaikeaa nähdä, kuinka Yhdysvallat voisi saada koko maailman kumartamaan ensimmäistä petoa (Ilm. 13:12). Vielä 1880-luvulle tultaessakin koko Yhdysvaltain laivasto koostui vain 48 ikääntyvästä aluksesta.

Kylmän sodan päättymisen jälkeen mikään voima maailmassa ei ole sotilaallisesti vetänyt vertoja Yhdysvalloille. Ja vaikka amerikkalaiset ovat nauttineet vapaudesta, aikojen muuttuessa ankarammiksi ei ole vaikea nähdä, että näitä vapauksia aletaan polkea tai jopa kokonaan poistaa. Monet uskovat, että tämä kehitys on jo nähtävissä silmiemme edessä.

“Ne, jotka kieltäytyvät noudattamasta tätä [viettämästä väärää sapattia], tuomitaan yhteiskunnallisiin rangaistuksiin, ja lopulta heidän päätetään ansaitsevan kuoleman. Toisaalta Jumalan laissa määrätään Luojan asettaman lepopäivän vietto, jonka rikkojia uhkaa Jumalan viha.” (ST2023 375.)

“Myrskyn lähestyessä monet, jotka ovat tunnustaneet uskovansa kolmannen enkelin sanomaan, mutta joita kuuliaisuus totuudelle ei ole saanut pyhittää, jättävät paikkansa ja liittyvät vastustajan riveihin. Pitämällä yhtä maailman kanssa ja osallistumalla sen henkeen, heidän kantansa monesta asiasta on ollut lähes sama kuin maailman. Koettelemusten tullen he ovat valmiit valitsemaan helpon ja suositun kannan. Lahjakkaat ja puhetaitoiset henkilöt, jotka kerran iloitsivat totuudesta, käyttävät nyt voimansa ihmisten pettämiseen ja harhaanjohtamiseen. Heistä tulee entisten veljiensä katkerimpia vihollisia. Kun sapattia pitäviä haastetaan oikeuteen vastaamaan uskostaan, nämä luopiot ovat Paholaisen tehokkaimpia kätyreitä. He syyttävät uskollisia ja esittävät heidät väärässä valossa. Väärillä tiedoilla ja vihjailuilla he yllyttävät päättäjiä näitä uskovia vastaan.” (ST2023 376, 377.)

**Keskustelunaiheita**:

`Miksi ymmärrys lopunajan tapahtumista on niin tärkeä tulevassa kriisissä? Millä tavoin Raamattu suojaa meitä petosta vastaan?`

`Demokraattiset yhteiskunnat ovat olleet uskonnonvapauden linnakkeita. Miten tämä voi muuttua melko nopeasti?`

`Katso yllä olevaa lainausta Ellen G. Whitelta. Miten valintasi voivat johtaa siihen, että olet huomenna samassa tilassa kuin nuo aikoinaan adventisteiksi tunnustautuneet?`