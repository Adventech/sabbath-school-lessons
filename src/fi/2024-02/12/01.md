---
title:  Maailman viimeiset tapahtumat
date:   15/06/2024
---

> <p></p>
> “Osta totuutta, älä myy, osta viisautta, oppia ja ymmärrystä.” (Sananl. 23:23.)

### Avaintekstit
Joh. 8:32; Hes. 20:12, 20; Ilm. 7:1, 2; Ilm. 14:1; Joel 2:21–24; Hoos. 6:3; Jaak. 5:7, 8; Ilm. 18:1–4.

Kuvittele, että sinulla olisi teini-ikäinen tytär, joka olisi ajamassa korkeakoululta kotiin kesälomaa viettämään. Kun odotat hänen saapumistaan, seuraat jännityksellä säätiedotuksia. Huolestut, kun sää yhtäkkiä muuttuu huonommaksi. Myrskypilvet siintävät horisontissa. Tuuli puhaltaa kovaa. Taivas repeää ja alkaa sataa kaatamalla. Puita menee nurin. Pian kotiin johtava päätie on kulkukelvoton. Sitten kuulet naapuriltasi, että kotiinne pääsee vielä toista tietä. Autot voivat väistellä muutamia kaatuneita puita. Vaikka viestintä on hankalaa, saat lähetettyä tyttärellesi tekstiviestin, jossa kerrot hänelle tarkasti, kuinka hän pääsee turvallisesti kotiin.

Enemmän kuin mitään muuta Jeesus haluaa johdattaa meidät turvallisesti elämän myrskyjen läpi ja saada meidät kotiin. Ellen G. White kirjoittaa: “Myrsky on tulossa. Se on raivossaan säälimätön. Olemmeko valmiita kohtaamaan sen?” (8TC 315.) Kristuksen elämän, kuoleman, ylösnousemuksen ja taivaallisessa pyhäkössä suorittaman palvelutyön tarkoitus on varmistaa, että me pääsemme kotiin. Danielin kirjan ja Ilmestyskirjan profeetalliset sanomat ovat Jumalan erityisesti lopunajan kansalle laatimia ohjeita, jotka auttavat meitä elämän myrskyjen läpi niin, että jonakin päivänä saamme tuntea rakastavan Vapahtajan lämpimän syleilyn.

Tämän viikon tutkistelun päämääränä on paljastaa, mitä profeetallinen sana sanoo maailman viimeisistä tapahtumista. Tavoitteenamme on löytää uudelleen Kristuksen voima, jolla hän vie meidät läpi maailman viimeisen taistelun aina kotiin asti.

_Tämä tutkistelu, joka perustuu Suuri taistelu -kirjan lukuihin 37–38 (Alfa ja omega, osa 8, luvut 9–10), on sapatiksi 22.6.2024_