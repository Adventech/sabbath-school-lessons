---
title:  Syyssateet ja kevätsateet
date:   19/06/2024
---

`Lue Joel 2:21–24 ja Ap. t. 2:1–4; 41–47. Mikä ennustus täyttyi ensimmäisellä vuosisadalla?`

Pyhän Hengen vuodatus käynnisti kristillisen seurakunnan toiminnan. Kolmetuhatta kääntyi yhdessä päivässä. Apostolien teoissa kerrotaan Jumalan muuttavan armon aikaansaamista ihmeistä: “Mutta monet niistä, jotka olivat kuulleet heidän puheensa, uskoivat. Miehiä oli nyt jo noin viisituhatta.” (Ap. t. 4:4). Vain 120 uskovaa kokoontui rukoilemaan, mutta rukouksella oli merkittävä vaikutus. Lyhyessä ajassa seurakuntaan liittyi tuhansia uskovia ja “usko voitti puolelleen myös monia pappeja” (Ap. t. 6:7). Näin monista papeistakin tuli Jeesuksen seuraajia.

Kun opetuslapsia alettiin ankarasti vainota Jerusalemissa, he hajaantuen “kulkivat seudulta toiselle ja levittivät evankeliumin sanaa” (Ap. t. 8:4). Tämä on vaikuttava todistus alkuseurakunnan toiminnasta. Seurakuntia perustettiin kaikkialle Juudeaan, Samariaan ja Galileaan (ks. Ap. t. 9:31). Kääntymyksensä jälkeen apostoli Paavali julisti Kristusta kaikkialla Välimeren maissa. Tessalonikassa jotkut evankeliumia vastustavat juutalaiset antoivat tämän hämmästyttävän lausunnon: “Nyt ne koko maailman villitsijät ovat tulleet tännekin[.]” (Ap. t. 17:6.) Pyhän Hengen voimalla opetuslapset saavuttivat silloisen tunnetun maailman melko lyhyessä ajassa. Joelin ennustus varhaisesta syyssateesta täyttyi helluntaina, mutta jälkimmäinen kevätsade tulee lankeamaan vielä suuremmalla voimalla.

`Lue Sak. 4:6; Sak. 10:1; Hoos. 6:3 ja Jaak. 5:7, 8. Kuinka Jumalan työ maan päällä saatetaan päätökseen?`

Termit “syyssade” ja “kevätsade” on otettu Israelin sadonkorjuusyklistä. Varhainen syyssade lankesi syksyllä idättämään siemenet. Jälkimmäinen kevätsade lankesi kypsyttämään sadon. Sateet kuvaavat Pyhän Hengen työtä evankeliumin julistamiseksi. “Työ tulee olemaan samanlaista kuin helluntaina. Silloin evankeliumin ilosanomaa alettiin julistaa Pyhän Hengen vuotaessa syyssateena, mikä sai kallisarvoisen siemenen nousemaan oraalle. Samoin ’kevätsade’ vuodatetaan evankeliumin työn päätteeksi sadon kypsyttämiseksi.” (ST2023 378.)