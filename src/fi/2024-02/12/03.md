---
title:  Sinetöity taivasta varten
date:   17/06/2024
---

Tulevassa palvontaa koskevassa kriisissä Jumalan kansa ei taivu maallisen painostuksen edessä (Ilm. 14:12). Pyhä Henki sinetöi heidät (Ef. 4:30), eikä sinettiä voi poistaa. Muinaisina aikoina sinetit todistivat virallisten asiakirjojen aitouden. Ne olivat erityispiirteillä varustettuja, yksilöllisiä merkkejä. Koska viimeinen taistelu keskittyy palvontaan ja Jumalan arvovaltaan sellaisena kuin se on hänen laissaan paljastettu, odottaisimme, että hänen sinettinsä olisi sisällytetty hänen lakiinsa (vrt. Jes. 8:16).

`Lue 2. Moos. 20:8–11. Mitä sinetin ominaisuuksia sapattikäskystä löytyy?`

Tässä meillä on kolme aidon sinetin ominaisuutta: 1) Nimi, jolle sinetti kuuluu: “Herra, sinun Jumalasi”; 2) Hänen arvonimensä: hän, joka “teki”, toisin sanoen Luoja; 3) Hänen hallinta-alueensa: taivas ja maa ja meri ja kaikki, mitä niissä on. Sinettiä kutsutaan Raamatussa joskus myös merkiksi (Room. 4:11). Nämä sanat ovat keskenään vaihdettavissa. Jumalan merkkinä tai sinettinä hänen lakinsa ytimessä on sapatti, joka nousee palvontaa koskevan viimeisen taistelun keskeiseksi kiistakapulaksi (Hes. 20:12, 20; Ilm. 12:17).

`Vertaa Ilm. 7:1–3 ja Ilm. 14:1 kohtaan Ilm. 13:16, 17. Mihin Jumalan sinetti ja pedon merkki laitetaan? Miksi luulet, että sijoituskohdalla on hieman eroa?`

Jumalan sinetti painetaan otsaan. Otsa symboloi mieltä ja edustaa tietoista päätöstä.

Pedon merkki otetaan joko otsaan tai käteen, mikä osoittaa, että ihmiset älyllisesti vakuuttuneina valitsevat itse hyväksyä Paholaisen valheet, tai vaihtoehtoisesti he mukautuvat väärään palvontaan välttääkseen joutumasta tapetuiksi.

Paholainen vihaa niitä, jotka ovat kuuliaisia Jumalalle. Suuri taistelu huipentuu siihen, kun lohikäärme (Paholainen) käy sotaan uskovaa jäännöskansaa vastaan, joka noudattaa Jumalan käskyjä ja uskoo Jeesukseen (Ilm. 14:12). He ovat varmoja uskollisuudestaan Kristukselle.

`Miksi päivittäinen uskollisuus Herralle on avain viimeiseen kriisiin valmistautumiseen?`