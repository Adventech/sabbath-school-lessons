---
title:  Voittoisa totuus
date:   09/05/2024
---

Vihollisen hyökkäyksistä huolimatta evankeliumia saarnataan “kaikille kansoille, heimoille, kielille ja maille” (Ilm. 14:6). Suuri taistelu Kristuksen ja Paholaisen välillä päättyy Kristuksen täyteen voittoon helvetin voimista. Jumalan valtakunta voittaa pahan, ja synti hävitetään maailmankaikkeudesta ikuisiksi ajoiksi. Ilm. 11. luku alkaa kuvauksella Paholaisen yrityksestä Ranskan vallankumouksen kautta tuhota kristillinen usko. Luku päättyy kuitenkin Jumalan valtakunnan voittoon pahan voimista. Se rohkaisee kaikkia, jotka käyvät läpi ankaria koettelemuksia Kristuksen asian ja hänen totuutensa puolesta.

`Lue Ilm. 11:15–18. Mitä jakeiden mukaan tapahtuu ajan lopussa, kun seitsemäs torvi soi?`

Tämän maailman valtakunnista on tullut meidän Herramme valtakuntia. Kristus on voitokas. Paha on voitettu. Jeesus voittaa ja Paholainen häviää. Vanhurskaus saavuttaa loistavan voiton. Totuus vallitsee. Teemme hyvin, jos otamme vaarin seuraavasta ohjeesta: “Kaikki inhimilliselle arvovallalle perustuva tulee syrjäytymään, mutta se, minkä perustuksena on Jumalan muuttumattoman sanan kallio, kestää ikuisesti.” (ST2023 182.)

`Lue Ilm. 11:19. Minkä Johannes näki avattavan taivaassa? Mitä hän näki katsoessaan ylös taivaaseen?`

Taivaassa oleva Jumalan temppeli avattiin Johanneksen nähtäväksi. Hänen katsoessaan kaikkein pyhimpään, hän näki liitonarkun. Vanhan testamentin pyhäkössä, joka oli malli taivaassa olevasta alkuperäisestä temppelistä, Jumalan kirkas läsnäolo oli liitonarkun kannessa olevan kahden enkelihahmon välissä. Liitonarkussa säilytettiin Jumalan lakia. Vaikka me pelastumme yksin armosta uskon kautta, kuuliaisuutemme Jumalan laille paljastaa, onko uskomme aitoa. Jumalan laki on tuomion perusta ja mittapuu (Jaak. 2:12). Asiasta tulee erityisen tärkeä ja merkityksellinen ajan lopussa (ks. Ilm. 12:17; Ilm. 14:12).

`Miten kontrasti Ranskan vallankumouksen jumalattomuuden ja Ilm. 11. luvussa kuvatun Jumalan loistavan loppuhuipentuman välillä puhuttelee meitä tänään?`