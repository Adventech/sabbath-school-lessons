---
title:  Kaksi todistajaa
date:   04/05/2024
---

> <p></p>
> “Ruoho kuivuu, kukka lakastuu, mutta meidän Jumalamme sana pysyy iäti.” (Jes. 40:8.)

### Avaintekstit
Ilm. 13:3–6; Sak. 4:14; Ilm. 12:5, 6, 14, 15; Dan. 7:25; Jes. 54:17; Ps. 119:89; Ilm. 11:15–18.

Kautta vuosisatojen Jumalan sanaa on myös ruodittu, epäilty ja hylätty. Sitä on kahlehdittu luostareihin, poltettu julkisilla toreilla ja revitty riekaleiksi. Siihen uskovia on väheksytty, pilkattu, vangittu ja jopa tapettu. Tästä kaikesta huolimatta Jumalan sana on säilynyt ja levinnyt laajalle.

Keskiaikainen kirkko vainosi uskollisia, Raamattuun uskovia kristittyjä. Jumalan sana valaisi kuitenkin pimeyden. Sorto ja vaino eivät saaneet Jumalan sanan julistamista loppumaan. Kun englanninkielisen Raamatun kääntäjä William Tyndale joutui oikeuden eteen uskonsa tähden, häneltä kysyttiin, kuka auttoi häntä eniten Jumalan sanan levittämisessä. Hän pohti kysymystä ja vastasi sitten: “Durhamin piispa.” Tuomarit olivat järkyttyneitä.

Tyndale selitti, että kerran kyseinen piispa osti hänen englanninkielisten raamatunkäännösten varastonsa ja poltti ne julkisesti. Piispa ei tiennyt auttavansa suuresti totuuden asiaa. Hän oli ostanut Raamatut paljon tavallista korkeampaan hintaan. Niin suurella hankinnalla Tyndale pystyi painattamaan paljon enemmän Raamattuja kuin mitä poltettiin. Tomuun tallottu totuus on noussut kerta toisensa jälkeen loistamaan kaikessa kirkkaudessaan.

Tällä viikolla tutkimme yhtä julmimmista hyökkäyksistä Raamattua ja kristillistä uskoa vastaan. Ranskan vallankumouksen aikaan veri virtasi Ranskan kaduilla. Giljotiini pystytettiin Pariisin suurimmalle aukiolle, ja tuhansia teurastettiin. Ateismista tuli valtionuskonto. Jumalan sanan todistusta ei silti voitu vaientaa.

_Tämä tutkistelu, joka perustuu Suuri taistelu -kirjan lukuihin 12–17 (Alfa ja omega, osa 7, luvut 12–17), on sapatiksi 11.5.2024_