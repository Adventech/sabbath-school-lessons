---
title:  Kaksi todistajaa
date:   05/05/2024
---

`Lue Ilm. 11:3–6. Listaa kahden todistajan viisi ominaisuutta, jotka tässä mainitaan.`

Sak. 4. luvussa profeetta näki kaksi oliivipuuta kultaisen lampunjalan molemmin puolin. Luvussa käytetään samaa kuvakieltä kuin Ilm. 11. luvussa. Sakarjalle kerrottiin, että oliivipuut edustavat “kahta öljyllä voideltua, jotka ovat koko maailman valtiaan palveluksessa” (Sak. 4:14). Oliivipuut vuotavat öljyä lampunjalkaan niin, että se antaa valoa. Psalminkirjoittaja sanoo: “Sinun sanasi on lamppu, joka valaisee askeleeni, se on valo minun matkallani.” (Ps. 119:105.) Öljy edustaa Pyhää Henkeä (Sak. 4:2, 6b). Ilm. 11. luvun näky kuvaa Jumalan sanan julistamista Hengen voimassa maailman valaisemiseksi.

Kaksi todistajaa voi profetoida ja estää sateen lankeamisen. He voivat muuttaa veden vereksi ja lyödä maata vitsauksilla. Jumalan käskystä Elia sanoi, ettei Israelissa sataisi, eikä maa saanut sadetta 3½ vuoteen (Jaak. 5:17). Sitten hän rukoili ja sadetta saatiin sen jälkeen, kun Baalin väärät profeetat epäonnistuivat kuivuuden lopettamisessa (1. Kun. 17, 18). Jumalan käskystä Mooses langetti vitsauksia Egyptille, mm. vesi muuttui vereksi, koska farao kieltäytyi päästämästä Jumalan kansaa vapaaksi (2. Moos. 7).

Tuli kuluttaa ne, jotka pyrkivät vahingoittamaan Raamattua. Jumala sanoo: “Koska israelilaiset ovat tällaista puhuneet, minun sanani, jotka annoin suuhusi, Jeremia, muuttuvat tuleksi. Ja tämän kansan minä teen polttopuiksi, se joutuu tulen ruoaksi.” (Jer. 5:14.) Jumalan sana julistaa tuomion niille, jotka hylkäävät sen.

Jeesus sanoi, että Vanhan testamentin kirjoitukset todistavat hänestä (Joh. 5:39) ja että evankeliumi tullaan julistamaan koko maailmalle “todistukseksi” (Matt. 24:14). Uusi ja Vanha testamentti ovat todistuksen perusta. Näissä evankeliumien kohdissa käytetään samasta sanajuuresta (martys) johdettua todistusta tarkoittavaa sanaa kuin Ilm. 11:3.

Keitä nämä kaksi todistajaa ovat? Näiden Raamatun kohtien ja Ilm. 11. luvun valossa voimme päätellä, että ne ovat Vanhan testamentin ja Uuden testamentin kirjoitukset, jotka välittävät Jumalan valoa ja totuutta.

`Jotkut vähättelevät Vanhaa testamenttia, koska meillä on nyt Uusi testamentti. Mikä asenteessa on vikana?`