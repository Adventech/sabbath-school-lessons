---
title:  Kaksi todistajaa tapetaan
date:   07/05/2024
---

`Lue Ilm. 11:7–9. Teksti on vertauskuvallista. Mitä jakeet ennustavat tapahtuvan Jumalan kahdelle todistajalle, Vanhalle ja Uudelle testamentille?`

Vuoteen 538 jKr. tultaessa pakanallinen Rooma oli hajonnut. Itä-Rooman keisari Justinianus luovutti oikeudellisen, poliittisen ja uskonnollisen käskyvallan paavi Vigiliukselle. Siitä alkoi keskiaikaisen kirkon valtakausi, jota jatkui vuoteen 1798, jolloin Napoleonin käskystä kenraali Berthier marssi Roomaan 10.2.1798. Hän otti Paavi Pius VI:n vangiksi ja vei tämän Ranskaan, missä tämä kuoli. Tähän päivämäärään päättyi Rooman kirkon maallinen valtakausi, kuten oli ennustettu. Tuolloin tulivat täyteen Danielin kirjan ja Ilmestyskirjan kuvaamat 1 260 vuotta (ks. eilistä tutkistelua).

Miten tarkasti Daniel, joka kirjoitti yli 500 vuotta ennen Kristusta, ennustikaan tapahtumia, jotka toteutuivat yli 2 300 vuotta myöhemmin!

Edessä oli kuitenkin vielä suurempia, Raamatun totuutta uhkaavia haasteita. Paholainen aloitti uusia hyökkäyksiä Raamatun arvovaltaa vastaan läpi Ranskan vallankumouksen, joka alkoi vuonna 1789.

Ranskan vallankumouksessa kansankonventti perusti valtion uskonnoksi järjen palvontaa korostavan ateistisen kultin, jonka tarkoituksena oli korvata kristinusko. Valtakunnallinen järjen festivaali pidettiin 10.11.1793. Kirkot ympäri Ranskaa muutettiin järjen temppeleiksi. Raamattuja poltettiin kaduilla. Paholainen teki työtään tappaakseen Jumalan kaksi todistajaa, jotka lojuivat “sen suuren kaupungin kadulla, jota profeettojen puheissa kutsutaan Sodomaksi ja Egyptiksi ja jossa heidän Herransa ristiinnaulittiin” (Ilm. 11:8).

Egypti oli monien jumalien kulttuuri, joka kielsi tosi Jumalan (2. Moos. 5:2). Sodoma taas edustaa moraalittomuutta. Ranskan vallankumouksessa Vanha ja Uusi testamentti makasivat kuolleina ateismin ja moraalittomuuden vuoksi.

Kahden todistajan ruumiit makasivat hautaamattomina “kolmen ja puolen päivän ajan” (Ilm. 11:9). Kyse oli profeetallisista päivistä, jotka edustavat 3½ vuotta. Ateismi oli huipussaan Ranskan vallankumouksen aikaan 3½ vuoden ajan. Ajanjakso alkoi 26.11.1793, jolloin Pariisissa säädettiin asetus, joka lakkautti uskonnon. Se jatkui aina 17.6.1797 asti, jolloin kansalliskonventti poisti uskontoa rajoittavat lakinsa (ST2023 s. 181).