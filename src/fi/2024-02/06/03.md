---
title:  Profeetalliset ajanjaksot
date:   06/05/2024
---

`Vertaa Ilm. 11:3 ja Ilm. 12:5, 6, 14, 15 kohtaan Dan. 7:25. Mitä yhtäläisyyksiä näet näissä profeetallisissa ajanjaksoissa?`

Kaksi todistajaa julistaa Jumalan sanaa säkkivaatteeseen pukeutuneina 1 260 päivää (Ilm. 11:3). Tämä on sama ajanjakso kuin ne 42 kuukautta, joiden aikana “vieraat kansat” (ne, jotka vastustavat Jumalan totuutta) polkevat pyhää kaupunkia (Ilm. 11:2). Jumalan viholliset polkevat Jumalan totuutta 1 260 päivää (42 x 30 = 1 260, yksi päivä symboloi apokalyptisissä profetioissa yhtä vuotta), ja Jumalan kaksi todistajaa, Uusi ja Vanha testamentti, todistavat heitä vastaan tämän saman ajan.

Kuten olemme nähneet (ks. tutkistelu 4), Dan. 7:25 sanoo, että pienen sarven edustama valta, joka nousisi Rooman valtakunnan hajoamisen jälkeen, vainoaisi Jumalan kansaa, joka annettaisiin sen armoille “ajaksi, kahdeksi ajaksi ja puoleksi ajaksi”. “Ajalla” tarkoitetaan yhtä vuotta (360 päivää), joten 3½ aikaa on yhteensä 1 260 päivää.

Ilm. 12:6 puhuu 1 260 päivää kestävästä Jumalan kansan vainosta. Ilm. 12:14 kertoo, miten seurakunnasta pidetään huolta “vuosi, kaksi vuotta ja puoli vuotta”. Ilm. 13:5 puhuu 42 kuukaudesta. Ilm. 11:2, 3 mainitsee sekä 42 kuukautta että 1 260 päivää. Kaikki nämä profetiat kuvaavat saman historiallisen ajan eri puolia.

Kun Raamatun auktoriteettia laiminlyödään, sen tilalle nousee muita (ihmisten määrittämiä) auktoriteetteja. Tämä johtaa usein niiden vainoamiseen, jotka haluavat säilyttää Raamatun auktoriteetin. Näin tapahtui paavinvallan aikana (538 jKr. – 1798 jKr.), jolloin keskiaikainen kirkko vajosi syvään hengelliseen pimeyteen. Ihmisten säädökset korvasivat Jumalan käskyt, ja perinteet varjostivat evankeliumin yksinkertaisuutta. Kirkko yhdistyi maallisen vallan kanssa laajentaakseen auktoriteettiaan koko Euroopan alueelle.

Näiden 1 260 vuoden ajan Jumalan sana – hänen kaksi todistajaansa – oli puettu säkkivaatteeseen. Kahden todistajan totuudet kätkettiin perinteistä ja rituaaleista koostuvan valtavan kasan alle. Silti todistajat profetoivat edelleen; Raamattu puhui edelleen. Edelleen löytyi niitä, jotka vaalivat sanaa ja elivät sen mukaan. Mutta verrattuna Euroopan kansoihin heitä oli vain vähän. Uskonpuhdistajat olivat uskollisia Jumalan sanalle sellaisena kuin he sen ymmärsivät.