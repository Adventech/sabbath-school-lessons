---
title:  Kristityt Varjellaan
date:   08/04/2024
---

Jumalan armo, kaitselmus ja ennalta näkeminen paljastuvat selvästi Jerusalemin tuhoon johtaneissa tapahtumissa. Rooman armeijan komentaja Cestius Gallus joukkoineen piiritti kaupunkia. Odottamatta he kuitenkin vetäytyivät, ja juutalaisten armeija ajoi heitä takaa ja saavutti suuren voiton.

Roomalaisten paetessa ja juutalaisten ajaessa heitä takaa Jerusalemin kristityt pakenivat Jordanjoen takana Peraiassa sijaitsevaan Pellaan. “Tämä oli luvattu merkki, ja tässä vaiheessa kaikki, jotka olivat kuuliaisia Vapahtajan varoitukselle, saivat mahdollisuuden lähteä. Herra vaikutti niin, etteivät juutalaiset sen enempää kuin roomalaisetkaan estäneet kristittyjen pakoa kaupungista.” (ST2023 23.)

`Lue Ps. 46:2 ja Jes. 41:10. Mitä jakeet kertovat Jumalan kaitselmuksellisesta huolenpidosta?`

Jumala on kaikkivaltias ja hallitsee maailman tapahtumia omien perimmäisten tarkoitustensa toteuttamiseksi. Vaikka Jumala toisinaan muuttaa alkuperäisiä suunnitelmiaan ihmisten valintojen perusteella, hänen perimmäinen suunnitelmansa tälle planeetalle tulee toteutumaan. Tulee aikoja, jolloin Jumalan kansa kohtaa vaikeuksia, vainoa, vankeutta ja jopa kuoleman Kristuksen asian tähden. Kuitenkin haastavimpinakin aikoina, kun Paholaisen hyökkäykset vaikuttavat erityisen julmilta, Jumala tukee ja varjelee seurakuntaansa.

`Lue Hepr. 11:35–38 ja Ilm. 2:10. Mitä tekstit paljastavat taistelustamme pahan voimia vastaan? Miten ne sopivat yhteen edellisessä kysymyksessä esitettyyn ajatukseen Jumalan varjeluksesta? Onko siinä jonkinlaista ristiriitaa, että Jumala suojelee joitakin ja joidenkin hän sallii kohdata suurta kärsimystä ja jopa marttyyrikuoleman Kristuksen asian tähden?`

“Paholainen epäonnistui yrityksissään tuhota kristillinen kirkko väkivallalla. Suuri taistelu, jossa Kristuksen seuraajat antoivat henkensä, ei päättynyt näiden uskollisten lipunkantajien kaatuessa vartiopaikallaan. Heidän tappionsa oli voitto. Jumalan työntekijöitä surmattiin, mutta hänen työnsä eteni vakaasti.” (ST2023 29.)