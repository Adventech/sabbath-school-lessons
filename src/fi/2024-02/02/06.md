---
title:  Rakkauden perintö
date:   11/04/2024
---

`Lue Joh. 13:35 ja 1. Joh. 4:21. Mitä jakeet paljastavat Paholaisen Jumalan hallintoa vastaan esittämästä haasteesta? Mitä ne kertovat aidon kristinuskon olemuksesta?`

Rakkaus oli kristittyjen yhteisöjen normi ensimmäisinä vuosisatoina. Tertullianus julisti: “– – juuri tällaiset suuret rakkauden teot ovat muodostuneet joidenkin joukossa tuntomerkiksemme. He sanovat: ’Katsokaa’, miten he rakastavat toisiaan – –’.” (Tertullianus, Apologeticum, Kirjapaja, Helsinki 2010, kappale 39, s. 116.)

Kun vuosien 160–265 jKr. välillä riehui kaksi tuhoisaa pandemiaa, kristityt astuivat esiin palvelemaan sairaita ja kuolevia osoituksena Jumalan rakkaudesta. Nämä kulkutaudit tappoivat kymmeniätuhansia ja jättivät kokonaisia kyliä ja kaupunkeja lähes tyhjiksi. Kristittyjen epäitsekkäällä, uhrautuvalla, huolehtivalla ja rakastavalla palvelutyöllä oli valtava vaikutus väestöön. Ajan myötä tuhansista, sitten sadoistatuhansista ja lopulta miljoonista Rooman valtakunnassa tuli näiden epidemioiden aikana Jeesukseen uskovia. Rakkaus ja järjestäytynyt, epäitsekäs huolenpito sairaista ja kuolevista saivat monet ihailemaan uskovia ja heidän edustamaansa Kristusta.

Rodney Starkin kirja The Rise of Christianity kuvaa näitä historiallisia tapahtumia. Toisen epidemian aikana kristillisestä yhteisöstä, joka oli edelleen vahvasti juutalaiskristillinen, tuli todellinen sairaanhoitajien armeija, joka huolehti kärsivän yhteisön perustarpeista.

“Toisen epidemian ollessa huipussaan noin vuonna 260 jKr. Dionysios kirjoitti pääsiäiskirjeessään pitkän kunnianosoituksen sankarillista hoitotyötä tehneille paikallisille kristityille, joista monet menettivät henkensä huolehtiessaan muista: ’Useimmat kristityistä veljistämme osoittivat itseään säästelemättä rajatonta rakkautta ja uskollisuutta ajatellen vain toistensa parasta. Vaarasta piittaamatta he huolehtivat sairaista ja heidän tarpeistaan ja hoivasivat heitä Kristuksessa. Yhdessä sairaiden kanssa he tyynen onnellisina myös lähtivät tästä elämästä, sillä sairaat tartuttivat heihinkin taudin. Iloiten he kuitenkin kantoivat sairautensa ja hyväksyivät osakseen samat tuskat kuin lähimmäisillään.’” – Rodney Stark, The Rise of Christianity (Princeton, New Jersey: Princeton University Press, 1996), s. 82.