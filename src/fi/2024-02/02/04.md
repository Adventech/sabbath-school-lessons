---
title:  Vainon keskellä uskollinen
date:   09/04/2024
---

Kristinuskon alkuvuosisatoina seurakunta kasvoi nopeasti vangitsemisista, kidutuksesta ja vainoista huolimatta. Täynnä Pyhää Henkeä Kristukselle omistautuneet uskovat julistivat Jumalan sanaa. Ihmisten elämä muuttui ja kymmenettuhannet kääntyivät.

`Lue Ap. t. 2:41; Ap. t. 4:4, 31; Ap. t. 5:42 ja Ap. t. 8:1–8. Miksi seurakunta kasvoi nopeasti?`

Opetuslapset saivat osakseen uhkauksia (Ap. t. 4:17), vankeutta (Ap. t. 5:17, 18), vainoa (Ap. t. 8:1) ja jopa kuolemaa (Ap. t. 7:59; Ap. t. 12:2), mutta Pyhän Hengen voimassa he julistivat rohkeasti ylösnoussutta Kristusta, ja seurakunta kasvoi kaikkialla Juudeassa, Galileassa ja Samariassa (Ap. t. 9:31).

Helvetin linnakkeita ravisteltiin. Paholaisen kahleet murtuivat. Taikausko mureni ylösnousseen Kristuksen voiman edessä. Evankeliumi voitti ylivoimaisilta näyttävistä vaikeuksista huolimatta. Opetuslapset eivät enää kyyristelleet ylähuoneessa. Pelko poistui kuin häipyvä varjo.

Usko täytti opetuslasten sydämet. Yksi välähdys ylösnousseesta Herrasta muutti heidän elämänsä. Jeesus antoi heille uuden syyn elää. Hän oli antanut heille lähetyskäskyn (Mark. 16:15) ja lupauksen: “Mutta te saatte voiman, kun Pyhä Henki tulee teihin, ja te olette minun todistajani Jerusalemissa, koko Juudeassa ja Samariassa ja maan ääriin saakka.” (Ap. t. 1:8.)

Evankeliumia vietiin syrjäisimpiinkin kolkkiin (Kol. 1:23). Vaikka viimeinen opetuslapsista, Johannes, kuoli 1. vuosisadan lopussa, toiset tarttuivat totuuden soihtuun todistaakseen Kristuksesta. Plinius nuorempi, Rooman provinssin Bithynian kuvernööri, kirjoitti keisari Trajanukselle n. 110 jKr. Pliniuksen lausunto on merkittävä, sillä hän kirjoitti sen lähes 80 vuotta ristiinnaulitsemisen jälkeen. Hän kuvaili suorittamiaan oikeudenkäyntejä kristittyjen teloittamiseksi: “Sillä monia kaikkia ikä- ja yhteiskuntaluokkia sekä molempia sukupuolia edustavia ihmisiä joutuu vaaraan syytösten vuoksi, ja tämä tulee jatkumaan. Tämän taikauskon [kristinuskon] tartunta on levinnyt paitsi kaupunkeihin, myös kyliin ja maaseudulle.” – Henry Bettenson, Documents of the Christian Church (New York: Oxford University Press, 2011), s. 4.

Hyökkäyksistä huolimatta seurakunta kasvoi nopeasti.