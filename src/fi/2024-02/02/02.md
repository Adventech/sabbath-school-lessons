---
title:  Vapahtajan särkynyt sydän
date:   07/04/2024
---

Kun Jeesus istui Öljymäellä katsellen Jerusalemia, hänen sydämensä särkyi. Johannes sanoo: “Hän tuli omaan maailmaansa, mutta hänen omansa eivät ottaneet häntä vastaan.” (Joh. 1:11.) Jeesus teki kaikkensa pelastaakseen kansansa Jerusalemin tulevalta tuholta. Rakkaudessaan hän vetosi heihin toistuvasti, jotta he kääntyisivät ja hyväksyisivät hänen armokutsunsa.

`Lue Luuk. 19:41–44; Matt. 23:37, 38 ja Joh. 5:40. Mitä tekstit kertovat Jeesuksen asenteesta kansaansa kohtaan ja kansan suhtautumisesta hänen rakastavaan ja armolliseen kutsuunsa? Mitä ne paljastavat Jumalan luonteesta?`

On vaikea ymmärtää Jerusalemin tuhoa Jumalan rakastavan luonteen valossa. Kymmenettuhannet kuolivat, kun Titus johti armeijansa kaupunkia vastaan. Jerusalem tuhottiin. Miehiä, naisia ja lapsia teurastettiin. Missä Jumala oli, kun hänen kansansa kärsi? Vastaus on selvä, mutta sitä ei ole helppo täysin ymmärtää. Hänen sydämensä oli särkynyt. Hänen silmänsä olivat täynnä kyyneleitä. Vuosisatojen ajan hän oli ojentautunut kansansa puoleen. Kapinoimalla Jumalaa vastaan kansa menetti hänen suojeluksensa. Jumala ei aina puutu asioihin estääkseen valintojemme seurauksia. Hän sallii kapinan luonnollisten seurausten tapahtua. Jumala ei aiheuttanut viattomien lasten teurastusta Jerusalemin hävityksessä; heidän traaginen kuolemansa oli Paholaisen teko.

Paholainen iloitsee sodasta, sillä se sytyttää ihmiset raivoisaan kiihkoon. Kautta vuosisatojen hänen tarkoituksensa on ollut pettää ja tuhota ja syyttää sitten Jumalaa omista pahoista teoistaan.

`Lue Matt. 24:15–20. Minkä ohjeen Jeesus antoi kansalle pelastaakseen heidät Jerusalemin tuholta?`

Valtaosa Jerusalemissa vuonna 70 jKr. asuvista kristityistä oli juutalaisia. Jumala halusi varjella mahdollisimman monia kansastaan. Siksi hän antoi ohjeen, että kun Rooman armeija lähestyisi, heidän oli paettava.

`Meidän pitäisi katsoa tapahtumia Jumalan rakastavan luonteen valossa. Miksi tämä on hyvä neuvo?`