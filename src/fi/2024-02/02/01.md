---
title:  'Ydinkysymys: rakkautta vai itsekkyyttä?'
date:   06/04/2024
---

> <p></p>
> “– älä pelkää, minä olen sinun kanssasi! Älä arkana pälyile ympärillesi – minä olen sinun Jumalasi. Minä vahvistan sinua, minä autan sinua, minä tuen sinua vakaalla, lujalla kädelläni.” (Jes. 41:10.)

### Avaintekstit
Luuk. 19:41–44; Matt. 23:37, 38; Hepr. 11:35–38; Ilm. 2:10; Ap. t. 2:44–47; Joh. 13:35.

Kuvitellaan, että olet paimen, joka hoidat vuohiasi Öljymäen rinteillä, joilta on näkymä alas Jerusalemin kaupunkiin. Kuulet ääniä. Tunnistat heti Jeesuksen äänen. Kun laskevan auringon säteet heijastuvat temppelistä ja saavat lumivalkoiset marmoriseinät hehkumaan entistä upeammin, Jeesus sanoo painokkaasti: “Totisesti: kaikki revitään maahan, tänne ei jää kiveä kiven päälle.” (Matt. 24:2.) Opetuslapset ovat hämmentyneitä, ja niin olet sinäkin. Mitä Jeesus mahtoi tarkoittaa näillä sanoilla? Miten sanat liittyvät maailmanloppuun, josta Jeesuksen opetuslapset kysyivät?

Uppoudut kuuntelemaan, kun Jeesus mestarillisesti liittää Jerusalemin tuhoon johtavat tapahtumat niihin, jotka toteutuvat juuri ennen hänen paluutaan. Jerusalemin tuho on esikuva siitä strategiasta, jolla Paholainen sekä pettää että tuhoaa Jumalan kansaa lopun aikana. Jeesuksen opetus Matteuksen evankeliumin 24. luvussa antaa Jerusalemin kukistumisen kuvailun kautta selviä suuntaviivoja viimeisten päivien tapahtumista.

Me tutkimme Paholaisen kaksitahoista strategiaa sekä pettää että tuhota Jumalan kansaa. Sen, mitä Paholainen ei pysty vainon avulla saavuttamaan, hän toivoo saavuttavansa ihmisille tarjoamiensa kompromissien avulla. Mikään ei ikinä tule Jumalalle yllätyksenä. Jopa kaikkein haastavimpina aikoina hän varjelee kansaansa.

_Tämä tutkistelu, joka perustuu Suuri taistelu -kirjan lukuihin 1 ja 2 (Alfa ja omega, osa 7, luvut 1 ja 2), on sapatiksi 13.4.2024_