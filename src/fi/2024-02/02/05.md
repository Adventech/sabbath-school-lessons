---
title:  Yhteisöstä huolehtiminen
date:   10/04/2024
---

Alkuseurakunta kasvoi, koska sen jäsenet saarnasivat evankeliumia ja elivät sen mukaan. Uskovat ottivat mallia Kristuksesta, joka kulki “joka puolella Galileaa”, “opetti seudun synagogissa, julisti ilosanomaa Jumalan valtakunnasta ja paransi kaikki ihmisten taudit ja vaivat” (Matt. 4:23). Jeesus välitti syvästi ihmisistä, samoin alkuseurakunta. Epäitsekkään rakkauden hengessä ihmisistä huolehtiminen yhdistettynä evankeliumin hyvän uutisen jakamiseen Pyhän Hengen voimassa teki suuren vaikutuksen maailmaan.

`Lue Ap. t. 2:44–47, Ap. t. 3:6–9 ja Ap. t. 6:1–7. Vaikka olosuhteet vaihtelevat, mitä periaatteita tekstit välittävät aidosta kristinuskosta?`

Uskovat ottivat mallia Kristuksesta, joka Pietarin sanoin oli voideltu “Pyhällä Hengellä ja voimalla” ja joka “kulki ympäri maata, teki hyvää ja paransi kaikki, jotka olivat joutuneet Paholaisen valtaan, sillä Jumala oli hänen kanssaan” (Ap. t. 10:38). Kristuksen seurakunta oli hänen ruumiinsa maan päällä, ja sekin ilmaisi näinä varhaisina vuosisatoina Kristuksen uhrautuvaa rakkautta ja huolta kärsivää ja särkynyttä ihmiskuntaa kohtaan. Uskovat olivat esimerkki Kristuksen myötätunnosta.

Maailmassa raivoavassa suuressa taistelussa Paholainen haluaa turmella Jumalan kuvan ihmiskunnassa. Evankeliumin tarkoitus on palauttaa Jumalan kuva ihmiskuntaan. Ennallistamiseen kuuluu fyysinen, henkinen, emotionaalinen ja hengellinen parantuminen.

Joh. 10:10 Jeesus ilmoittaa suunnitelmansa meitä varten. “Varas tulee vain varastamaan, tappamaan ja tuhoamaan. Minä olen tullut antamaan elämän, yltäkylläisen elämän.” Hän haluaa meidän olevan fyysisesti terveitä, henkisesti valppaita, emotionaalisesti vakaita ja hengellisesti eheitä.

Tällaisia ominaisuuksia tarvitaan ennen hänen paluutaan. Tätä maailmaa odottaa valtava kriisi. Jeesuksen ennustukset (ks. Matt. 24; Luuk. 21) lupaavat katastrofaalisia olosuhteita maan päälle ennen hänen paluutaan. Kun Kristus koskettaa meitä parantavalla armollaan, mekin haluamme koskettaa toisia Kristuksen kosketuksella, jotta hekin voivat tulla terveiksi. Jeesus lähettää meidät särkyneeseen maailmaan koskettamaan toisia hänen rakkaudellaan. Kristinuskolle oli ominaista kristittyjen rakkaus toisiaan ja yhteisöjään kohtaan.