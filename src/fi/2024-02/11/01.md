---
title:  Lähestyvä taistelu
date:   08/06/2024
---

> <p></p>
> “Pyhitä heidät totuudellasi. Sinun sanasi on totuus.” (Joh. 17:17.)

### Avaintekstit
Ilm. 14:7, 9, 12; Ilm. 4:11; Ilm. 13:1, 2; Ilm. 12:3–5, 17; Ilm. 13:11–18.

VeriChip on suhteellisen uusi lääketieteellinen laite. Se on noin riisinjyvän kokoinen mikrosiru, joka voidaan istuttaa potilaaseen. Siru sisältää tietoja potilaan sairaushistoriasta. Tiedot voidaan lukea liikuttamalla ulkoista skanneria sen alueen yllä, johon siru on asennettu. Jotkut kristityt näkevät tämän osana salaliittoa, jonka tarkoituksena on ottaa käyttöön pedon merkki. Toisille pedon merkki liittyy tuotteiden viivakoodeihin; tai se on dollarin setelissä oleva salaperäinen numerosarja, jonka numerot yhteen laskemalla saadaan summaksi 666. Jotkut ajattelevat pedon merkin liittyvän vapaamuurareihin, Illuminatiin, Yhdistyneisiin kansakuntiin tai YK:n mustiin helikoptereihin.

Tämän viikon tutkistelun tavoitteena on paljastaa tuleva Jumalan palvontaa koskeva taistelu. Paholainen tulee haastamaan Jumalan arvovallan yrittämällä heikentää Jumalan lakia. Erityisesti sapatista tulee tässä maailmanlaajuisessa palvontaa koskevassa kiistassa keskeinen asia. Paholainen vihaa sapattia, koska hän vihaa Luojaa. Hän tulee käyttämään painostamista ja pakottamista katkaistakseen sitoumuksemme Kristukseen. Uskomukset oikeasta ja väärästä jumalanpalveluspäivästä joutuvat törmäyskurssille. Jumalan viimeinen vetoomus on, että ihmiset olisivat uskollisia Kristukselle vainosta, taloudellisesta boikotista, vankeudesta ja kuolemantuomiosta huolimatta. Tämän viikon tutkistelu korostaa Jeesuksen voimaa viedä meidät maailman viimeisen taistelun läpi voittajina.

_Tämä tutkistelu, joka perustuu Suuri taistelu -kirjan lukuihin 35–36 (Alfa ja omega, osa 8, luvut 7–8), on sapatiksi 15.6.2024_