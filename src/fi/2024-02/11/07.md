---
title:  Lisäaineistoa
date:   14/06/2024
---

Pedon ja sen kuvan palvonta muistuttaa meitä Danielin kirjan 3. luvusta, jossa Babylonian kuningas määräsi Sadrakin, Mesakin ja Abed-Negon kumartamaan kultaista kuvapatsasta tai heidät heitettäisiin tuliseen uuniin. Oli kyse muinaisesta tai nykyisestä Babylonista – avainkysymys on aina palvonta. Todellinen palvonta kumpuaa mielestä, jota Jumalan sana on saanut opettaa; sisimmästä, jota hänen rakkautensa on saanut muuttaa; ja sydämestä, joka on täyttynyt hänen Hengellään. Silloin emme halua mukautua tämän maailman mukaan, vaan elää Jumalan tahdon mukaisesti. “Jumala ei koskaan pakota ihmisen tahtoa tai omaatuntoa, mutta Paholainen pyrkii jatkuvasti pakolla tai julmuudella kontrolloimaan niitä, joita hän ei onnistu muilla keinoilla viettelemään. Hän haluaa hallita omaatuntoa väkivallalla tai pelolla ja varmistaa itselleen kunnioituksen. Tämä tavoite saa hänet toimimaan niin uskonnollisten kuin maallisten johtajien välityksellä, kun hän ohjaa Jumalan lakia uhmaavien maallisten lakien säätämistä.” (ST2023 367.)

“Kestääkseen edessä olevan koetuksen heidän on ymmärrettävä Jumalan tahto niin kuin hänen sanansa sen ilmoittaa. He voivat kunnioittaa häntä vain, jos ymmärtävät oikein hänen luonteensa, hallintotapansa ja päämääränsä sekä toimivat niiden mukaan. Vain ne, jotka ovat vahvistaneet mielensä Raamatulla, kestävät viimeisessä suuressa taistelussa.” (ST2023 368.)

“Jumalalla tulee kuitenkin olemaan maan päällä kansa, jolle Raamattu, ja vain Raamattu, on ainoa kaikkien oppien mittapuu ja uudistusten perusta. Ristiriitaisia oppineiden mielipiteitä, tieteen päätelmiä, uskontunnustuksia ja kirkolliskokousten päätöksiä on yhtä paljon kuin kirkkokuntia, jotka niitä kannattavat. Niiden tai enemmistön ääntä ei tule pitää todisteena minkään uskonkäsityksen puolesta tai sitä vastaan, ei yksin eikä yhdessä. Ennen minkään opin tai säädöksen hyväksymistä meidän pitäisi vaatia tueksi selkeää ’näin sanoo Herra’ -perustetta.” (ST2023 369.)

**Keskustelunaiheita**:

`Kuinka voimme elää Kristuksen paluun odotuksessa ja jakaa tuota toivoamme ilman, että meistä tulee pelon lietsojia?`

`Pohtikaa edelleen kysymystä palvonnasta. Mitä meidän päivittäinen elämämme ja päivittäiset rutiinimme kertovat siitä, ketä tai mitä me palvomme?`