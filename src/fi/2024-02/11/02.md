---
title:  Ilmestyskirjan viimeinen taistelu
date:   09/06/2024
---

Ilmestyskirjan sanoma on enemmän kuin arvoituksellisia symboleja ja outoja petoja ja kuvia. Se puhuu ikuisista totuuksista, jotka rakastava Jumala on antanut lopunajan sukupolvelle. Kiista Paholaisen ja Kristuksen välillä alkoi taivaassa, ja se koski palvontaa. Taistelun lopullinen huipentuma liittyy myös kysymykseen palvonnasta.

`Vertaa Ilm. 14:7, 9 ja Ilm. 4:11. Mikä on Ilmestyskirjan kantava teema sen kuvatessa kosmista hyvän ja pahan välistä taistelua?`

Läpi Ilmestyskirjan palvonta ja luominen liittyvät erottamattomasti toisiinsa. Ilm. 14:7 kutsuu meitä palvomaan luomakunnan Herraa. Evoluutioteorian rinnalla, joka on valloittanut maailman myrskyn lailla viimeisten kahden vuosisadan aikana, sapatti on ikuinen muistutus identiteetistämme. Se vahvistaa jatkuvasti sen, että olemme luotuja olentoja ja että Luojamme on uskollisuutemme ja palvontamme arvoinen. Tämä on yksi syy sille, miksi Paholainen vihaa sapattia.

`Lue Ilm. 12:17 ja Ilm. 14:12. Kuinka Luojaa lopun kaiken palvotaan?`

Luojan palvominen Jumalan käskyt pitämällä on suorassa ristiriidassa pedon palvonnan kanssa. Jumalalla tulee olemaan lopunajan kansa, joka on hänelle uskollinen maailmanhisto­rian suurimmasta vastustuksesta ja raivokkaimmasta vainosta huolimatta.

“Maallisten lakien mukainen väärän sapatin viettäminen vastoin Jumalan lain neljättä käskyä on uskollisuuden lupaamista vallalle, joka vastustaa Jumalaa. Sen sijaan oikean sapatin viettäminen kuuliaisena Jumalan laille on todiste uskollisuudesta Luojaa kohtaan.” (ST2023 375.)

Ilm. 14:12 sanotaan, että Vapahtajan seuraajat pitävät “Jeesuksen uskon” (VKR). Jeesuksen usko on niin syvää, että se luottaa silloinkin, kun se ei voi nähdä. Se säilyy silloinkin, kun se ei voi ymmärtää. Se on lahja, jonka saamme uskon kautta Jeesukselta, ja se tulee kantamaan meidät läpi lähestyvän taistelun.

`Miksi sapatti tulee olemaan niin kiistanalainen asia viimeisinä päivinä?`