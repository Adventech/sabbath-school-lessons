---
title:  Maasta nouseva peto
date:   13/06/2024
---

`Lue Ilm. 13:11–18. Miten toinen peto eroaa 13. luvun ensimmäisestä pedosta?`

Ensimmäinen peto nousi merestä; toinen “maan uumenista” (Ilm. 13:11). Meri edustaa “kansoja, joukkoja, maita ja kieliä” (Ilm. 17:15); maa puolestaan jotakin harvaan asuttua aluetta maailmassa. Toinen peto ilmaantuu lähellä sen ajanjakson loppua, jolloin ensimmäinen peto käyttää valtaansa (Ilm. 13:5). Eli se nousee esiin noin 1798 jKr. Yhdysvallat sopii tähän kuvaukseen. Se julistautui itsenäiseksi 1776 jKr. ja sai perustuslakinsa 1789 jKr. 1800-luvun lopulle tultaessa se tunnustettiin jo yhdeksi maailmanvallaksi.

Johannes jatkaa: “Sillä oli kaksi sarvea, kuin karitsan sarvet, mutta se puhui kuin lohikäärme.” (Ilm. 13:11.) Sarvet Raamatun profetioissa symboloivat valtaa. Toisin kuin ensimmäisellä pedolla, tällä pedolla ei ollut kruunuja sarvissaan, mikä viittaa siihen, että se ei ole monarkia. Kaksi sarvea edustaa kahta hallintoperiaatetta, jotka ovat Yhdysvaltojen vallan ja menestyksen lähde: poliittista ja uskonnollista vapautta.

`Lue Ilm. 13:11, 12. Minkä muutoksen näemme pedossa? Kuinka peto puhuu?`

Tämä lempeältä vaikuttanut, lammasmainen kansakunta puhuu lopulta kuin lohikäärme. Se käyttää “ensimmäisen pedon puolesta tämän koko valtaa” ja hylkää uskonnonvapauden periaatteen ja “panee maan ja sen asukkaat kumartamaan ensimmäistä petoa” (Ilm. 13:12). Yhdysvallat tulee toimimaan johtajana siinä vaatimuksessa, että kaikki maailman asukkaat palvovat ensimmäistä petoa tunnustamalla paavinvallan hengellisen ja maallisen auktoriteetin. Profetian mukaan Yhdysvallat muodostaa kuvan pedosta – kirkon ja valtion liiton – ja se tulee vaatimaan kaikkia kumartamaan tätä kuvaa.

Silloin, kun Yhdysvallat ensimmäisen kerran tunnistettiin täksi petovallaksi, se ei ollut lähelläkään sitä sotilaallista ja taloudellista mahtia, joka sillä on nyt.

`Mieti Amerikassa nykyään vallitsevaa poliittista epävakautta. Kuinka se voi johtaa profetian täyttymiseen?`