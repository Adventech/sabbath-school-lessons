---
title:  Pedon tunnistaminen, osa 1
date:   11/06/2024
---

Kun luemme Ilm. 13:1, 2, huomaamme, että ensimmäinen peto nousee merestä ja lohikäärme antaa sille voiman ja vallan. Ilm. 12:3–5 kerrotaan, että lohikäärme yritti nielaista lapsen heti sen synnyttyä, mutta “lapsi temmattiin Jumalan ja hänen valtaistuimensa luo”. Lohikäärme oli pakanallisen Rooman kautta toimiva Paholainen, joka yritti tuhota Kristuksen (ks. Matt. 2:16–18). Jumalan ja ihmisen arkkivihollinen toimii poliittisten ja uskonnollisten instituutioiden kautta toteuttaakseen omat tarkoituksensa.

Tästä vallasta sanotaan: “Lohikäärme antoi sille voimansa ja valtaistuimensa ja suuren vallan.” (Ilm. 13:2.) Profetia täyttyi tarkalleen satoja vuosia myöhemmin, kun Rooman keisari Konstantinus muutti pääkaupunkinsa Roomasta Konstantinopoliin. Tämä jätti valtatyhjiön keisareiden valtaistuimelle Rooman kaupunkiin. Niinpä pakanallinen Rooma antoi pedolle entisen valtaistuimensa, pääkaupunkinsa.

Isaac Backus totesi: “Siirtämällä valtakunnan valtaistuimen Konstantinopoliin – – Konstantinus antoi tilaa Rooman piispalle korottaa itsensä kaikkien yläpuolelle maan päällä ja myös taivaan Jumalan yläpuolelle.” – The Infinite Importance of the Obedience of Faith, and of Separation from the World, s. 16 (lainaus teoksessa Le Roy Edwin Froom, The Prophetic Faith of Our Fathers, osa 3, s. 213). Thomas Hobbesin mukaan “paavinvalta on kuolleen Rooman valtakunnan haamu, joka istuu kruunattuna sen haudalla”. – Leviathan (New York: Oxford University Press, 1996), s. 386. Tarkka analyysi paljastaa, että Ilm. 13. luvun meripeto on luopiouskonnollinen valta, joka nousee Roomasta ja josta tulee maailmanlaajuinen jumalanpalvelusjärjestelmä (Ilm. 13:3, 4). Se on korvannut Jumalan sanan totuuden ihmisten säädöksillä.

`Lue Ilm. 13:1, 6 (myös VKR ja RK 2012). Mitä avainsanasta petovallan voi tunnistaa?`

Valta herjasi tai pilkkasi Jumalaa. Raamattu antaa ainakin kaksi esimerkkiä jumalanpilkasta (ks. Joh. 10:33; Luuk. 5:21, VKR/RK 2012): 1) joku teeskentelee tai väittää olevansa Jumala; 2) joku väittää voivansa antaa synnit anteeksi. Jeesuksen kohdalla syyte on perusteeton. Rooman paavinvallalla on kaksi oppia, joita Raamattu kutsuu jumalanpilkaksi: 1) se väittää, että sen papeilla on valta antaa syntejä anteeksi; 2) että paavilla on Jumalan valtuudet maan päällä.