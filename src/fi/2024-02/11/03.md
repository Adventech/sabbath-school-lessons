---
title:  Tuleva Kriisi
date:   10/06/2024
---

Pedon merkistä kertova profetia Ilm. 13. luvussa kertoo Paholaisen Jumalaa vastaan käymän sodan raivokkaimmasta ja pahimmasta vaiheesta. Siitä lähtien kun Jeesus kuoli ristillä, vihollinen on tiennyt hävinneensä, mutta hän on päättänyt viedä mahdollisimman monta mukanaan. Hänen ensimmäinen strategiansa tässä kampanjassa on petos. Kun se ei toimi, hän turvautuu pakkokeinoihin. Hän on viime kädessä sen määräyksen takana, että jokainen, joka kieltäytyy kumartamasta petoa tai ottamasta sen merkkiä, tapetaan.

Uskonnollinen vaino ei ole mitään uutta. Sitä on ollut olemassa siitä lähtien, kun Kain tappoi Abelin tämän toteltua Jumalan käskyä. Jeesus sanoi, että vainoa olisi myös uskovien keskuudessa.

`Lue Joh. 16:2; Matt. 10:22; 2. Tim. 3:12 ja 1. Piet. 4:12. Mitä Uuden testamentin seurakunta koki, ja miten se soveltuu lopunajan seurakuntaan?`

Kautta kristinuskon historian vaino on ollut yleistä. Sitä esiintyi pakanallisessa Roomassa, mutta erityisen ilmeistä se oli keskiaikaisen kirkon julmassa toiminnassa Raamattuun uskovia kristittyjä kohtaan. Pedon merkki on vain viimeinen lenkki tässä helvetillisessä tapahtumien ketjussa. Aiempien vainojen tavoin se on suunniteltu pakottamaan kaikki mukautumaan tiettyyn jumalanpalvelusjärjestelmään.

Profetia osoittaa, että vaino alkaa talouspakotteilla: kukaan ei voi ostaa tai myydä, ellei hänellä ole merkkiä. Jokainen, joka kieltäytyy ottamasta sitä, asetetaan lopulta kuolemantuomion alaiseksi (Ilm. 13:15, 17).

Paholainen valmistelee kristittyjä ottamaan pedon merkin sitten, kun viimeinen koettelemus koittaa, rohkaisemalla heitä tekemään kompromisseja elämässään jo nyt. Kun vaikuttaa siltä, että koko maailma seuraa ihmetellen petoa (Ilm. 13:3), yhtäkkiä näkymä vaihtuu ja profeetallinen kamera tarkentuu Jumalan kansaan. Ilm. 14:12 sanotaan: “Tässä kysytään pyhiltä kestävyyttä, niiltä jotka noudattavat Jumalan käskyjä ja uskovat Jeesukseen.” Jumalan omat elävät Jumalalle kuuliaista elämää pysyen lujina silloinkin, kun kaikki ympärillä järkkyy. Maailman seuratessa petoa “he seuraavat Karitsaa, minne hän meneekin” (Ilm. 14:4). Kristuksen voimassa he voittavat helvetin voimat, jotka ovat asettuneet heitä vastaan.