---
title:  Vainottu mutta voitokas
date:   21/04/2024
---

`Lue Dan. 7:23–25 ja Ilm. 12:6, 14. Mihin profeetalliseen ajanjaksoon kohdissa viitataan?`

Aina kun Jumalan kansa pysyy hänelle uskollisena, Paholainen raivostuu. Tästä seuraa usein vainoa. Daniel ennusti ajasta, hänestä katsottuna vielä tulevaisuudessa, jolloin keskiaikainen kirkko ryhtyisi “sotaan pyhiä vastaan” ja tuhoaisi “Korkeimman pyhiä” (Dan. 7:21, 25). Johannes kuvaili samaa ajanjaksoa ajaksi, jolloin seurakunnan oli pakko paeta erämaahan, missä siitä “pidetään huolta vuosi, kaksi vuotta ja puoli vuotta” (Ilm. 12:14). Ilm. 12:6 kerrotaan: “– – nainen [seurakunta] pakeni autiomaahan. Jumala on sinne valmistanut hänelle turvapaikan[.]” Jumalan kansaa ravittiin erämaassa. Hänen sanansa vahvisti ja tuki heitä, kun suuri taistelu raivosi tämän pitkän ja pimeän paavinvallan ajan.

Jumalan kansa löysi Jumalan heille valmistaman turvapaikan. Elämän suurissa haasteissa Jumala aina valmistaa paikan uskollisille seuraajilleen. Koettelemusten aikoina Jumalan kansa on löytänyt turvapaikan hänen rakkaudestaan ja huolenpidostaan (ks. Ps. 46).

Sekä 1260 päivää että vuosi, kaksi vuotta ja puoli vuotta Ilm. 12:6, 14 viittaavat molemmat samaan ajanjaksoon (3½ aikaa tai vuotta x 360 päivää/vuotta = 1 260 päivää). Profetiat esitetään usein vertauskuvien avulla. Danielin kirjan ja Ilmestyskirjan profeetallisissa osissa yksi profeetallinen päivä vastaa yhtä kirjaimellista vuotta. Tämä päivä=vuosi -periaate löytyy esimerkiksi 4. Moos. 14:34 ja Hes. 4:6.

Päivä=vuosi -periaatteella on laaja raamatullinen perusta. Tri William Shea, ajanlaskuun perehtynyt Vanhan testamentin tutkija, antaa 23 Vanhasta testamentista löytyvää todistetta tälle periaatteelle. Tutkijat ovat käyttäneet sitä vuosisatoja.

Länsigootit, vandaalit ja itägootit olivat heimoja, jotka uskoivat eri tavoin kuin Rooma opetti. Tuo 1 260 päivän ajanjakso alkoi siitä, kun viimeinen näistä barbaariheimoista, itägootit, ajettiin pois Roomasta vuonna 538 jKr. Tätä hengellisen pimeyden aikaa jatkui aina vuoteen 1798 asti, jolloin Napoleonin kenraali Berthier siirsi paavin pois Roomasta. Tuona pitkänä ajanjaksona lukematon määrä kristittyjä koki marttyyrikuoleman, koska he tottelivat Jumalan sanaa. Kuollessaankin he olivat voittajia. Kristuksen voitto Paholaisesta ristillä oli heidän voittonsa. Vaikka he kuolivat, heidän kuolemansa on vain lepoa Kristuksen paluuseen asti.