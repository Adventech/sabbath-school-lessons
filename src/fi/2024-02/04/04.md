---
title:  Rohkeutta kestää
date:   23/04/2024
---

`Vertaa Ap. t. 5:28–32; Ef. 6:10–12 ja Ilm. 3:11. Mikä perusperiaate teksteistä löytyy?`

Valdolaisten ja uskonpuhdistajien tunnusmerkkejä olivat heidän ehdoton uskollisuutensa Jumalalle, kuuliaisuutensa Raamatun auktoriteetille ja sitoutumisensa Kristuksen ylivaltaan, ei paavinvaltaan. Heidän mielensä oli kyllästetty Uuden testamentin kertomuksilla uskosta ja rohkeudesta.

Pietarin ja muiden apostolien sanoihin yhtyen he saattoivat sanoa: “Ennemmin tulee totella Jumalaa kuin ihmisiä.” (Ap. t. 5:29.) He ymmärsivät Paavalin kehotuksen: “– – vahvistukaa Herrassa, ottakaa voimaksenne hänen väkevyytensä.” (Ef. 6:10.) He ottivat vakavasti Jeesuksen neuvon: “Pidä kiinni siitä mitä sinulla on, ettei kukaan vie voitonseppelettäsi.” (Ilm. 3:11.) Sen sijaan, että he olisivat alistuneet Rooman kirkon perinteisiin, näillä vankkumattomilla uskon miehillä ja naisilla oli rohkeutta puolustaa Jumalan sanan totuuksia.

Valdolaiset olivat ensimmäisiä ryhmiä, jotka saivat Raamatun omalla kielellään. Valdolaisen raamatunkopioijan Jean Legerin kirjoittama liikuttava kertomus siitä, miten he käsin kopioivat Raamattua, sisältää ensikäden tietoa heidän työstään. Valdolaiset kopioivat salaa Raamattua vuoristoyhteisöissään Pohjois-Italiassa ja Etelä-Ranskassa. Vanhemmat neuvoivat lapsiaan opettelemaan ulkoa suuria osia Raamatusta. Kopioijat työskentelivät ahkerasti tuottaakseen kopioita Raamatusta. Monet valdolaisnuorista matkustivat ympäri Eurooppaa kauppiaina jakaen kaikessa hiljaisuudessa Raamatun totuuksia. Jotkut heistä kirjautuivat yliopistoihin ja tilaisuuden tullen jakoivat osia Raamatusta opiskelutovereidensa kanssa. Pyhän Hengen johtamina, sopivalla hetkellä, kun he näkivät jonkun rehellisen etsijän vastaanottavaisuuden, he antoivat pois valikoituja osia Raamatun kopioista. Vaikka valdolaiset eivät ymmärtäneet kaikkia Raamatun opetuksia selvästi, he säilyttivät Jumalan sanan totuuden vuosisatojen ajan jakamalla sitä muille.

“Oikeamielisten tie on kuin aamun kajo, joka kirkastuu kirkastumistaan täyteen päivään saakka.” (Sananl. 4:18.) Jos Jumala tarttuisi kosmiseen valokatkaisimeen ja antaisi auringon paistaa heti kaikessa kirkkaudessaan, se sokaisisi meidät. Pimeyden hallittua maailmaa vuosisatojen ajan Jumala herätti sanalleen sitoutuneita miehiä ja naisia, jotka jatkoivat valon etsimistä.