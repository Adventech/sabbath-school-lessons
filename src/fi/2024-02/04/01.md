---
title:  Totuuden puolustaminen
date:   20/04/2024
---

> <p></p>
> “Niin kuin Mooses autiomaassa nosti käärmeen korkealle, niin on myös Ihmisen Poika korotettava, jotta jokainen, joka uskoo häneen, saisi iankaikkisen elämän.” (Joh. 3:14, 15.)

### Avaintekstit
Dan. 7:23–25; Ilm. 12:6, 14; Juud. 3, 4; Ilm. 2:10; Ap. t. 5:28–32; Ps. 19:8–12; 1. Joh. 5:11–13.

Nykypäivän turkkilainen merenrantakaupunki Izmir oli aikoinaan Ilmestyskirjassa mainittu Smyrnan kaupunki. Tämä muinainen noin 100 000 asukkaan kaupunki kukoisti ensimmäisellä ja toisella vuosisadalla. Smyrna oli vauras kaupunki, ja kiihkeän uskollinen Roomalle.

Kerran vuodessa Smyrnan asukkaita käskettiin polttamaan suitsukkeita roomalaisille jumalille. Toisella vuosisadalla Smyrnassa oli myös kukoistava kristillinen yhteisö, jonka jäsenistä monet eivät aikoneet noudattaa määräystä. Polykarpos Smyrnalainen, eräs seurakunnan johtajista, kärsi marttyyrikuoleman polttoroviolla Smyrnan kaupungin aukiolla, koska kieltäytyi pettämästä Herraansa polttamalla suitsukkeita roomalaisille jumalille. Kun tätä vanhusta vielä viimeisen kerran pyydettiin kieltämään Kristus, hän vastasi: “Kahdeksankymmentäkuusi vuotta olen palvellut häntä, eikä hän kertaakaan ole tehnyt minulle mitään väärää. Kuinka voisin puhua pahaa kuninkaastani, joka pelasti minut?”

Kautta vuosisatojen miehet ja naiset ovat olleet valmiita marttyyrikuolemaan mieluummin kuin siihen, että luopuisivat uskostaan Kristukseen. Heidän uhrauksensa saa meidän rohkeutemme syttymään uudelleen. Kertomus heidän sitoutumisestaan Kristukseen uudistaa omaa sitoutumistamme. Tällä viikolla tarkastelemme joitakin niistä raamatullisista periaatteista, jotka motivoivat valdolaisia ja myöhemmän ajan uskonpuhdistajia, kuten Jan Husia ja Hieronymos Prahalaista, pysymään uskollisina Herralle kaikissa tilanteissa, jopa kuoleman uhan alla. Heitä uhkasi sama valta, joka tappoi Polykarpos Smyrnalaisen: Rooma. Nyt vain oli kyse pakanallisen Rooman sijaan paavillisesta Roomasta.

_Tämä tutkistelu, joka perustuu Suuri taistelu -kirjan lukuihin 4–6 (Alfa ja omega, osa 7, luvut 4–6), on sapatiksi 27.4.2024_