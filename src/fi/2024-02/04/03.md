---
title:  Valo voittaa pimeyden
date:   22/04/2024
---

`Lue Juud. 3, 4. Mikä varoitus tässä annetaan ja miten se koski myöhempää kristillistä seurakuntaa?`

Juudaksen kirje on kirjoitettu ennen vuotta 65 jKr. uskollisille kristityille, “joita Isä Jumala rakastaa ja varjelee Jeesusta Kristusta varten” (Juud. 1). Näitä uskollisia uskovia kehotettiin “taistelemaan sen uskon puolesta, joka pyhille on kertakaikkisesti annettu”, sillä “joukkoonne on – – luikerrellut ihmisiä”, jotka “kääntävät meidän Jumalamme armon riettaudeksi” (Juud. 3, 4). Tämä kehotus merkitsi vielä enemmän keskiajan uskoville sen jälkeen, kun pakanalliset käytännöt olivat vallanneet kirkon ja ihmisten perinteet olivat vieneet tilaa Jumalan sanalta. Vuosisatojen ajan valdolaisten kaltaiset ihmiset puolustivat Raamatun totuuksia. He uskoivat, että Kristus oli heidän ainoa välittäjänsä ja Raamattu ainoa auktoriteettinsa. “Jumalalla on aina ollut todistajansa, ne, joille usko Kristukseen ainoana välittäjänä Jumalan ja ihmisen välillä on ollut rakas, joille Raamattu on ollut ainoa elämän ohje ja jotka myös ovat pyhittäneet oikeaa sapattia.” (ST2023 45.)

`Lue Ilm. 2:10. Minkä lupauksen Jumala antaa niille, jotka ovat uskollisia hänelle kuolemankin edessä?`

Nämä sanat kirjoitettiin Smyrnan seurakunnalle. Yksi kaupungin suojelusjumalista oli Dionysos, juhlan ja hedelmällisyyden jumala. Kun Dionysoksen papit kuolivat, heidän hautajaiskulkueessaan heidän päähänsä asetettiin kruunu. Johannes vertaa tätä maallista kruunua, joka asetetaan päähän kuoleman hetkellä, elämän kruunuun, joka asetetaan niiden päähän, jotka ovat voittaneet pahan voimat. Elämän kruunu annetaan niille, jotka Kristuksen tähden ovat kestäneet koettelemuksia, vaikeuksia, kärsimystä ja kohdanneet jopa kuoleman.

Elämän kruunu innoittaa uskovia kestämään jopa kuoleman Kristuksen tähden. Elämän kruunu motivoi uskovia haastavissa olosuhteissa. Se innoitti valdolaisia tuskan ja vainon keskellä. He tiesivät näkevänsä Jeesuksen eräänä päivänä ja elävänsä hänen kanssaan ikuisesti. Elämän kruunu puhuu myös meille: saatamme käydä läpi koettelemuksia nyt, mutta elämän kruunu odottaa meitä, kun pidämme katseemme kiinnitettynä Jeesukseen.