---
title:  Toivon rohkaisemat
date:   25/04/2024
---

`Lue Hepr. 2:14, 15. Kuinka keskiajan uskovat kokivat suuren taistelun todellisuuden?`

Mikä antoi valdolaisille toivoa ja rohkaisua? Mikä antoi Husille, Hieronymokselle, Tyndalelle, Latimerille ja muille keskiajan marttyyreille rohkeutta kohdata liekit ja miekan? Usko Jumalan lupauksiin. He uskoivat Kristuksen lupaukseen: “– – koska minä elän, niin tekin saatte elää.” (Joh. 14:19, VKR.) He huomasivat, että hänen voimansa riitti elämän suurimpiin koettelemuksiin. He löysivät jopa iloa siitä, että saivat osallistua yhdessä Kristuksen kanssa hänen kärsimyksiinsä. Heidän uskollisuutensa oli voimallinen todistus maailmalle.

He katsoivat tätä hetkeä pidemmälle, tulevaan aikaan. He tiesivät, että Kristuksen ylösnousemuksen kautta kuolema oli voitettu vihollinen. Kuolema ei saanut kuristusotetta näistä rohkeista miehistä ja naisista, sillä he pitivät kiinni Jumalan lupauksista ja selviytyivät voittajina.

`Lue Joh. 5:24; Joh. 11:25, 26 ja 1. Joh. 5:11–13. Millaista varmuutta nämä lupaukset antavat sinulle henkilökohtaisesti? Kuinka ne auttavat meitä elämän koettelemuksissa?`

Jan Hus virui vankilassa kuukausia. Vankilan kylmyys ja kosteus nostattivat hänelle kuumeen, joka oli viedä häneltä hengen. Siitä huolimatta “Jumalan armo kannatteli häntä. Rauha täytti hänen mielensä niiden kärsimyksen täyttämien viikkojen aikana, joina hän odotti lopullista tuomiotaan. ’Minä kirjoitan tämän kirjeen’, hän kertoi ystävälleen, ’kahle kädessäni olettaen, että kuolemanrangaistus langetetaan huomenna. – – Kun Jeesuksen Kristuksen ansiosta tapaamme jälleen, se tapahtuu tulevan elämän suloisessa rauhassa. Siellä sinäkin saat kuulla, kuinka armollinen Jumala on ollut minua kohtaan ja kuinka vaikuttavasti hän on minua tukenut kiusauksien ja koettelemusten keskellä.’ (Bonnechose, osa 2, s. 67.)

Vankisellinsä synkkyydessä hän näki ennalta oikean uskon voiton.” (ST2023 71, 72.)

Apostoli Paavalin kehotus on yhä merkityksellisempi meille tämän ajan ihmisille: “Pysykäämme horjumatta tunnustuksessa ja toivossa, sillä hän, joka on antanut meille lupauksensa, on luotettava.” (Hepr. 10:23.)