---
title:  Uskonpuhdistuksen aamutähti
date:   24/04/2024
---

`Lue Ps. 19:8–12; Ps. 119:140; Ps. 119:162 ja Jer. 15:16. Mitä yhtäläisyyksiä löydät Daavidin ja Jeremian asenteesta Jumalan sanaa kohtaan?`

Jokainen uskonpuhdistaja iloitsi Jumalan sanasta. He iloitsivat Jumalan tahdon täyttämisestä. He rakastivat hänen lakiaan. Yksi uskonpuhdistuksen merkittävistä perustotuuksista oli ilo, jota Raamatun tutkimisesta sai. Raamatun tutkiminen ei ollut raskas tehtävä, lakihenkinen harjoitus tai ahdasmielinen vaatimus, vaan ilo.

Uskonpuhdistajien tutkiessa Raamattua Pyhän Hengen voima muutti heitä. “Wycliffen luonne on osoitus Pyhän Raamatun kasvattavasta ja elämää muuttavasta voimasta. Raamattu teki hänestä sen, mitä hän oli. Pyrkimys ymmärtää Jumalan ilmoituksen suuret totuudet antaa tuoreutta ja tarkkanäköisyyttä kaikkeen elämässä. Se avartaa mieltä, tuo terävyyttä havaintokykyyn ja jalostaa harkintaa. Raamattu uudistaa kaikki ajatukset, tunteet ja tavoitteet tavalla, mihin mikään muu tutkittava teos ei pysty. Se tuo päämäärätietoisuutta, kärsivällisyyttä, rohkeutta ja lujuutta. Se kaunistaa luonteen ja pyhittää mielen. Harras ja vakava Raamatun tutkiminen vie lukijan suoraan yhteyteen äärettömän kanssa ja voi siksi tarjota maailmalle vahvempia ja mieleltään aktiivisempia ihmisiä. Samalla Raamattu vahvistaa periaatteita, jotka ovat jalompia kuin parhaimmat ihmisfilosofian tuotteet.” (ST2023 63, 64.)

`Lue 2. Tim. 2:1–3. Mitä neuvoja apostoli Paavali antoi Timoteukselle koskien Jumalan sanan jakamista?`

John Wycliffe käytti elämänsä Jumalan sanan kääntämiseen englannin kielelle vain kahdesta syystä: elävä Kristus muutti hänet sanansa kautta ja Kristuksen rakkaus motivoi häntä jakamaan toisille sitä, minkä oli itse oppinut.

Ennen Wycliffeä Raamattua ei ollut käännetty englannin kielelle juuri lainkaan. Vaikka Wycliffe ehti kuolla ennen kuin Rooma pääsi häneen käsiksi, lannistumaton paavinvalta kaivoi esiin hänen jäännöksensä, poltti ne ja heitti tuhkat jokeen. Niin kuin vesi sai tuhkan leviämään laajalle, samoin Jumalan sana, elämän vesi, levisi kauas ja laajalle Wycliffen työn tuloksena. Näin Jumala käytti häntä – “uskonpuhdistuksen aamutähteä”.