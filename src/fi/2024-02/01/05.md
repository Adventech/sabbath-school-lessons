---
title:  Rakkaus löytää keinon
date:   03/04/2024
---

Aadam ja Eeva ovat tehneet syntiä, ja Jumala on sanonut, että heidän täytyy jättää puutarhakotinsa. Tästä lähtien raadanta ja kärsimys ovat heidän osansa. Täytyykö heidän kärsiä ja lopulta kuolla ilman toivoa? Onko kuolema kaiken loppu?

Tässä kohtaa Jumala antoi heille lupauksen. Katsoen suoraan Paholaiseen, käärmeeseen, hän sanoi: “Ja minä panen vihan sinun ja naisen välille ja sinun sukusi ja hänen sukunsa välille: ihminen on iskevä sinun pääsi murskaksi, ja sinä olet iskevä häntä kantapäähän.” (1. Moos. 3:15.) Aadam ja Eeva eivät ehkä täysin ymmärtäneet, mitä tämä tarkoitti, mutta he tiesivät, että heillä oli taas toivoa. Jollakin tavalla naisen siemenen kautta heidät lunastettaisiin.

Naisen siemenellä tarkoitetaan tietysti Kristusta (Gal. 3:16). Ristillä Paholainen pisti häntä kantapäähän, mutta Jeesus voitti ja se on takuumme siitä, että eräänä päivänä käärmeen pää murskataan ja kärsimyksen ja kuoleman ovi, jonka Aadam ja Eeva avasivat, suljetaan.

`Lue Hepr. 2:9, Gal. 3:13 ja 2. Kor. 5:21. Miten suuresta asiasta Kristuksen ristinuhrissa oli kyse?`

Mietitkö koskaan, rakastaako Jumala todella sinua? Katso ristiä, katso orjantappurakruunua, katso nauloja hänen käsissään ja jaloissaan. Jokainen veripisara, jonka Jeesus vuodatti Golgatalla, välittää Jumalan viestiä: Rakastan sinua. En halua olla taivaassa ilman sinua. Kyllä, olet tehnyt syntiä ja myynyt itsesi vihollisen käsiin etkä itsessäsi ole iankaikkisen elämän arvoinen, mutta minä olen maksanut lunnaat saadakseni sinut takaisin. Kun katsot ristiä, sinun ei tarvitse enää koskaan miettiä, oletko rakastettu.

Raamattu puhuu Jeesuksesta, joka tuli tähän maailmaan ja koki samanlaista sydänsurua, pettymystä ja tuskaa kuin koko muu ihmiskunta. Hän kohtasi samat kiusaukset kuin mekin, mutta hän voitti helvetin vallat ja voimat niin elämässään kuin ristinkuolemassaankin. Hän teki tämän kaiken meitä varten, henkilökohtaisesti.

Ajattele asiaa: Jeesus, joka loi maailmankaikkeuden (ks. Joh. 1:3), astui alas taivaasta tähän langenneeseen maailmaan kärsimään täällä tavalla, jota kukaan ihminen ei koskaan joudu tekemään (Jes. 53:1–5). Hän teki sen, koska rakasti meitä jokaista. Miten vahva peruste toivolle!