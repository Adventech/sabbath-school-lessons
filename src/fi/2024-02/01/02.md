---
title:  Sota taivaassa
date:   31/03/2024
---

`Lue Ilm. 12:7–9. Mitä raamatunkohta paljastaa taivaassa vallitsevasta vapaudesta ja pahan alkuperästä? Miten Jumala olisi voinut reagoida siihen, kun Lucifer kapinoi?`

Jakeet kuvaavat kosmista taistelua hyvän ja pahan välillä. Paholainen ja hänen enkelinsä sotivat Kristusta vastaan ja lopulta heidät heitettiin ulos taivaasta. Tuntuu äärimmäisen oudolta, että sota saattoi puhjeta niin täydellisessä paikassa kuin taivas. Miksi näin tapahtui? Loiko rakastava Jumala demonisen enkelin, joka aloitti sodan? Oliko tässä enkelissä jokin kohtalokas virhe, joka sai hänet kapinoimaan? Raamattu selittää pahan alkuperän. Se vetää verhon syrjään niin, että hyvän ja pahan välisen taistelun syyt ovat nähtävissä.

`Vertaa Hes. 28:12–15 ja Jes. 14:12–14. Mitä sellaista tämän Luciferiksi kutsutun enkeliolennon mielessä liikkui, mikä johti hänet kapinoimaan?`

Jumala ei luonut Paholaista. Hän loi häikäisevän kirkkaan olennon nimeltä Lucifer. Tämä enkeliolento luotiin täydelliseksi. Hänen täydellisyyteensä kuului valinnanvapaus – Jumalan hallinnon perusperiaate, jossa toimitaan rakkauden, ei pakottamisen pohjalta. Synti sai alkunsa taivaassa asuvasta Luciferista. Ei ole mitään loogista selitystä sille, miksi tämä täydellinen enkeli antoi ylpeyden ja kateuden juurtua sydämeensä ja kasvaa kapinaksi Luojaansa vastaan.

Lucifer, luotu olento, halusi itselleen sitä palvontaa, joka kuului vain Luojalle. Hän yritti anastaa Jumalan valtaistuimen kyseenalaistamalla Jumalan auktoriteetin. Hänen kapinansa johti avoimeen sodankäyntiin taivaassa.

Vaikka Jumala oli pitkään kärsivällinen Luciferia kohtaan, hän ei voinut sallia, että tämä pilaisi taivaan kapinallaan. “Taivaallisissa neuvonpidoissa vedottiin Luciferiin. Jumalan Poika esitti hänelle Jumalan suuruuden, hyvyyden, oikeudenmukaisuuden ja hänen lakinsa pyhyyden ja muuttumattomuuden. Jumala itse oli säätänyt taivaassa vallitsevan järjestyksen, ja luopumalla siitä Lucifer osoittaisi halveksuntaa Luojaansa kohtaan ja toisi ylleen tuhon. Ikuisen rakkauden ja armon innoittamat varoitukset vain vahvistivat vastarintaa.” (ST2023 309.)