---
title:  Meidän ylipappimme
date:   04/04/2024
---

Jeesuksen ristinkuolema mahdollistaa myös sen, että hän voi rukoilla puolestamme taivaassa ylipappinamme. Hän tarjoaa meille kaiken, mitä tarvitsemme pelastuaksemme ja elääksemme Jumalan valtakunnassa ikuisesti.

`Lue Hepr. 4:15, 16 ja Hepr. 7:25. Millaista varmuutta jakeet antavat meille kiusauksen, kärsimyksen, sairauden ja kuoleman maailmassa?`

Tekstissä sanotaan, että “häntä on koeteltu kaikessa samalla tavoin kuin meitäkin koetellaan; hän vain ei langennut syntiin” (Hepr. 4:15). Sitten lisätään: “Astukaamme sen tähden rohkeasti” eli luottavaisina “armon valtaistuimen eteen, jotta saisimme armoa ja laupeutta, löytäisimme avun silloin kun sitä tarvitsemme.” (Hepr. 4:16.)

Jeesus esittelee meidät maailmankaikkeudelle hänen vanhurskauteensa puettuina, hänen kuolemansa kautta pelastettuina ja hänen verellään lunastettuina. Hän oli kaikkea, mitä meidän olisi pitänyt olla. Kristuksessa ei ole tuomiota menneisyytemme synneistä. Hänessä syyllisyytemme on poissa, ja hänen voimallisen esirukouksensa kautta synnin ote elämästämme murtuu. Meitä sitovat kahleet irtoavat ja me olemme vapaita.

`Lue Joh. 17:24–26. Mikä on Kristuksen kaipaus suuressa taistelussa hyvän ja pahan välillä?`

“Kun suuri uhri oli annettu ja Kristus oli noussut taivaaseen, hän kieltäytyi vastaanottamasta enkelten kunnioitusta ennen kuin esitti pyyntönsä: ’Isä, minä tahdon, että ne, jotka olet minulle antanut, olisivat kanssani siellä missä minä olen.’ (Joh. 17:24.) Silloin sanoin kuvaamattomalla rakkaudella ja voimalla Isän valtaistuimelta tuli vastauksena: ’Kaikki Jumalan enkelit kumartakoot häntä.’ Jeesus oli tahraton. Hänen alennuksensa aika oli päättynyt, uhri annettu, ja hän sai ’nimen, kaikkia muita nimiä korkeamman’ (Fil. 2:9).” (ST2023 313.) Enemmän kuin mitään muuta Jeesus haluaa, että me olemme hänen kanssaan taivaassa. Se on syy hänen kuolemaansa ja esirukoukseensa. Sinne, missä on murhetta, hän tuo lohtua. Sinne, missä on pelkoa, hän tuo rauhan; missä syyllisyyttä, hän tuo anteeksiannon; missä heikkoutta, hän tuo voiman.