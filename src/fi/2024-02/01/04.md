---
title:  Maailma joutuu mukaan taisteluun
date:   02/04/2024
---

Jumala loi maailman täydelliseksi. Hän katsoi kaikkea luomaansa, “ja katso, se oli sangen hyvää” (1. Moos. 1:31, VKR). Synnin tai pahuuden tahraa ei ollut missään. Jumala antoi kuitenkin Aadamille ja Eevalle saman valinnanvapauden kuin Luciferille. Hän ei halunnut robotteja maan päälle sen enempää kuin taivaaseenkaan.

Itse asiassa hän teki kaikkensa tehdäkseen valinnanvapauden selväksi. Hän istutti puutarhaan puun ja kutsui sitä hyvän- ja pahantiedon puuksi. Hän piti huolen, että kertoi siitä heille, koska halusi varmistaa, että he tiesivät, että heillä oli vaihtoehtoja.

Paholainen tuli puun luo ja Eevan viipyillessä siellä sanoi tälle: “Ei, ette te kuole. Mutta Jumala tietää, että niin pian kuin te syötte siitä, teidän silmänne avautuvat ja teistä tulee Jumalan kaltaisia, niin että tiedätte kaiken, sekä hyvän että pahan.” (1. Moos. 3:4, 5.) Toisin sanoen, jos syöt tästä puusta, astut uuteen olemassaolon ulottuvuuteen. Elämääsi tulee jännitystä. Saat kokea väristyksiä, joita et ole koskaan ennen tuntenut. Eeva, Jumala pidättää sinulta jotakin. Tässä, ota kiellettyä hedelmää ja syö sitä.

Kun Eeva, ja myöhemmin Aadam, tekivät tuon valinnan, he avasivat oven, jonka Jumala olisi halunnut pitää ikuisesti suljettuna. Se oli ovi syntiin, kärsimykseen, sydänsuruun, sairauteen ja kuolemaan.

`Lue 1. Moos. 3:1–3 rinnakkain Room. 3:23 ja Room. 5:12 kanssa. Mitä yhteistä teksteillä on? Kuvaile synnin äärimmäisiä seurauksia, jotka vaivaavat koko ihmiskuntaa.`

Pohjimmiltaan synti on kapinaa Jumalaa vastaan. Synti johtaa eroon hänestä. Koska Jumala on elämän lähde, ero hänestä johtaa kuolemaan. Se johtaa myös huoleen, ahdistukseen, pahoinvointiin ja sairauteen. Maailman kärsimys on viime kädessä seurausta siitä, että elämme synnin runtelemalla planeetalla. Tämä ei tietenkään tarkoita, että joka kerta kun kärsimme, olisimme tehneet syntiä. Synnin runtelema maailma vain vaikuttaa jokaiseen meistä.

`Lue 1. Moos. 3:15; 3. Moos. 5:5, 6 ja Joh. 1:29. Minkä lupauksen Jumala antoi Aadamille ja Eevalle heidän syyllisyytensä ja epätoivonsa keskellä?`