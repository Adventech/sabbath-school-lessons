---
title:  Lisäaineistoa
date:   05/04/2024
---

“Karkottaessaan Paholaisen taivaasta Jumala julisti oikeudenmukaisuuttaan ja ylläpiti valtaistuimensa kunniaa. Kun ihminen teki syntiä antautumalla luopiohengen petoksiin, Jumala todisti rakkautensa antamalla ainoan Poikansa kuolla synnin valtaan joutuneen ihmissuvun puolesta. Sovitus paljastaa Jumalan luonteen. Risti on väkevä osoitus koko maailmankaikkeudelle, ettei Luciferin valitsema synnin tie ollut pienimmässäkään määrin Jumalan hallinnon syytä.” (ST2023 312.)

“Golgatan risti osoittaa koko maailmankaikkeudelle, että laki on muuttumaton ja kuolema synnin palkka. Vapahtajan viimeinen huuto, ’Se on täytetty’, oli kuolemantuomion julistus Paholaiselle. Tuo tapahtuma ratkaisi koko pitkään jatkuneen suuren taistelun ja sen, että paha tullaan lopullisesti hävittämään. Jumalan Poika kulki tuonelan portin kautta kyetäkseen ’kuolemallaan riistämään vallan kuoleman valtiaalta, Saatanalta’ (Hepr. 2:14).” (ST2023 314.)

**Keskustelunaiheita**:

`Jos Jumala tiesi, että Lucifer tulisi kapinoimaan, miksi hän alun perinkään antoi tälle valinnanvapauden? Tai kun Lucifer kapinoi, miksi Jumala ei vain tuhonnut häntä saman tien? Miten lankeamaton maailmankaikkeus olisi saattanut reagoida, jos Jumala olisi välittömästi pyyhkäissyt Luciferin pois? Miksi käsitys siitä, että maailmankaikkeus on kiinnostunut lunastussuunnitelmasta (1. Piet. 1:12; Ilm. 5:13; Ilm. 16:7), on niin tärkeä suuren taistelun ymmärtämiseksi?`

`Minkä syyn tai mitä syitä keksit Kristuksen ristinkuolemalle? Tarvittiinko sitä vain Jumalan luonteen paljastamiseksi? Oliko se synnistä vaadittujen lunnaiden maksamista? Jos oli, kenelle lunnaat maksettiin? Jakakaa ajatuksianne ja perustelkaa ne Raamatulla.`

`Kun käytämme termiä “suuri taistelu”, mitä tarkoitamme sillä? Keskustelkaa suuren taistelun eri puolista ja siitä, kuinka tämän viikon tutkistelu on sovellettavissa omaan elämäämme.`

`Mitkä Raamatun tekstit puhuvat suuren taistelun todellisuudesta? (Ks. esim. Job 1, 2; Ef. 6:12.)`

`Millä tavoin adventistien ymmärrys suuresta taistelusta on ainutlaatuinen muihin kristillisiin kirkkokuntiin nähden? Mikä tässä suuren taistelun teemassa erottaa adventistit muista?`