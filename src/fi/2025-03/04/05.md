---
title:  Paarmat, karjarutto ja paiseet
date:   23/07/2025
---

`Lue 2. Moos. 8:16–9:12 (8:20–9:12, VKR). Mitä tämä kertomus opettaa siitä, että vaikka Jumalan voima ja kirkkaus olisivat kuinka ilmeisiä, ihmisellä on silti vapaus hylätä hänet?`

Kobraan liitetty Wadjet oli myös kärpäsiin liittyvien Ala-Niilin soiden ja rämeiden jumalatar. Nousevan auringon, luomisen ja uudelleensyntymisen Khepri-jumalalla oli skarabeekuoriaisen pää. Herra kukisti nämä ”jumalat”. Tässä kertomuksessa (2. Moos. 8:16–20 [2. Moos. 8:20–24, VKR]) egyptiläiset kärsivät, mutta heprealaiset suojeltiin. Itse asiassa heprealaisiin ei kohdistunut enää vitsauksia. Jälleen kerran kaikki tämä oli Jumalan yritystä saada farao ymmärtämään, että ”minä, Herra, toimin tässä maassa” (2. Moos. 8:18).

Niinpä farao alkoi tinkiä. Epäilemättä paine kasvoi. Hän oli halukas siihen, että Israel palvoisi Jumalaansa ja uhraisi hänelle, mutta vain Egyptin maassa (2. Moos. 8:21 [jae 25, VKR]). Hänen ehtojaan ei voitu täyttää, koska joitakin eläimiä pidettiin Egyptissä pyhinä, ja niiden uhraaminen olisi aiheuttanut väkivaltaa heprealaisia vastaan. Tämä ei myöskään ollut Jumalan suunnitelma Israelia varten.

Sillä välin seuraava vitsaus (2. Moos. 9:1–7) kohdistuu karjaan. Hathor, egyptiläinen rakkauden ja suojelun jumalatar, kuvattiin usein siten, että sillä on lehmän pää. Myös härkäjumala Apis oli hyvin suosittu ja arvostettu muinaisessa Egyptissä. Näin ollen tässä viidennessä vitsauksessa muut pääjumaluudet kukistettiin, kun egyptiläisten karja kuoli.

Kuudennessa vitsauksessa (2. Moos. 9:8–12) julistetaan lääketieteen, taikuuden ja viisauden jumalattaren Isiksen täydellinen tappio. Näemme myös sodan ja epidemioiden jumalatar Sekhmetin ja lääketieteen ja parantamisen jumala Imhotepin tappion. Ne eivät kykene suojelemaan palvojiaan. Ironista kyllä, nyt jopa loitsijat ja noidat kärsivät niin paljon, etteivät he voi esiintyä hovissa, mikä osoittaa, että he ovat avuttomia taivaan ja maan Luojaa vastaan.

Ensimmäistä kertaa kertomuksessa kymmenestä vit­sauksesta sanotaan, että ”Herra kovetti faraon sydämen” (2. Moos. 9:12). Vaikka tämä ilmaus saattaakin olla hämmentävä, kun se ymmärretään koko asiayhteydessään se paljastaa jälleen, että Herra antaa meidän niittää seuraukset siitä, että jatkuvasti hylkäämme hänet.