---
title:  Kuka kovetti faraon sydämen?
date:   21/07/2025
---

`Lue 2. Moos. 7:3, 13–14, 22. Miten ymmärrämme nämä tekstit?`

Faraon sydämen kovettaminen johtuu Toisen Mooseksen ­kirjan mukaan yhdeksän kertaa Jumalasta (2. Moos. 4:21; 2. Moos. 7:3; 2. Moos. 9:12; 2. Moos. 10:1, 20, 27; 2. Moos. 11:10; 2. Moos. 14:4, 8; ks. myös Room. 9:17, 18). Vielä yhdeksän kertaa faraon sanotaan kovettaneen oman sydämensä (2. Moos. 7:13–14, 22; 2. Moos. 8:11, 15, 28 (jakeet 15, 19, 32, VKR); 2. Moos. 9:7, 34–35).

Kuka kovetti kuninkaan sydämen – Jumala vai farao itse?

Kertomuksessa kymmenestä vitsauksesta ennen Egyptistä lähtöä jokaisessa viidessä ensimmäisessä vitsauksessa farao oli yksin syypää sydämensä kovuuteen. Hän siis käynnisti oman sydämensä kovettumisen. Kuudennesta vitsauksesta alkaen raamatuntekstissä kuitenkin todetaan, että Jumala oli se, joka kovetti faraon sydämen (2. Moos. 9:12). Kaikki tämä tarkoittaa sitä, että Jumala lujitti tai syvensi faraon omaa valintaa, hänen tahdonalaista toimintaansa, kuten Jumala oli sanonut Moosekselle tekevänsä (2. Moos. 4:21).

Toisin sanoen Jumala lähetti vitsaukset auttaakseen faraota tekemään parannuksen sekä vapauttaakseen hänet mielensä pimeydestä ja erehdyksestä. Jumala ei luonut uutta pahuutta faraon sydämeen, vaan hän yksinkertaisesti jätti faraon omien pahansuopien mielihalujensa valtaan. Hän jätti hänet ilman Jumalan hillitsevää armoa ja siten hylkäsi hänet tämän oman pahuutensa armoille (ks. Room. 1:24–32).

Faraolla oli vapaa tahto – hän saattoi valita olla Jumalan puolella tai häntä vastaan – ja hän päätti valita olla vastaan.

Se, mitä opimme tästä, on ilmeistä. Meille on annettu kyky valita oikean ja väärän, hyvän ja pahan, kuuliaisuuden ja tottelemattomuuden välillä. Luciferista taivaassa Aadamiin ja Eevaan Eedenissä, faraoon Egyptissä ja meihin nykyisin – missä ikinä olemmekin, valitsemme joko elämän tai kuoleman (5. Moos. 30:19).

Mieti tätä vertauskuvaa: auringonpaiste pommittaa voita ja savea. Voi sulaa, mutta savi kovettuu. Auringon lämpö on sama molemmissa tapauksissa, mutta lämmön vaikutus riippuu materiaalista. Faraon tapauksessa voidaan sanoa, että lopputulema riippui hänen sydämensä asenteista Jumalaa ja hänen kansaansa kohtaan.