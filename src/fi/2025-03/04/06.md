---
title:  Rakeet, heinäsirkat ja pimeys
date:   24/07/2025
---

`Lue 2. Moos. 9:13–10:29. Kuinka hyvin nämä vitsaukset saivat faraon muuttamaan mielensä?`

Nut oli egyptiläinen taivaan jumalatar. Hänet kuvattiin kontrolloimassa sitä, mitä taivaan alla ja maan päällä tapahtui. Osiris oli sadon ja hedelmällisyyden jumala. Raamatussa raekuuro liittyy usein Jumalan tuomioon (Jes. 28:2, 17; Hes. 13:11–13). Tämän vitsauksen aikana niitä suojellaan, jotka kätkevät omaisuutensa turvalliseen suojaan (2. Moos. 9:20–21). Jokainen on nyt koetuksella: uskovatko he vai eivätkö usko Jumalan sanaa ja toimivatko sen mukaisesti?

Jumala ilmoittaa, että hänen tarkoituksensa antaa faraon elää on se, että koko maailma oppisi tuntemaan Jumalan (2. Moos. 9:16). Egyptin kuningas tunnustaa nyt tehneensä syntiä, mutta myöhemmin hän muuttaa mielensä.

Egyptiläinen myrskyn, sodan ja epäjärjestyksen jumala oli nimeltään Seth. Sitä pidettiin yhdessä Isiksen kanssa maatalouden jumalana. Shu oli ilmakehän jumala. Serapiksessa henkilöityi jumalallinen majesteettisuus, hedelmällisyys, parantaminen ja kuolemanjälkeinen elämä. Yksikään egyptiläisistä jumalista ei voinut pysäyttää Jumalan tuomioita (2. Moos. 10:4–20. vrt Jes. 44:9–10, 12–17).

Faraon palvelijat kehottivat tätä päästämään Israelin menemään, mutta hän kieltäytyi jälleen. Hän tarjosi kompromissia, jonka Mooses oikeutetusti hylkäsi, koska naiset ja lapset ovat elintärkeä sekä erottamaton osa jumalanpalvelusta ja uskonyhteisöä.

Ra oli Egyptin pääjumala, auringon jumala, ja Thoth kuun jumala, mutta kumpikaan ei voinut tuottaa valoa. Farao yritti jälleen neuvotella, turhaan. Kolmen päivän pimeys iski Egyptiin, mutta israelilaisten asuinalueella oli valoa. Ero ei voinut olla silmiinpistävämpi.

Farao oli päättänyt taistella eikä antanut periksi. Vaikka emme tiedä hänen syvempiä motiivejaan, jossain vaiheessa kyse saattoi olla puhtaasti ylpeydestä. Todisteet olivat voimallisia ja tapahtumat ilmeisiä, ja jopa hänen omat palvelijansa vetosivat häneen (2. Moos. 10:7). Pienen epäröinnin jälkeen farao kieltäytyi edelleen antautumasta Jumalan tahtoon ja päästämästä heprealaisia menemään.

Mikä dramaattinen esimerkki sanoista: ”Pöyhkeys vie perikatoon, ylpeys käy lankeemuksen edellä.” (Sananl. 16:18.)