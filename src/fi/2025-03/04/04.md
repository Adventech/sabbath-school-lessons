---
title:  Kolme ensimmäistä vitsausta
date:   22/07/2025
---

Egyptin kymmentä vitsausta ei kohdennettu egyptiläisiin vaan heidän jumaliinsa. Jokainen vitsaus kohdistui ainakin yhteen niistä.

`Lue 2. Moos. 7:14–8:15. Mitä näissä vitsauksissa tapahtui?`

Jumala kertoi Moosekselle, että keskustelu faraon kanssa olisi vaikeaa ja lähes mahdotonta (2. Moos. 7:14). Jumala halusi kuitenkin ilmaista itsensä faraolle ja egyptiläisille. Niinpä hän päätti kommunikoida heidän kanssaan tavalla, jota he voisivat ymmärtää. Myös heprealaiset hyötyisivät tästä kohtaamisesta, koska he oppisivat enemmän Jumalastaan.

Ensimmäinen vitsaus kohdistui Niilin jumala Hapia vastaan (2. Moos. 7:17–25). Elämä Egyptissä oli täysin riippuvainen Niilin vedestä. Missä oli vettä, siellä oli elämää. Vesi oli elämän lähde, joten he keksivät jumalansa Hapin ja palvoivat häntä elämän antajana.

Tietenkin vain elävä Jumala on elämän lähde, kaiken, myös veden ja ruoan, Luoja (1. Moos. 1:1–2, 20–22; Ps. 104:27–28; Ps. 136:25; Joh. 11:25; Joh. 14:6). Veden muuttuminen vereksi symboloi elämän muuttumista kuolemaksi. Hapi ei kyennyt tarjoamaan ja suojelemaan elämää. Tämä on mahdollista vain Herran voiman kautta.

Sitten Jumala antaa faraolle toisen mahdollisuuden. Tällä kertaa sammakkojumalatar Heket kohdataan suoraan (2. Moos. 7:26–8:1–11 tai 2. Moos. 8:1–15, VKR). Elämän sijasta Niili tuottaa sammakoita, joita egyptiläiset pelkäävät, inhoavat ja kammoksuvat. He haluavat päästä niistä eroon. Tarkka ajankohta, jolloin tämä vitsaus otettiin pois, osoitti, että Jumalan voima oli myös tämän vitsauksen takana.

Kolmannen vitsauksen kuvaus on lyhin (2. Moos. 8:12–15 [8:16–19, VKR]). Hyönteistyyppi (hepr. kinnim) ei ole selvä (sääskiä [VKR], hyttysiä, punkkeja, täitä?). Se oli suunnattu Geb-jumalaa, egyptiläistä maan jumalaa, vastaan. Maan tomusta (kaikuja Raamatun luomiskertomuksesta) Jumala nostatti syöpäläisiä, jotka levisivät koko maahan. Koska loitsijat eivät kyenneet toistamaan tätä ihmettä (vain Jumala voi luoda elämää), he julistivat: ”Yksin Jumalan sormi voi tehdä tämän” (2. Moos. 8:15 [8:19, VKR]). Farao ei kuitenkaan vieläkään suostunut taipumaan.