---
title:  Jumala vastaan jumalat
date:   20/07/2025
---

`Lue 2. Moos. 7:8–15. Mitä opetuksia tämä ensimmäinen yhteenotto heprealaisten Jumalan ja Egyptin jumalten välillä sisältää?`

Tulevat taistelut käytäisiin elävän Jumalan ja egyptiläisten ”jumalien” välillä. Tilannetta pahensi se, että farao piti itseään yhtenä näistä jumalista. Herra ei taistellut egyptiläisiä tai edes Egyptiä vastaan sinänsä, vaan heidän jumaluuksiaan vastaan (egyptiläiset kunnioittivat yli 1 500 jumalaa ja jumalatarta). Raamattu on yksiselitteinen: ”Minä, Herra, annan tuomioni kohdata kaikkia Egyptin jumalia.” (2. Moos. 12:12.) Myöhemmin tätä korostetaan jälleen kerran kerrottaessa Israelin lähdöstä Egyptistä, kun Herra oli ”antanut tuomionsa kohdata egyptiläisten jumalia” (4. Moos. 33:4).

Esimerkkinä tästä heidän jumalilleen langetetusta tuomiosta oli ihme, jossa sauva muuttui käärmeeksi (2. Moos. 7:9–12). Egyptissä kobra esitti Wadjet-jumalatarta ja edusti Ala-Egyptin ylivaltaa. Kobra esiintyi faraon kruunussa. Se oli merkki hänen vallastaan, jumaluudestaan, kuninkaallisuudestaan ja jumalallisesta auktoriteetistaan, koska tämä jumalatar sylkäisi myrkkyä vihollistensa päälle. Egyptiläiset uskoivat myös, että pyhä käärme opastaisi faraon tuonpuoleiseen elämään.

Kun Aaronin sauva muuttui käärmeeksi ja söi kaikki muut käärmeet kuninkaan edessä, elävän Jumalan ylivoima egyptiläiseen magiaan ja noituuteen nähden tuli ilmi. Faraon vallan tunnusta ei ainoastaan voitettu, vaan Aaron ja Mooses pitelivät sitä käsissään (2. Moos. 7:12, 15, VKR). Alkuvaiheen yhteenotto osoitti Jumalan voiman ja herruuden yli Egyptin. Mooseksella Jumalan edustajana oli suurempi valta ja voima kuin faraolla itsellään, joka oli ”jumala”.

Merkittävää on myös se, että muinaiset egyptiläiset pitivät käärmejumala Nekhebkauta (’hän, joka valjastaa henget’) pyhänä, ihailtuna ja palvottuna. Heidän mytologiansa mukaan tällä käärmejumalalla oli suuri voima, koska hän nieli seitsemän kobraa. Näin Jumala viestitti egyptiläisille, että hänellä, ei käärmejumalalla, on suvereeni valta ja auktoriteetti. Tällaisen voimallisen yhteenoton jälkeen he pystyivät ymmärtämään tämän viestin suoraan ja selvästi.

`Miten voimme antaa Herran hallita kaikkia ”jumalia”, jotka pyrkivät ylivaltaan elämässämme?`