---
title:  Pyhäkköteltta rakennetaan
date:   23/09/2025
---

`Lue 2. Moos. 36:8–39:31. Miksi annettiin näin yksityiskohtaiset ohjeet? Mitä tämä opettaa meille siitä, kuinka Jumala välittää jokaisesta yksityiskohdasta?`

Mooses rakensi telttamajan huolellisesti saamiensa ohjeiden mukaisesti. Raamatun tekstissä luetellaan seuraavaa: (1) pyhäkköteltta eri kankaineen, verhoineen ja osineen (2. Moos. 36:8–38); (2) liitonarkku (2. Moos. 37:1–9); (3) uhrileipäpöytä (2. Moos. 37:10–16); (4) lampunjalka (2. Moos. 37:17–24, RK 2012); (5) suitsutusalttari (2. Moos. 37:25–29); (6) polttouhrialttari (2. Moos. 38:1–7); (7) vesiallas (2. Moos. 38:8); (8) esipiha (2. Moos. 38:9–20); ja (9) pyhäkköteltan mate­riaalit (2. Moos. 38:21–31). 2. Moos. 39 jatkuu kuvauksilla efodi-kasukasta, rintakilvestä ja muista papin vaatekappaleista.

Toimitettavat palvelukset olivat evankeliumin vertauskuvia, jotka kertoivat Jumalan koko lunastussuunnitelman. Erilaiset seremoniat kuvasivat (1) kuinka Jumala inhoaa syntiä ja kuinka hän sen käsittelee, (2) kuinka hän pelastaa katuvat ihmiset, (3) mikä on jumalattomien kohtalo ja (4) kuinka hän tulee varmistamaan tulevaisuuden, jossa ei ole pahuutta.

Vuoden aikana suoritettiin päivittäinen ja vuosittainen pyhäkköpalvelus. Tämä kaksivaiheinen jumalanpalvelus havainnollisti, miten Jumala käsittelee synnin ja pelastaa syntiset. Päivittäisten pyhäkköpalvelusten kautta Jumala vakuutti parannuksen tehneille, että hän antoi heidän syntinsä anteeksi ja tarjosi heille pelastuksen armossaan. Tämän pelastuksen lahjan vastaanottaminen edellytti uhria, ja nämä uhrit viittasivat Messiaan kuolemaan. Hänen verensä ”puhdistaa meidät kaikesta synnistä” (1. Joh. 1:7). Synnin tunnustaminen ja Kristuksen vanhurskauden vastaanottaminen olivat tämän lahjan keskiössä (Ps. 32:1–2). Näin katuva syntinen sai varmuuden anteeksiannosta ja saattoi iloita pelastuksesta.

Suurena sovituspäivänä suoritettava vuosittainen jumalanpalvelus osoitti, kuinka Jumala hävittää synnin, ratkaisee syntiongelman ja turvaa tulevaisuuden, jossa syntiä ei ole (3. Moos. 16, Joh. 1:29). Tällä hetkellä Kristuksen välitystyön toinen vaihe taivaan pyhäkössä on myös ilmaus Jumalan työstä meidän hyväksemme (Hepr. 7:25), ja se tuo lopullisen ratkaisun pahuuden ongelmaan (Dan. 7:13–14, 22, 27; Dan. 8:14; Ilm. 21:4).

Jumalaa palvottiin, ylistettiin ja kiitettiin pyhäkössä.