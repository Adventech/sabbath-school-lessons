---
title:  Jeesus asui ihmisten keskellä
date:   25/09/2025
---

`Lue Joh. 1:14. Kuinka Kristuksen ihmiseksi tulemista verrataan pyhäkkötelttaan?`

Jeesuksen tuleminen ihmiseksi on mysteeri ja oma tieteen lajinsa, jota lunastetut tulevat tutkimaan halki ikuisuuksien. Apostoli Johannes toteaa, että tullessaan ihmiseksi Kristus ilmaisi, että hän asuu konkreettisesti meidän kanssamme. Jeesuksen tulo lihaksi muistuttaa Vanhan testamentin Jumalasta, joka asui israelilaisten kanssa pyhäkköteltassa Siinailla ja oli heidän kanssaan erämaassa matkalla kohti luvattua maata.

Tultuaan ihmiseksi Jeesus asui (kirj. 'telttaili') ihmiskunnan keskellä. Mikä käsittämätön myönnytys! Ikuinen Jumala tulee alas luoksemme, yhdeksi meistä, vakuuttaakseen meille, että hän todella on ”Immanuel, Jumala on meidän kanssamme”.

Matt. 18:20 Jeesus sanoi, että jos kaksi tai kolme kokoontuu hänen nimeensä, hän on siellä heidän keskellään. Kristus on kansansa kanssa Pyhän Hengen läsnäolon kautta. Kristus kutsuu seuraajiaan olemaan läheisessä suhteessa hänen kanssaan: ”Minä seison ovella ja kolkutan. Jos joku kuulee minun ääneni ja avaa oven, minä tulen hänen luokseen, ja me aterioimme yhdessä, minä ja hän.” (Ilm. 3:20.)

`Lue Ilm. 21:1–3. Mitä meille tässä esitetään?`

Uusi Jerusalem tulee laskeutumaan taivaasta maan päälle, ja Johannes julistaa: ”Katso, Jumalan asuinsija ihmisten keskellä! Hän asuu heidän luonaan, ja heistä tulee hänen kansansa. Jumala itse on heidän luonaan[.]” (Ilm. 21:3.) Uudessa Jerusalemissa ei ole temppeliä (Ilm. 21:22), koska koko kaupunki on temppeli, Jumalan asuinsija eli pyhäkkö. Kaupungin pituus, leveys ja korkeus ovat yhtä suuret (Ilm. 21:16), kuten oli pyhäkön kaikkeinpyhinkin: se oli kuution muotoinen ja sen kaikki sivut olivat yhtä suuret. Ikuisuudessa, maailmassa, jossa ei ole syntiä, kuolemaa eikä kärsimystä, me asumme Jumalamme välittömässä läsnäolossa.

`Kun katsomme, mitä meille on luvattu Jeesuksessa, miten voimme oppia kestämään loppuun asti?`