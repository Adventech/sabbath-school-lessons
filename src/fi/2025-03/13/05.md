---
title:  Jumalan läsnäolo
date:   24/09/2025
---

`Lue 2. Moos. 40:1–38. Miten israelilaiset havaitsivat Jumalan läsnäolon?`

Toisen Mooseksen kirjan viimeisessä luvussa (2. Moos. 40) kuvataan kymmenen käskyä sisältävän pyhäkköteltan vihkiminen käyttöön. Sen käyttöön vihkiminen oli Israelille Siinain tapahtumien huipentuma.

Jumalan kirkkaus on hänen pyhyyttään, luonnettaan ja rakastavaa läsnäoloaan, joka on itse hyvyyttä (2. Moos. 3:5; 2. Moos. 33:18–19). Hänen läsnäolonsa täytti pyhäkköteltan ja näkyi pilvenä, šeḵīnā-kirkkautena. Toinen Mooseksen kirja päättyy Jumalan ohjaavan läsnäolon korostamiseen, päivällä pilvipatsaassa ja yöllä tulipatsaassa. Heprealaisten oli määrä kokea paitsi Jumalan todellisuus, myös hänen läheinen ja pysyvä läsnäolonsa hyvin todellisella ja voimallisella tavalla tämän johtaessa heitä.

Mooses pystytti pyhäkköteltan toisen vaellusvuoden ensimmäisen kuukauden ensimmäisenä päivänä (2. Moos. 40:2, 17). Hän myös vihki kaiken – myös Aaronin ja tämän pojat pappeuteen (2. Moos. 40:9, 13–15) – pyhällä öljyllä. Hän kävi läpi kaikkeinpyhimmän, pyhimmän ja esipihan vihkien kaiken Herralle. Tämän prosessin kautta hän vihki käyttöön kaikki pyhäkköpalvelukset (ks. myös 4. Moos. 7:1). Mooses saattoi astua kaikkeinpyhimpään vain pyhäkköteltan vihkimisen aikana; sen jälkeen ainoastaan ylipappi saattoi palvella siellä vuosittain suurena sovituspäivänä (3. Moos. 16:2, 17).

Raamatussa todetaan kolme kertaa, että työ oli saatu valmiiksi: (1) luomisviikon lopussa Jumala korostaa luomistyönsä valmistumista (1. Moos. 2:1–3); (2) pyhäkköteltan valmistumisen yhteydessä Raamattu julistaa: ”Niin Mooses sai työn valmiiksi” (2. Moos. 40:33); ja (3) kun Salomo sai kaikki työt valmiiksi temppeliä varten (1. Kun. 7:51).

Tämä yhteys luomisen ja Israelin pyhäkön välillä viittaa kosmiseen ulottuvuuteen, aikaan, jolloin Herra asuu lunastettujen kanssa uudessa maassa uudessa Jerusalemissa, joka on ”Jumalan asuinsija” (Ilm. 21:2–3; vrt. Ilm. 22:1–4).

Se, että Jumala täytti pyhäkköteltan läsnäolollaan (2. Moos. 40:34), oli suuri huipennus tapahtumille, jotka alkoivat Mooseksen syntymästä ja jatkuivat Egyptin jumalten kukistamisella kymmenen vitsauksen aikana, Egyptistä pakenemisella, Egyptin armeijan kukistamisella, ja lopulta Jumalan ilmestymisellä Siinainvuorella.