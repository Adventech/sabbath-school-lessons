---
title:  Uhrilahjat ja Henki
date:   22/09/2025
---

`Lue 2. Moos. 35:4–36:7. Mitä tärkeitä opetuksia tässä on meille tänään?`

Pyhäkköteltan rakentamiseen tarvittiin runsaasti erilaisia arvokkaita materiaaleja, ja ne saatiin Jumalan kansan anteliailla lahjoituksilla, jotka he antoivat sydämensä pohjasta, vapaaehtoisesti ja iloiten. He antoivat kultaa, hopeaa, pronssia, hienoa pellavaa, jalokiviä, ainutlaatuisia kankaita, akasiapuuta, oliiviöljyä, mausteita ja monia muita tarvikkeita. Ihmiset lahjoittivat myös työvoimaansa, sillä monet erityiset esineet teltassa tai sen kalusteet oli valmistettava taitaen ja ahkeralla työllä. Räätäleiden oli myös kudottava vaatteita papeille, jotka palvelivat pyhäkköteltassa, sekä ylipapille, jonka hyvin taidokkaisiin vaatteisiin kuuluivat rintakilpi ja turbaani.

Jumala oli siunannut israelilaisia runsaasti lahjoilla, jotka egyptiläiset olivat antaneet heille heidän lähtiessään Egyptistä. Nyt oli heidän tilaisuutensa antaa kiitoslahjoja Jumalalle hänen armollisen ja mahtavan johtajuutensa vuoksi. Heidän sydämensä liikuttuivat toteuttamaan tämän työn Jumalan kunniaksi.

Kansa antoi niin iloisesti ja runsaasti, että Moosekselle sanottiin: ”Kansa tuo enemmän kuin tarvitaan – –.” (2. Moos. 36:5.) Niinpä Mooseksen oli lopetettava heidän lahjoitustensa tuominen pyhäkkötelttaa varten, ”sillä tarvikkeita oli jo kylliksi kaikkien töiden tekemistä varten, jopa ylikin”                    (2. Moos. 36:7).

Pyhän Hengen johdatuksen kautta Jumala varusti ja valtuutti ihmiset rakentamaan huolella pyhäkköteltan. Besalel, Oholiab ja muut olivat täytettyjä ”Jumalan Hengellä” (2. Moos. 35:31, RK 2012), mikä tarkoittaa, että heille annettiin taitoja, viisautta ja taiteellista osaamista, jotta he pystyivät täydellisesti tekemään kaiken työn. Hanke oli valtava, ja se oli rakennettava täsmälleen sen mallin mukaan, jonka Jumala oli näyttänyt Moosekselle.

Merkittävää on, että Pyhän Hengen lahja liittyi ihmisten erilaisiin kykyihin ja taitoihin, joita tarvittiin pyhäkköteltan rakentamisessa. Hengellä täyttyminen ei ole maaginen prosessi, eikä se tarkoita, että ihmisissä olisi erityisiä hengellisiä voimia. Edistääkseen Jumalan asiaa ja täyttääkseen tehtävänsä Jumala antaa seuraajilleen voimansa, jotta he voivat toteuttaa hänen tavoitteensa ja tehdä sen hyvin.