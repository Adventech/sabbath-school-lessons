---
title:  Punaisen meren ylitys
date:   05/08/2025
---

`Lue 2. Moos. 13:17–14:12. Kuinka Jumala johdatti israelilaisia, kun he lähtivät Egyptistä, ja mitä tapahtui seuraavaksi?`

Jumalan Moosekselle antamien ohjeiden mukaisesti israelilaiset lähtivät Egyptistä hyvin järjestäytyneenä armeijana. Tätä kuvausta todistavat hepreankieliset termit ṣābā’ ja maḥanē. Ne merkitsevät ”joukkoa”, ”heimokuntaa”,  ”väkeä” (2. Moos. 6:26; 2. Moos. 7:4; 2. Moos. 12:17, 41, 51; 2. Moos. 14:19, 20; vrt. 2. Moos. 13:18). Heidät jaettiin ryhmiksi ja he marssivat kuten armeija. Myöhemmin Bileam näki Moabin tasangolla, että Israel oli leiriytynyt ”heimoittain” (4. Moos. 24:2).

Sillä välin ”Mooses otti mukaansa Joosefin luut” (2. Moos. 13:19). Tämä on hyvin tärkeä yksityiskohta tekstissä, ja se ilmaisee Joosefin uskon Jumalan lupauksiin, jotka täyttyivät. Joosef ei koskaan kadottanut näköpiiristään Luvattua maata, vaikka hän eli Egyptin loistossa ja etuoikeuksien ympäröimänä. Hän pyysi, että hänen luunsa vietäisiin Kanaaninmaahan (1. Moos. 50:24–25). Hän uskoi, että Herra tulisi varmasti Israelin luo Egyptiin ja veisi heidät maahan, kuten hän oli vannonut (Hepr. 11:22). Israelin saavuttua Kanaaniin Joosefin luut ”haudattiin Sikemiin” (Joos. 24:32).

Pilvi- ja tulipatsas olivat näkyviä merkkejä Jumalan läsnäolosta kansansa keskuudessa. Herra oli niissä läsnä ja puhui myös pilvestä (2. Moos. 14:24; 4. Moos. 12:5–6).

Sillä välin farao paljastaa sydämensä todelliset motiivit. Hän ei ole kääntynyt, eikä hän koskaan todella katunut. Se, että hän pyysi Jumalan siunausta itselleen, oli farssi, ehkä hänen oman sydämensä petos. Hän kokosi armeijansa, ja he lähtivät pakenevien orjiensa perään. Kuinka täysin synnin sokaisema tämä mies todella olikaan.

Kun heprealaiset näkivät faraon armeijan olevan tulossa, he puhuivat sanoja ja ilmaisivat tunteita, joita he toistivat useammin kuin kerran: ”Oliko Egyptissä niin vähän hautatilaa, että sinun piti tuoda meidät tänne autiomaahan kuolemaan? Näetkö nyt, mitä olet meille tehnyt, kun veit meidät pois Egyptistä?” (2. Moos. 14:11.)

Toisin sanoen, vaikka ihmiset olivat jo nähneet todella dramaattisia Jumalan voiman osoituksia, joihin kuului heidän omien esikoispoikiensa säästäminen, he osoittivat silti hämmästyttävää uskonpuutetta.