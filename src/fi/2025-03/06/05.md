---
title:  Uskossa eteenpäin marssiminen
date:   06/08/2025
---

`Lue 2. Moos. 14:13–31. Mitä Jumala teki israelilaisille heidän uskonpuutteestaan huolimatta?`

Mooses luotti täydestä sydämestään Jumalaan, rohkaisi kansaa ja esitti neljä asiaa vaikeuksien varalle:

1. ”Älkää pelätkö – –.” (2. Moos. 14:13.) Pelko voidaan voittaa vain luottamalla Herraan. Jesaja muistuttaa meitä toteamalla, että uskovat ovat Jumalan kädellä, ja hän toimii heidän puolestaan, kun he hyväksyvät hänet Jumalakseen ja Herrakseen: ”– älä pelkää, minä olen sinun kanssasi! Älä arkana pälyile ympärillesi – minä olen sinun Jumalasi. – – Sillä minä, Herra, sinun Jumalasi, tartun sinun oikeaan käteesi ja sanon sinulle: ’Älä pelkää, minä autan sinua.’” (Jes. 41:10, 13.)
2. ”– – pysykää aloillanne – –.” (2. Moos. 14:13.) ”Pysykää aloillanne” ei tarkoita vain sitä, että lakkaamme nurisemasta ja odotamme suuria asioita, vaan sitä, että luotamme Jumalaan ja odotamme kärsivällisesti hänen mahtavaa väliintuloaan, sillä hän tulee toimimaan.
3. ”– – saatte nähdä, kuinka Herra pelastaa teidät.” (2. Moos. 14:13.) Jotta uskomme kasvaisi, on tärkeää tunnistaa Jumalan johtajuus ja apu sekä olla kiitollinen hänen luvatusta tuestaan. ”Näkeminen” tarkoittaa silmien avaamista (koska epäusko on sokeutta). Vain Jumala voi antaa voiton, turvan ja pelastuksen. Jumala on aina meitä varten, huolehtii meistä ja antaa meille sen, mitä tarvitsemme oikeaan aikaan.
4. ”Herra sotii teidän puolestanne – –.” (2. Moos. 14:14.) Tämä osoittaa, mitä Jumala tekee: Hän taistelee henkilökohtaisesti kansansa puolesta. Golgata on lopullinen todiste tästä todellisuudesta, sillä ristillä Kristus voitti Paholaisen antaakseen meille ikuisen elämän (Joh. 5:24; Hepr. 2:14; Ilm. 12:10–11). Myöhemmin jopa egyptiläiset tunnistivat, että Herra taisteli israelilaisten puolella (2. Moos. 14:25).

Jumalan käsky Moosekselle oli selvä: ”Jatka eteenpäin.” Jumala avasi toimintasuunnitelmansa vaihe vaiheelta: (1) Jumalan enkeli ja pilvipatsas siirtyivät Israelin leirin edestä ja asettuivat heidän taakseen suojaten heitä egyptiläisten armeijalta; (2) Mooseksen täytyi uskossa ojentaa kätensä meren yli; (3) Herra jakoi vedet ja kuivatti meren voimakkaan tuulen avulla; ja (4) tämän tuloksena israelilaiset kulkivat turvallisesti meren poikki kuivaa maata pitkin toiselle puolelle.