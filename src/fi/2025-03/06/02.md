---
title:  Menkää ja palvokaa Herraa
date:   03/08/2025
---

Pääsiäisyönä jumalallinen tuomio langetettiin niille, joita veri ei peittänyt (2. Moos. 12:1–12). Kukaan ei päässyt pakoon asemansa, koulutuksensa, sosiaalisen statuksensa tai sukupuolensa vuoksi. Rangaistus iski kaikkiin perheisiin faraosta orjiin, ja jopa eläinten esikoisiin. Egyptin ylpeys vaipui tomuun.

`Lue 2. Moos. 12:31–36. Minkä oudon pyynnön farao esittää ja miksi, vaikka hän antaa heille kaikille luvan lähteä?`

On mielenkiintoista, että farao käski heprealaisia menemään ja palvelemaan Herraa ja lisäsi vielä tämän pyynnön: ”– – toivottakaa siunausta minullekin.”

Toivottakaa siunausta minullekin?

Miksi hän, Egyptin kuningas, maanpäällinen ”jumala” kansansa keskuudessa, pyytäisi sitä? Kuulostaa siltä, että hän on vihdoin ymmärtänyt heprealaisen Jumalan voiman ja haluaisi hyötyä siitä. Miten Jumala voisi kuitenkaan siunata häntä, kun hän on täynnä kapinaa, itsepäisyyttä, syntiä ja ylpeyttä? Toki farao lopulta antoi suostumuksensa, mutta se ei ollut alistumista Jahven tahtoon. Se oli sen sijaan tappion myöntämistä. Hän ei katunut – kuten hänen myöhemmät tekonsa paljastavat. Hän halusi yksinkertaisesti pysäyttää hävityksen, joka oli tuhoamassa hänen valtakuntansa.

Farao nöyryytettiin. Ottaen huomioon kaikkein pahimman vitsauksen aiheuttamat traagiset olosuhteet hän antaa Israelille luvan lähteä Egyptistä. Hän sallii sen, mitä hän ei suostunut myöntämään aiempina kertoina riippumatta siitä kärsimyksestä, jota hänen toimensa aiheuttivat hänen kansalleen.

Egyptiläisetkin ovat ymmärrettävästi innokkaita toivoessaan, että heprealaiset lähtisivät. Hehän kiirehtivät heitä lähtemään tai muuten ”me kuolemme kaikki”.

Jumala huolehti sillä välin siitä, että israelilaiset eivät lähteneet Egyptistä tyhjin käsin, vaan heillä oli mukanaan tavaraa, jota he tarvitsivat, sillä heidän matkansa osoittautuikin lopulta paljon ennakoitua pidemmäksi. Egyptiläiset antoivat juutalaisille näitä arvokkaita esineitä vain kiirehtiäkseen kansan lähtöä maasta, mutta ne olivat myös palkkaa, joka israelilaisilta oli pitkään evätty vuosisatojen orjatyöstä. Hinta, jolla heprealaiset saatiin pois heidän maastaan, oli egyptiläisille varmasti tarpeeksi halpa.