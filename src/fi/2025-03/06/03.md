---
title:  Esikoisen luovuttaminen Herralle
date:   04/08/2025
---

Luvattu lunastuksen ja vapautuksen aika oli käsillä. Kansan oli valmistauduttava. Heidän ei tarvinnut vain uskoa, vaan heidän oli myös toimittava uskonsa mukaisesti. Jumala oli kertonut heille, mitä heidän oli tehtävä; nyt heidän oli uskossa tehtävä niin. Vaikka periaate on täysin eri tässä asiayhteydessä kuin se, mistä Jaakob kirjoitti, se sopii kuitenkin hyvin tähän: ”Mutta etkö sinä tyhjänpäiväinen ihminen tahdo tietää, että ilman tekoja usko on hyödytön?” (Jaak. 2:17–20).

`Lue 2. Moos. 13:1–16. Israelilaisten esikoiset säästyivät Jumalan armosta viimeisen vitsauksen aikana. Miksi tämä ikuinen käsky tarvittiin, ja mitä sen pitäisi merkitä meille tänään?`

Jumala varjeli armollisesti israelilaisia perheitä, jotka olivat veren suojassa, koska he olivat uskon kautta merkinneet ovenpielensä. Nämä uudet ohjeet tulivat Herralta Moosek­sen kautta: ”’Pyhitä minun omakseni jokainen esikoinen – –’”.    (2. Moos. 13:2.) Tämä sääntö koski sekä ihmisiä että eläimiä.

Yksi käskyn taustalla oleva periaate on se, että kaikki kuuluu Jumalalle, koska hän on Luojamme ja kaiken omistaja: ”Herran on maa ja kaikki mitä siinä on, maanpiiri ja ne jotka siinä asuvat.” (Ps. 24:1.) ”Minun on hopea ja minun on kulta, sanoo Herra Sebaot.” (Hagg. 2:8.) Israelilaisten esikoispojat olivat ensihedelmä Jumalan siunauksista, jotka hän oli lahjoittanut heille; he olivat myös merkki israelilaisten täydellisestä omistautumisestaan hänelle ja siitä, että he ymmärsivät, että kaikki, mitä he omistivat, tuli vain häneltä.

Lisäksi näemme tässä ajatuksen lunastuksesta, pelastuksesta. Esikoispojat säästyivät kuolemalta, koska veri peitti heidät. Heidät lunastettiin kuolemasta, kuten kaikki, jotka ovat Jeesuksen veren suojassa. Paavali kirjoittaa Jeesuksesta: ”– – joka on meidän lunastuksemme, syntiemme anteeksianto.” (Kol. 1:14.)

Samoihin aikoihin annettiin määräykset siitä, miten tätä omistautumista Jumalalle, Egyptin orjuudesta vapautumisen juhlaa, olisi vietettävä. Heidän oli uhrattava eläimiä, ja heidän poikansa oli lunastettava (2. Moos. 13:12–13, 15).

`2. Moos. 13:16 kertoo, mitä heidän tuli laittaa käsiinsä ja otsalleen. Miten tämä symboloi sitä, miten meidän on toimittava uskomme mukaan?`