---
title:  Epäjumalanpalvelus ja pahuus
date:   08/09/2025
---

`Lue 2. Moos. 32:6. Mihin kansan epäjumalanpalvelus johti heidät nopeasti? (Ks. myös Ps. 115:4–8; Ps. 135:15–18; Jes. 44:9–10.)`

Kultainen sonni muistutti egyptiläistä härkäjumalaa, Apista, tai lehmäjumalaa, Hathoria. Tämä oli räikeä rikkomus ensimmäistä ja toista käskyä vastaan (2. Moos. 20:3–6). Tämä teko ei voinut jäädä rankaisematta, koska se avoimesti rikkoi heidän suhteensa elävään Herraan. Sen sijaan, että israelilaiset olisivat palvoneet Luojaansa, he palvoivat omaa luomustaan, joka ei voinut nähdä, kuulla, haistaa, puhua, välittää kenestäkään, rakastaa tai johtaa.

Luomisjärjestys käännettiin päinvastaiseksi: sen sijaan, että he olisivat ymmärtäneet, että heidät oli luotu Jumalan kuvaksi, he tekivät nyt jumalan, eivät edes omaksi kuvakseen – mikä olisi ollut jo tarpeeksi paha asia – vaan eläimen kuvaksi. Tätäkö jumalaa he halusivat palvella? Näin he olivat tehneet suuren synnin Herraa vastaan (Jes. 31:7; Jes. 42:17).

`Millä tavoin kultaisen sonnin kautta tullut luopumus heijastaa sitä, mitä Room. 1:22–27 on kirjoitettu?`

Epäjumalanpalvelus kieltää sen teologisen käsityksen, että Jumala on Jumala ja ihminen on ihminen. Epäjumalanpalvelus poistaa eron Jumalan ja ihmisen väliltä (Saarn. 5:1) sekä katkaisee yhteyden häneen. Olipa se sitten räikeää ja avointa tai jotain sydämeen kätkettyä, epäjumalanpalvelus katkaisee nopeasti suhteemme Herraan ja johtaa moraaliseen syöksykierteeseen. Ei ihme, että tekstissä puhutaan siitä, mitä he tekivät seuraavana päivänä: uhrattuaan uhreja epäjumalalle he alkoivat sitten juhlia hillittömästi. Ellen G. White kuvasi tätä sanoen, että se ”muistutti Egyptin epäjumalien palvontajuhlia” (1AO 302).

Ihmiset ovat loistavia luomaan omia epäjumaliaan. He luovat omia jumaliaan, mikä on jo tarpeeksi paha asia, mutta sitten he menevät vielä palvelemaan näitä jumalia. Luoja korvataan asioilla, jotka ennemmin tai myöhemmin johtavat moraaliseen rappioon.

`Millä tavoin ihmiset palvovat nykyään luomakuntaa Luojan sijasta?`