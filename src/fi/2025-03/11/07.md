---
title:  Lisäaineistoa
date:   12/09/2025
---

Lue Ellen G. White, Alfa ja omega, osa 1, s. 297–308 tai Patriarkat ja profeetat, s. 294–306.

Tällä viikolla keskityttiin erityisesti Jumalan työhön uskovissa. Herra voi tehdä meissä ”monin verroin enemmän kuin osaamme pyytää tai edes ajatella” (Ef. 3:20). Meidän ei pidä keskittyä itseemme ja tyydyttää henkilökohtaisia halujamme, sillä se johtaa epäjumalanpalvelukseen. Sen sijaan huomiomme pitäisi olla Jumalassa ja hänen voimassaan. Hän antaa voiman, joka johtaa uuteen ja voitolliseen elämään (Fil. 4:13; Juud. 1:24–25).

”Rakkaus vaati tätä syntiä rangaistavaksi yhtä hyvin kuin oikeuskin. Jumala on kansansa suojelija yhtä hyvin kuin sen valtiaskin. Hän tuhoaa parantumattomat kapinalliset, jotta he eivät johtaisi toisia perikatoon. Säästäessään Kainin hengen Jumala oli näyttänyt koko maailmankaikkeudelle, mikä olisi tuloksena, jos synti saisi jäädä rankaisematta. Hänen elämänsä ja opetuksensa vaikuttivat jälkipolviin niin turmelevasti, että lopulta koko maailma oli tuhottava vedenpaisumuksella. – – Mitä kauemmin ihmiset elivät, sitä enemmän he turmeltuivat.

Asia oli samoin Siinailla tapahtuneessa luopumuksessa. Ellei rikkomusta olisi nopeasti rangaistu, olisi taas saatu nähdä samanlaisia seurauksia.” (1AO 305.)

**Keskustelunaiheita:**

`Tutustu tarkemmin kysymykseen maanantain osion lopussa. Millä tavoin voimme palvoa luomakuntaa Luojan sijaan? Miten voimme esimerkiksi pyrkiä pitämään hyvin huolta maailmasta sekä pyrkiä suojelemaan ympäristöä palvomatta sitä tai tekemättä siitä epäjumalaa?`

`Tilanteen vakavuuden voi havaita toiminnan seurauksista ja tuloksista tai tapahtumaan reagoimisen vakavuudesta. Miksi Mooses määräsi teloitettaviksi ne, jotka kieltäytyivät itsepäisesti tekemästä parannusta ja jatkoivat kapinaansa Jumalaa ja hänen opetustaan vastaan?`

`Miksi sijaiskärsijän toimittama sovitus on ainoa oikea malli sovituksesta? Miksi mikä tahansa muu sovitusta koskeva teoria, joka kieltää tai vähättelee evankeliumin perustana olevan sijaiskuoleman merkityksen, on vakava teologinen virhe. Lue 1. Piet. 2:24. Miten tämä jae ilmaisee voimallisesti sen ajatuksen, että Jeesus on sijaisemme?`