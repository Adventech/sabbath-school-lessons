---
title:  Jumalan oikeudenmukainen viha
date:   10/09/2025
---

`Lue 2. Moos. 32:9–29. Miten Mooses reagoi Jumalan uhkaukseen tuhota Israel?`

Mooseksen ollessa Siinainvuorella Jumala sanoi tuhoavansa kapinalliset ja tekevänsä Mooseksen jälkeläisistä suuren kansan. Sitä Mooses ei kuitenkaan halunnut ja rukoili armoa Herralta (VKR) sekä huomautti, etteivät israelilaiset olleet Mooseksen kansa – he olivat Jumalan kansa. Mooses itse ei ollut vienyt heitä pois Egyptistä, vaan Jumala oli tehnyt sen väkevillä teoillaan. Niinpä Mooses vetosi Jumalaan painottaen samalla Jumalan patriarkoille antamia lupauksia. Mooses toimi todellisena esirukoilijana Jumalan ja ihmiskunnan välillä.

Sen jälkeen, kun ”Herran viha lauhtui, ja hän päätti luopua siitä hävityksestä, jolla oli uhannut kansaansa” (2. Moos. 32:14), Mooses palasi heidän luokseen. Tässä ei ole mitään merkintää siitä, että Mooseksen kasvot olisivat säteilleet Herran läsnäolon vuoksi (toisin kuin 2. Moos. 34:29–30). Todennäköisesti hänen kasvoiltaan heijastui viha.

”Kun Mooses saapui leiriin ja näki sonnin ja villin karkeloinnin, hänen vihansa syttyi ja hän paiskasi laintaulut murskaksi vuoren juurelle.” (2. Moos. 32:19.) Se oli ulkoinen merkki lain rikkomisesta. Jumala nuhteli Moosesta siitä, mutta myöhemmin hän käski Mooseksen tehdä kaksi uutta niiden taulujen tilalle, ”jotka sinä murskasit” (5. Moos. 10:2). Jumala itse kirjoittaisi käskyt uudelleen.

Mooses nuhteli Aaronia jyrkästi siitä, että tämä oli antanut periksi kansan vaatimuksille. ”Mitä pahaa tämä kansa on sinulle tehnyt, kun johdatit sen näin suureen syntiin?” (2. Moos. 32:21.) Aaron yritti puolustella rikkomustaan (1) syyttämällä muita ja (2) muka käyttämällä taikuutta: ”Minä heitin ne tuleen, ja siitä tuo sonni syntyi.” (2. Moos. 32:24.) Asiaa pahensi se, että Aaron itse oli ollut Jumalan suuresti kunnioittama, sillä hänelle oli annettu monia etuoikeuksia. Niihin kuului myös vuorelle nouseminen Mooseksen ja 70 vanhimman kanssa (2. Moos. 24:1).

Kuinka synkkää ironiaa! Väittämällä, että oli tapahtunut ihme, Aaron halusi huijata veljeään. Yksi synti johti toiseen. Tässä tapauksessa epäjumalanpalvelus johtaa valehteluun. Moosesta ei kuitenkaan pystytty huijaamaan, sillä hän näki, miten villisti kansa käyttäytyi. Negatiiviset seuraukset olivat ilmeiset, ja Mooseksen oli lopetettava kapina välittömästi.