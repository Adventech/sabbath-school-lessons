---
title:  Itsensä saattaminen turmioon
date:   09/09/2025
---

`Lue 2. Moos. 32:7, 8. Miksi Jumala lähetti Mooseksen takaisin Israelin leiriin?`

Kääntyessään epäjumalan puoleen israelilaiset olivat eroamassa oikeasta Jumalasta, joka oli vapauttanut heidät Egyptistä. Herra syytti heitä siitä, että he olivat syösseet ”itsensä turmioon” (2. Moos. 32:7) luottaessaan patsaaseen. – Miten suora vastakohta sille, mitä Jumala oli sanonut heille (2. Moos. 20:2)! Tällainen Jumalan läsnäolon ja mahtavien tekojen kieltäminen oli vakava asia. Heidän ajattelunsa ja tunteensa olivat vääristyneet ja täysin turmeltuneet.

Profeetta Hesekielille epäjumalanpalvelus oli Jumalan kansan kurjuuden ydin, ja siitä kumpuavat kaikki muut synnit (ks. esim. Hes. 8:1–18, Hes. 20:1–44, Hes. 22:1–12). Ihmettelemme usein, miksi muinaiset uskovat olivat niin naiiveja ja kyvyttömiä tekemään korjausliikettä ryhdyttyään palvomaan epäjumalia. Olemme melko varmoja siitä, ettemme itse koskaan tekisi sellaista. Olemmeko todella vapaita epäjumalista? Nykypäivän epäjumalat voivat olla erilaisia ja erimuotoisia, mutta niillä on samanlainen vetovoima.

Epäjumala on mitä vain, joka korvaa Jumalan. Vaikka tiedämme sen palvomisen olevan väärin, palvomme silti, usein toistuvasti. Se vangitsee mielikuvituksemme, kiintymyksemme, aikamme ja mielemme enemmän kuin Jumala. Se voi orjuuttaa ajattelumme. Meistä tulee sitä, mitä katselemme, emmekä nouse korkeammalle kuin palvelemamme ”jumala”.

Jos Jumala ei ole elämäsi keskipisteenä, muut jumalat täyttävät hänen paikkansa. Jos emme nauti Jumalan elävästä läsnäolosta ja vaali sitä, nautimme ja omistamme elämämme jollekin muulle tai jollekulle toiselle. Sillä, millä me korvaamme Kristuksen, voi olla erilaisia esiintymismuotoja: ylpeys, itsekeskeisyys, raha, valta, seksi, ruoka, televisio, huumeet, alkoholi, epäpuhtaat ajatukset, pornografia, nautinnot, työ, urheilu, perhe, videopelit, elokuvat, shoppailu, ajatukset, politiikka, musiikki, asema, tittelit, arvosanat jne. loputtumasti.

Olemme tässä suhteessa hyvin luovia ja kekseliäitä. Voimme tehdä epäjumalan mistä tahansa hyvästä, kauniista ja merkityksellisestä. Epäjumalanpalvelus muuttaa persoonallisuuttamme, ajattelutapaamme, kiintymyssuhteitamme ja sosiaalista elämäämme. Se muuttaa identiteettiämme sekä korvaa aidot ihmissuhteet pinnallisilla ja merkityksettömillä vuorovaikutussuhteilla, jotka eivät lopulta voi pelastaa meitä.