---
title:  Esirukous
date:   11/09/2025
---

`Lue 2. Moos. 32:30–32. Kuinka pitkälle Mooses meni syntisten puolesta esittämässään esirukouksessa?`

Israelilaisten leirissä tapahtui kauheita asioita heidän kapinansa vuoksi, ja monet ihmiset kuolivat (2. Moos. 32:28). Seuraavana päivänä Mooses julisti kansalle: ”Te olette tehneet hyvin suuren synnin. Minä nousen nyt vuorelle Herran luo. Ehkä voin sovittaa teidän syntinne.” (2. Moos. 32:30.)

”Sitten Mooses palasi Herran luo ja sanoi: ’Voi, Herra! Tämä kansa on tehnyt suuren synnin! He ovat tehneet itselleen jumalan kullasta. Anna anteeksi heidän syntinsä. Mutta jos et anna, niin pyyhi minun nimeni kirjastasi’.” (2. Moos. 32:31–32.)

Ei ihme, että Moosesta pidetään esikuvana Kristuksesta! Koska hän esirukoili syntisten puolesta ja oli valmis uhraamaan oman henkensä heidän puolestaan, hän todellakin kuvasti sitä, mitä Kristus tulisi tekemään meidän kaikkien puolestamme. Miten esimerkillistä myötätuntoa väärintekijöitä kohtaan! Hän osoitti olevansa täydellisen omistautunut Herralle ja tämän uhrautuvalle rakkaudelle ihmisiä kohtaan. Toisessa Mooseksen kirjassa ei mainita, kuinka kauan Mooses viipyi Herran kanssa vuorella tällä nimenomaisella kerralla, mutta Viidennestä Mooseksen kirjasta käy ilmi, että hän oli Siinailla tällä kertaa 40 päivää (ks. 5. Moos. 9:18).

2\. Moos. 32:32 ilmaisu, joka on käännetty ”anna anteeksi”, on peräisin verbistä, jonka perusmerkitys on ’kantaa’ tai ’kuljettaa’. Esimerkiksi Jes. 53:4 sanotaan (Jeesuksesta): ”Ja kuitenkin: hän kantoi meidän kipumme – –.” Kyseessä on sama verbi, joka käännetään sanoin ”anna anteeksi” 2. Moos. 32:32 ja sanalla ”kantaa” Jes. 53:4. Mikä voimallinen oivallus pelastuksesta ja anteeksiannosta ja siitä, mitä meidän pelastamisemme maksoi Jumalalle.

Mooses todellakin pyysi Herraa ”kantamaan” kansan synnit, minkä hän tekikin ristillä tuhansia vuosia myöhemmin.   2. Moos. 32:32 osoittaa paitsi ajatuksen sijaiskärsijän toimittamasta sovituksesta myös sen, kuka sen tekee: Jumala itse.

Tämä teksti osoittaa, miten anteeksianto saavutetaan. Jumala on Kristuksessa kantanut syntimme, mikä on ainoa tapa saada ne anteeksi. Mikä voimallinen ilmaus pelastussuunnitelmasta sekä osoitus meille ja koko maailmalle siitä, mitä Jumalalle maksoi pelastaa meidät.