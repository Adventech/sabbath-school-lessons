---
title:  Epäonnistunutta johtajuutta
date:   07/09/2025
---

Jumala kutsui Mooseksen viettämään aikaa kanssaan. Neljäkymmentä päivää ja neljäkymmentä yötä saattoi olla lyhyt aika Moosekselle, mutta israelilaisille se tuntui pitkältä, liian pitkältä. Heidän näkyvä johtajansa oli poissa. Heistä tuli hämmentyneitä, kärsimättömiä, pelokkaita ja epävarmoja. He halusivat näkyvän jumalan, joka johtaisi heitä, niistä ”jumalista”, joita he olivat nähneet koko elämänsä ajan epäjumalia palvovassa Egyptissä.

`Lue 2. Moos. 32:1–6. Miten oli mahdollista, että Aaronin johtajuus epäonnistui niin näyttävästi?`

Aaron ei kyennyt vastaamaan käsillä olevaan tilanteeseen. Hän ei onnistunut tarttumaan hetkeen ja tekemään sitä, mikä oli oikein. Sen sijaan, että hän olisi luottanut Herraan, hän hyytyi enemmistön edessä. Kansa vaati käsittämätöntä: ”Tee meille jumala, joka johtaa meitä matkallamme” (2. Moos. 32:1), ja hän suostui.

Ihmiset antoivat mielellään kultaa epäjumalan tekemistä varten, eikä Aaron estellyt heitä vaan itse asiassa kehotti heitä lahjoittamaan. Lisäksi hän osallistui tämän väärän jumalan valmistusprosessiin. Sen jälkeen kansa julisti: ”Israel, tämä on sinun jumalasi, joka toi sinut pois Egyptistä!” (2. Moos. 32:4.) Kovin syntistä, pahaa ja lyhytnäköistä. He olivat juuri valmistaneet tämän epäjumalan ja sitten ilmoittivat, että se oli pelastanut heidät. Eikö olekin hämmästyttävää, miten syntinen taipumus voi vääristää ajatteluamme ja tekojamme? Ihmiset juhlivat omaa luomustaan, ja heidän inhimillisyytensä ja moraalinsa turmeltuvat prosessin aikana.

”Tuollainen vaikea tilanne vaati lujaa, päättäväistä ja järkähtämättömän rohkeaa miestä, joka etsi Jumalan kunniaa vaikka menettäisi kansan suosion, oman turvallisuutensa tai henkensäkin. Mutta Israelin nykyinen johtaja ei ollut luonteeltaan tällainen. Aaron koetti vaisusti nuhdella kansaa, mutta hänen horjuvuutensa ja arkuutensa vain lujitti sen päättäväisyyttä, ja meteli vain yltyi. Väkijoukko näytti joutuvan sokean, hillittömän raivon valtaan. Oli niitäkin, jotka pysyivät uskollisina Jumalan kanssa tekemälleen liitolle, mutta kansan enemmistö yhtyi luopumukseen. – – Aaron pelkäsi oman turvallisuutensa puolesta, ja sen sijaan että olisi jalosti käynyt puolustamaan Jumalan kunniaa, hän taipui väkijoukon vaatimuksiin.” (1AO 298.)