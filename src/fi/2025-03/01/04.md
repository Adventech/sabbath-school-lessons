---
title:  Heprealaiset kätilöt
date:   01/07/2025
---

Toista Mooseksen kirjaa ei voi ymmärtää ilman Ensimmäisen Mooseksen kirjan opetuksia. Heprealaiset muuttivat Egyptiin, ja huomattavan vaurauden ja rauhan ajan jälkeen heidät orjuutettiin.

Jumala ei kuitenkaan hylännyt kansaansa sen ongelmien keskelle, vaikka siltä joskus saattoi tuntua. Epäilemättä monet heprealaiset olivat epätoivoisia ahdinkonsa vuoksi. Kuitenkin hädän hetkellä Jumala tulee auttamaan voimallisella kädellään. Herramme rohkaisee seuraajiaan: ”Huuda minua avuksi hädän päivänä! Minä pelastan sinut, ja sinä kunnioitat minua.” (Ps. 50:15.)

`Lue 2. Moos. 1:9–21. Mikä oli uskollisten kätilöiden keskeinen osa, ja miksi heidät muistetaan historiassa?`

Toisessa Mooseksen kirjassa ei mainita yhdenkään faraon nimeä. Heillä on vain titteli ”farao”, joka tarkoittaa ”kuningasta”. Egyptiläiset uskoivat, että farao oli maanpäällinen jumala, Ra-jumalan (tai Osiriksen tai Horuksen) poika. Ra-jumalaa pidettiin korkeimpana jumaluutena, itse auringonjumalana.

Kaikesta vallastaan huolimatta tämä ”jumala” ei kuitenkaan pystynyt pakottamaan kätilöitä toimimaan vastoin vakaumustaan. Itse asiassa toisin kuin nimetön farao, näiden kahden kätilön nimet on kerrottu: Sifra ja Pua (2. Moos. 1:15). Heitä arvostettiin suuresti, koska he pelkäsivät Herraa. Faraon julma käsky ei vaikuttanut heihin, koska he kunnioittivat Jumalaa enemmän kuin maallisen hallitsijan käskyjä (ks. myös Ap. t. 5:29). Niinpä Jumala siunasi heidät omilla suurilla perheillä (jae 21, VKR). Mikä voimallinen todistus uskollisuudesta. Riippumatta siitä, miten vähän nämä naiset tiesivät teologiasta, he eivät ainoastaan tienneet, mikä oli oikein, vaan päättivät myös toimia oikein.

Kun farao näki, että hänen juonensa epäonnistui, hän käski egyptiläisiä tappamaan kaikki heprealaisten poikalapset. Heidän oli määrä heittää poikalapset Niiliin, luultavasti uhriksi Hapille, Niilin jumalalle, joka oli myös hedelmällisyyden jumala. (Tämä on ensimmäinen muistiin kirjoitettu kerta, kun juutalaiset piti tappaa vain siksi, että he ovat juutalaisia.) Kuolemantuomion tarkoituksena oli alistaa heprealaiset, hävittää kaikki miespuoliset jälkeläiset ja sulauttaa heprealaiset naiset egyptiläisiin, jolloin loppuisi se uhka, jonka farao uskoi heprealaisten muodostavan hänen kansalleen.