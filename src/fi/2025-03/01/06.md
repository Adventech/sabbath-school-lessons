---
title:  Suunnitelmien muutos
date:   03/07/2025
---

`Lue 2. Moos. 2:11–25. Mitkä tapahtumat muuttivat nopeasti koko Mooseksen elämän suunnan? Mitä voimme oppia tästä kertomuksesta?`

Mitä Mooses tekisi? Antautuisiko hän Egyptin houkutuksille ja hovin nautinnoille, vai kestäisikö hän vastoinkäymiset ahdistuksessa elävän kansansa kanssa? Tapahtumat pakottivat hänet pian tekemään päätöksen.

”Kun farao sai kuulla asiasta, hän aikoi surmauttaa Mooseksen, mutta Mooses lähti faraota pakoon. Pakomatkallaan hän Midianin maassa pysähtyi erään kaivon luo.” (2. Moos. 2:15.)

Tapon jälkeen Mooseksella ei ollut muuta vaihtoehtoa, ainakaan mitä tulee Egyptiin jäämiseen. Näin ollen kaikki hänen suunnitelmansa nousta Egyptin valtaistuimelle ja tulla ”jumalaksi” romahtivat nopeasti. Sen sijaan, että Mooseksesta tulisi väärä jumala, hän tulisi palvelemaan todellista Jumalaa. Epäilemättä Mooseksella ei ollut pakomatkansa aikaan aavistustakaan siitä, mitä tulevaisuus toisi hänelle tullessaan.

”Koko asia [että Mooses tappoi egyptiläisen] tuli pian egyptiläisten tietoon ja kantautui suuresti liioiteltuna myös faraon korviin. Kuninkaalle selitettiin, että tällä teolla on suuri merkityksensä: Mooses näet aikoi nostattaa kansansa egyptiläisiä vastaan, kukistaa hallituksen ja nousta itse valtaistuimelle. Valtakunta ei voinut olla turvassa niin kauan kuin hän eli. Ja niin kuningas päätti heti, että Mooseksen oli kuoltava, mutta saatuaan vihiä häntä uhkaavasta vaarasta Mooses pakeni ja suuntasi kulkunsa Arabiaan.” (1AO 232.)

Mooses eli 120 vuotta (5. Moos. 34:7), ja hänen elämänsä voidaan jakaa kolmeen osaan, joissa kussakin oli 40 vuotta. Ensimmäiset 40 vuotta hän vietti Egyptissä, joista suuren osan kuninkaallisessa palatsissa. Toiset 40 vuotta hän vietti Jetron talossa Midianin alueella.

Viimeiset 40 vuotta käsittävät kuitenkin suurimman osan viidestä Mooseksen kirjasta. Ne kertovat Israelin varhaisesta kutsusta todistaa epäjumalanpalveluksen vallassa olevalle maailmalle paljastamalla todellisen Jumalan olemuksen ja luonteen (ks. 5. Moos. 4:6–8).

`Oliko Jumalan suunnitelman mukaista, että Mooses tappaisi egyptiläisen? Miten Room. 8:28 auttaa meitä ymmärtämään tätä asiaa?`