---
title:  Historiallinen tausta
date:   30/06/2025
---

Kun Jaakobin perhe saapui Egyptiin koettuaan nälänhätää Kanaanissa (1. Moos. 46), Egyptin kuningas suhtautui heprealaisiin ystävällisesti Joosefin ansiosta sekä kaiken sen vuoksi, mitä tämä oli tehnyt egyptiläisten hyväksi. Farao asetti Joosefin hallitsemaan koko Egyptiä (ks. 1. Moos. 41:41–43).

`Mikä oli avain Joosefin hämmästyttävään menes­tykseen Egyptissä kovin vaikean alun jälkeen? (Lue    1. Moos. 37:26–28 ja 1. Moos. 39:2, 21.)`

Joosefin kertomuksen uskottavin historiallinen tausta on seuraava: uusi hallitsija, joka 2. Moos. 1:8 mukaan ”ei tiennyt Joosefista mitään”, on Ahmose (1570 eKr. – 1546 eKr.). ­Seuraavaksi tuli Amenhotep I (1553 eKr. – 1526 eKr.), hallitsija, joka pelkäsi israelilaisia ja sorti heitä. Myöhemmin Thutmosis I (1525 eKr. – 1512 eKr.) antoi kuolemantuomion kaikille heprealaisille miespuolisille lapsille. Hänen tyttärensä ­Hatshepsut (1503 eKr. – 1482 eKr.) oli prinsessa, joka adoptoi Mooseksen omaksi pojakseen. Farao Thutmosis III (1504 eKr. – 1450 eKr.), joka hallitsi jonkin aikaa Hatshepsutin kanssa yhtä aikaa, oli farao Toisen Mooseksen kirjan aikana.

Lähtö Egyptistä tapahtui parhaan arvion mukaan maaliskuussa 1450 eKr. (ks. William H. Shea, ”Exodus, Date of the,” The International Standard Bible Encyclopedia, toimittanut Geoffrey W. Bromiley et al., vol. 2 [Grand Rapids, MI: William B. Eerdmans, 1982], s. 230–238). Jotta ymmärrät Egyptistä lähdön ajankohdan, tutki seuraavat raamatun­tekstit: 1. Moos. 15:13–16; 2. Moos. 12:40–41; Tuom. 11:26; 1. Kun. 6:1 (ks. myös Ap. t. 7:6; Gal. 3:16–17).

Toisen Mooseksen kirjan ensimmäinen luku kattaa pitkän ajanjakson Joosefin ajasta, jolloin hänen isänsä Jaakob koko perheineen saapui Egyptiin, faraon määräämään kuolemantuomioon. Vaikka vuosien tarkasta lukumäärästä kiistelläänkin, olennaista on se, ettei Herra unohtanut kansaansa, vaikka se oli orjuutettuna vieraassa maassa.

Vaikka monet yksityiskohdat heprealaisten elämästä tuohon aikaan pysyvätkin toistaiseksi piilossa (ks. 1. Kor. 13:12), Jumalan luonne loistaa tämänkin kirjan sivuilta. Vaikka asiat näyttäisivät kuinka hankalilta, Jumala on aina läsnä, ja voimme luottaa häneen joutuessamme mihin tahansa hankalaan tilanteeseen.