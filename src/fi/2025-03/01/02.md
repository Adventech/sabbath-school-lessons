---
title:  Jumalan kansa Egyptissä
date:   29/06/2025
---

Toinen Mooseksen kirja on hepreaksi šemōt, suomeksi kirjaimellisesti ’nimet’. Kirja alkaakin sanoilla ”Nämä ovat Egyptiin tulleiden Israelin poikien nimet" (VKR), ja sen jälkeen heti alussa luetellaan patriarkka Jaakobin perheeseen kuuluvien nimet.

`Lue 2. Moos. 1:1–7. Mikä totuus löytyy näistä jakeista?`

Toinen Mooseksen kirja alkaa muistutuksella Jumalan siunauksesta. Kun patriarkka Jaakob perheineen asettui Egyptiin, heitä oli vain 70 henkeä (1. Moos. 46:27; 2. Moos. 1:5), mutta israelilaiset ”olivat hedelmällisiä ja saivat paljon lapsia. He lisääntyivät niin runsaasti, että maa tuli heitä täyteen.” (2. Moos. 1:7.) Egyptistä lähdön aikaan heitä laskettiin olevan ”noin kuusisataatuhatta marssikelpoista miestä sekä lisäksi naiset ja lapset” (2. Moos. 12:37).

`Lue 2. Moos. 1:8–11. Millainen oli israelilaisten tilanne?`

Raamatun teksti maalaa tummilla väreillä kertomuksen israelilaisista Egyptissä. Toinen Mooseksen kirja alkaa heidän orjuudestaan egyptiläisten työnjohtajien alaisuudessa sekä näiden heprealaisille määräämästä ahdistavasta työstä. Toinen Mooseksen kirja päättyy kuitenkin Jumalan rauhalliseen ja lohduttavaan läsnäoloon pyhäkköteltassa, joka sijaitsi israelilaisten leirin keskellä (ks. 2. Moos. 40). Näiden kahden vastakkaisen ääripään välissä kuvataan Jumalan voitto. Kun Herra vapauttaa kansansa orjuudesta, jakaa kahtia Punaisenmeren ja kukistaa tuon ajan vahvimman armeijan, paljastuu Jumalan näyttävä voitto pahuuden voimista.

Kertomuksessa korostetaan paradoksaalisesti, että mitä enemmän ”heitä [israelilaisia] sorrettiin, sitä enemmän he lisääntyivät ja sitä laajemmalle he levisivät” (2. Moos. 1:12). Toisin sanoen inhimillisistä juonitteluista huolimatta Jumala on edelleen kaikkivaltias ja pelastaa kansansa, vaikka olosuhteet näyttäisivät toivottomilta, ainakin inhimillisestä näkökulmasta katsottuna.

`Valtaan nousi uusi kuningas, joka ei tiennyt Joosefista mitään. Mitä tämä kertoo meille siitä, ettei meidän tule koskaan pitää olosuhteita itsestäänselvyyksinä?`