---
title:  Lisäaineistoa
date:   04/07/2025
---

Lue Ellen G. White, Alfa ja omega, osa 1, s. 224–233 tai Patriarkat ja profeetat, s. 222–231. Se antaa merkittävää tietoa tämän viikon raamatuntekstin tutkitusta osasta.

Raamatussa sanotaan, että ”kätilöt pelkäsivät Jumalaa eivätkä tehneet niin kuin Egyptin kuningas oli käskenyt, vaan jättivät poikalapsetkin eloon” (2. Moos. 1:17). Ellen G. White kommentoi osuvasti kätilöiden uskollisuutta ja toivoa Messiaasta: ”Egyptiläisille kätilövaimoille annettiin käsky surmata heprealaiset poikalapset synnytyksen yhteydessä. Tämä käsky oli lähtöisin saatanasta. Hän tiesi, että vapauttaja nousisi israelilaisten keskuudesta, ja saamalla kuninkaan tuhoamaan heidän lapsensa hän toivoi estävänsä jumalallista suunnitelmaa toteutumasta. Mutta kätilövaimot pelkäsivät Jumalaa eivätkä uskaltaneet toteuttaa julmaa käskyä. Herra hyväksyi heidän menettelynsä ja antoi heidän menestyä.” (1AO 225, 226.)

Hyvä uutinen tässä kaikessa on se, että Paholaisen suunnitelmista huolimatta Jumala voitti, ja hän käytti uskollisia ihmisiä estääkseen vihollisen toiminnan. Me elämme alueella, joka kuuluu vihollisemme, jota Raamatussa kutsutaan tämän maailman ruhtinaaksi tai hallitsijaksi (Joh. 14:30; Ef. 2:2). Paholainen anasti tämän aseman Aadamilta, mutta Jeesus Kristus voitti hänet elämänsä ja ristinkuolemansa kautta (Matt. 4:1–11; Joh. 19:30; Hepr. 2:14). Vaikka Paholainen on yhä elossa ja aktiivinen, kuten hänen yrityksensä tappaa nuo lapset osoitti, hänen oma loppunsa on varma (Joh. 12:31; Joh. 16:11; Ilm. 20:9, 10, 14). Hyvä uutinen on se, että elämän vaikeudet voidaan voittaa Jumalan armon avulla (Fil. 4:13). Tuo armo on ainoa toivomme.

**Keskustelunaiheita:**

`Miksi Jumala salli heprealaisten elää Egyptissä ja joutua sorretuiksi? Miksi kesti niin kauan, ennen kuin Jumala puuttui asiaan heidän puolestaan? Pidä mielessä se, että jokainen ihminen kärsi vain niin kauan kuin hän eli. Vaikka kansakunnan kärsimyksen aika oli pitkä, kukin henkilö kärsi vain niin kauan kuin oli elossa. Miksi tämän eron näkeminen on tärkeää pyrittäessä ymmärtämään inhimillistä kärsimystä yleensä?`

`Pohdi tarkemmin kysymyksiä siitä, miten Jumala pystyi käyttämään Mooseksen kuumapäistä tekoa, kun tämä tappoi egyptiläisen. Entä jos hän ei olisi tehnyt sitä? Olisiko se merkinnyt, etteivät heprealaiset olisi lopulta päässeet Egyptistä?`