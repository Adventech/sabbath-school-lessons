---
title:  Elämän leipä ja vesi
date:   14/08/2025
---

`Lue 1. Kor. 10:11. Minkä syyn Paavali antaa sille, että nämä tapahtumat on kirjattu muistiin?`

Paavali selittää, että kaikki ne asiat, mitä israelilaisille tapahtui, ovat esimerkkejä ja varoituksia Kristuksen seuraajille ja auttavat heitä välttämään samoja ongelmia; toisin sanoen he oppivat näistä esimerkeistä. Tämä on olennaista opetusta meille, jotka elämme ”lopun aikoja”. Jumala antaa kansalleen Pyhän Hengen vahvistamaan uskovia voimalla, rakkaudella ja terveellä harkinnalla (2. Tim. 1:6–7), jotta he voivat tehdä oikeita päätöksiä ja seurata hänen opetustaan. Jeesus Kristus on uuden elämän lähde (Joh. 14:6), ja vain hän voi muuttaa meidät ”pyhäksi ja eläväksi, Jumalalle mieluisaksi uhriksi. – – Älkää mukautuko tämän maailman menoon, vaan muuttukaa, uudistukaa mieleltänne, niin että osaatte arvioida, mikä on Jumalan tahto, mikä on hyvää, hänen mielensä mukaista ja täydellistä.” (Room. 12:1–2.)

Myöhemmin Jeesus toiminnassaan poimi näistä Vanhan testamentin kertomuksista opetuksia, erityisesti mannasta ja vedestä. Hän käytti näitä kielikuvia opettamaan totuuksia itsestään, hänestä, joka johti israelilaiset erämaan läpi.

`Lue Joh. 4:7–15 ja Joh. 6:31–51. Mitä totuuksia tässä paljastuu meille kristityille?`

Samarialainen nainen huomasi, että Kristus tarjoaa jotakin, mitä hän ei saisi mistään muualta. Sisäisen rauhan, ilon ja onnellisuuden jano tulee Jumalalta, ja siksi vain Jumala voi tyydyttää sen (Ps. 42:2, 3).

Myöhemmin Jeesus selitti kertoessaan mannasta, että Jumala, ei Mooses, oli se, joka antoi sitä kansalle. Sitten Jeesus julisti: ”Minä olen elämän leipä. Joka tulee minun luokseni, ei koskaan ole nälissään – –.” (Joh. 6:35.) Jeesus toisti kaksi kertaa, että hän on elämän leipä (Joh. 6:35, 48).

Kuten manna erämaassa oli leipää taivaasta (Joh. 6:31–32), niin myös vesi kalliosta oli Kristuksen lahja heidän janonsa tyydyttämiseksi. Näiden fyysisten näkökohtien lisäksi leivällä ja vedellä oli myös hengellinen merkitys, sillä Jeesus Kristus on ”elämän leipä” (Joh. 6:35, 48) ja elävä vesi (Joh. 4:10–11, 14; Joh. 7:37–38).