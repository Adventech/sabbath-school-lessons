---
title:  Viiriäinen ja manna
date:   11/08/2025
---

Valitettavasti näissä pyhiinvaelluskertomuksissa toistuu kapinallisuuden kaava. Ihmiset tunnetusti unohtavat, että Jumalan mahtava käsi oli auttanut heitä menneisyydessä ja että hän oli ratkaissut heidän ongelmansa. He antoivat nykyisten ongelmiensa sokaista heidät lopulliselta päämäärältään ja luvatulta ihanalta tulevaisuudelta. Tämä on yleinen ongelma myös Jumalan kansan keskuudessa nykyäänkin.

`Lue 2. Moos. 16:1–36. Mikä oli israelilaisten nurinan syy, ja mitä siitä seurasi?`

On tärkeää huomata, että Raamatussa kiusaukset liittyvät usein ruokaan. Eedenin puutarhassa syntiinlankeemus ­liittyi syömiseen hyvän- ja pahantiedon kielletystä puusta (1. Moos. 2:16–17; 1. Moos. 3:1–6). Jeesuksen kohtaamissa kiusauksissa erämaassa Paholaisen ensimmäinen yritys häntä vastaan tapahtui ruoan kautta (Matt. 4:3). Esau menetti esikoisoikeutensa hillitsemättömän ruokahalunsa vuoksi (1. Moos. 25:29–34). Kuinka usein Israelin tottelemattomuus liittyikään ruokaan ja juomaan! Ei ihme, että Mooses muistutti myöhempiä sukupolvia, ettei ”ihminen elä ainoastaan leivästä, vaan kaikesta mitä Herra sanoo” (5. Moos. 8:3).

Manna oli tietysti taivaallista leipää, jota Jumala antoi israelilaisille heidän 40-vuotisen erämaassa oleskelunsa ajan. Tämän lahjan kautta hän opetti heille, että hän on kaiken Luoja ja ylläpitäjä. Lisäksi Jumala käytti yliluonnollisesti tarjoamaansa mannaa näyttääkseen heille, miten seitsemännen päivän sapattia tuli viettää.

Joka viikko tapahtui neljä ihmettä: (1) Jumala antoi päivittäin viiden päivän ajan mannaa; (2) perjantaisin annettiin kaksinkertainen annos mannaa; (3) manna ei pilaantunut perjantaista sapattiin; ja (4) mannaa ei tullut sapattina. Jumala teki jatkuvasti näitä ihmeitä, jotta ihmiset muistaisivat sapatinpäivän ja juhlisivat Jumalan hyvyyttä sinä päivänä. Jumala sanoi: ”Muistakaa, että Herra itse on asettanut teille sapatin – –.” (2. Moos. 16:29.)

`Meidät on luotu pitämään syömisestä. Maasta kasvavan ruoan runsaus paljastaa, että Jumala haluaa meidän syövän, mutta myös sen, että meidän tulee pitää siitä, mitä syömme. Miten tätä ihanaa lahjaa, ruokaa, voidaan kuitenkin käyttää väärin?`