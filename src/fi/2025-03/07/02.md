---
title:  Kitkerää vettä
date:   10/08/2025
---

Raamatun kertomuksissa eri hahmot ovat eri osissa, hyvinä tai pahoina, ja meidän on kiinnitettävä tarkkaa huomiota selostuksen käänteisiin, paikkoihin, ajoitukseen ja roistoihin. Kertomuksen tärkein kohta on kuitenkin yleensä ratkaisu ja mitä siitä opitaan. Näissä tapauksissa on samoin.

Kuten tapahtumista käy ilmi, Jumala on ongelmanratkaisija ja rauhantekijä, mutta ihmisten epäusko vaikeuttaa hänen työtään. Jatkuvan nurisemisen ja tottelemattomuuden vuoksi heprealaiset kokivat vakavia vaikeuksia, jopa tragedioita. He aiheuttivat itselleen monia vaikeuksia epäuskonsa ja katumattomuutensa vuoksi.

`Lue 2. Moos. 15:22–27. Mikä oli Punaisenmeren ylityksen jälkeen tapahtuneen ensimmäisen ihmeen tausta?`

Israelin uskon ensimmäinen koetus liittyy siihen, että tarvittiin vettä. Tämä ei ole yllättävää, kun otetaan huomioon ankara, kuuma ja kuiva ympäristö erämaassa. Kolmen päivän vaelluksen jälkeen kansa löysi vihdoin vettä, mutta se oli juomakelvotonta. Mara tarkoittaa ’kitkerää’, ja koska vesi oli kitkerää, Israelin usko huolehtivaan Herraan horjui nopeasti. Jumala reagoi kuitenkin myötätuntoisesti, ja ensimmäinen ihme tehtiin puunoksan avulla. Tietenkään puu ei pystynyt tekemään vedestä makeaa ja juomakelpoista, vaan sen teki Herra. Kansan oli opittava tärkeitä läksyjä: (1) kärsivällisyyttä odottaa Herran ajoitusta ja (2) sen, että Jumala tekee asioita yhteistyössä ihmisten kanssa.

Kuitenkin israelilaiset pitivät niin monia asioita itsestäänselvyyksinä ja unohtivat nopeasti ne suuret ihmeet, joita Jumala oli tehnyt heidän hyväkseen – ihmeet, joista he olivat juuri niin intohimoisesti ylistäneet häntä ja julistaneet: ”Kuka on sinun vertaisesi, Herra, jumalien joukossa? Kuka on sinun kaltaisesi, sinä pyhyydessä ihmeellinen, maineteoissasi pelättävä, sinä ihmeiden tekijä!” (2. Moos. 15:11.)

Silti Jumala lupasi, että heidän nurisemisensa jälkeenkään hän ei aiheuttaisi israelilaisille ”mitään niistä sairauksista” (2. Moos. 15:26), jotka olivat vaivanneet egyptiläisiä. Hän suojelisi heitä. He saivat kokea tämän lupauksen vain sillä ehdolla, että he pysyivät uskollisina hänelle.

`Mitä lohtua saat siitä, että Jumala toimii edelleen puolellasi, mikäli teet yhteistyötä hänen kanssaan?`