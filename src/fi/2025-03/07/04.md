---
title:  Vettä kalliosta
date:   12/08/2025
---

Erämaassa tarvitset runsaasti vettä. Jumala huolehti tästä ongelmasta, vaikka kansa oli riitaisa, ei luottanut häneen ja jopa koetteli hänen kykyään ja halukkuuttaan antaa heille vettä. Epäuskossaan he haikailivat takaisin Egyptiin.

`Lue 2. Moos. 17:1–7. Mitä kansan olisi pitänyt oppia tästä tapahtumasta?`

Mooses kutsui paikkaa nimellä Massa, joka tarkoitti ’koetusta’, ja Meriba, joka tarkoitti ’moitetta’. Herra antoi israelilaisille vettä heidän epäuskostaan huolimatta. Näiden kahden nimen olisi pitänyt muistuttaa israelilaisia siitä, ettei heidän pidä koetella Jumalaa eikä riidellä hänen kanssaan (Hepr. 3:7–8, 15). He kyseenalaistivat vahvasti Jumalan läsnäolon keskuudessaan, vaikka he olivat jo nähneet paljon konkreettisia todisteita sekä hänen läsnäolostaan että voimastaan ja auktoriteetistaan.

”Mooses löi kallioon, mutta Jumalan Poika pilvenpatsaaseen verhoutuneena oli siinä Mooseksen vieressä ja sai elämää antavan veden virtaamaan. Mooseksen ja vanhimpien lisäksi myös taaempana seisonut kansa näki Herran kirkkauden, mutta jos pilvi olisi väistynyt pois, sen verhoaman olennon häikäisevä kirkkaus olisi surmannut heidät.” (1AO 280.)

Vesi on elämän symboli, koska ilman vettä ei ole elämää. Kehomme jokainen solu tarvitsee vettä. Olemme itse 60-prosenttisesti vettä. Jopa luumme koostuvat osittain vedestä. Näin ollen veden toimittaminen israelilaisille erämaassa oli heille merkki siitä, että Jumala huolehti heidän tarpeistaan ja että he saattoivat luottaa häneen. Jälleen kerran heidän tuli kuitenkin totella.

Vuosisatoja myöhemmin Paavali muistuttaa 1. Kor. 10:4 uskovia siitä, että israelilaisten kokemus erämaassa oli ainutlaatuinen. Kristus itse ei ainoastaan opastanut heitä, vaan antoi heille vettä (Ps. 78:15–16) sekä täytti muut hengelliset ja fyysiset tarpeet. Paavali julisti: ”[T]ämä kallio oli Kristus.” Heille Kristus oli elämän lähde ja ikuisen elämän antaja. Niin kuin kallio on vankkumaton, niin Jumala johti vankkumattomasti kansaansa. Häneen voi luottaa, koska hän ei jätä lupauksiaan täyttämättä.

`Missä asioissa sinun on juuri nyt luotettava Jumalaan? Miksi tämä ei ole aina niin helppoa?`