---
title:  Mooseksen säteilevät kasvot
date:   18/09/2025
---

`Lue 2. Moos. 34:29–35. Miksi Mooseksen kasvot säteilivät?`

Kun Jumala oli paljastanut rakkauden luonteensa Moosekselle, Mooses laskeutui Israelin leiriin kasvot säteillen. Tiesikö Mooses aluksi kasvojensa säteilevän? Ei lainkaan. Mitä lähempänä ihminen on Herraa, sitä tarkemmin hän on tietoinen omista puutteistaan verrattuna Jumalan pyhyyteen.

Mikä oli Mooseksen muodonmuutoksen syy? Mikä johti siihen, että hänen kasvonsa muuttuivat säteileviksi? Syy ei ollut pelkästään siinä, että hän oli Jumalan läsnäolossa, hänhän oli ollut useita kertoja aikaisemmin Herran kanssa, eivätkä hänen kasvonsa säteilleet noiden kohtaamisten jälkeen. Mikäli hän ei kuitenkaan olisi koskaan ollut Herran läsnäolossa, hänen kasvonsa eivät olisi koskaan säteilleet. Vasta kun Mooses ymmärsi Jumalan hyvyyden ja ystävällisyyden sekä hän avautui täysin Jumalalle tämän luonteen kauneuden vuoksi, hän muuttui ja hänen kasvonsa säteilivät. Sydämemme ja mielemme voivat kokea muutoksen, kun antaudumme Jumalalle ja annamme hänen olla elämämme Herra ja Kuningas.

`Lue 2. Kor. 3:18. Miten Jeesus voi vähitellen muuttaa sinua kaltaisekseen?`

Paavali vertaa Mooseksen kirkkaana säteileviä kasvoja Jeesukseen Kristukseen. Jumalan laki ja armo ruumiillistuivat Jeesuksessa, jonka kirkkaus ylittää lain ja Mooseksen kirkkauden. Kristus ja hänen lakinsa voivat olla kaiverrettuna luonteisiimme vasta silloin, kun kiinnitämme katseemme Jeesukseen (Hepr. 3:1; Hepr. 12:2), ja vain Jumalan Hengen voiman kautta (2. Kor. 3:12–18).

Mooses on meille malliesimerkki osoittaen, mitä Jumala voi tehdä meidän hyväksemme, kun annamme hänen muuttaa luonnettamme ja muovata meidät Jumalan kuvan kaltaiseksi. Tätä Paavali tarkoittaa, kun hän puhuu ”uudessa elämässä” vaeltamisesta (Room. 6:4, VKR).

`Millä luonteesi osa-alueilla Jumalan luonteen pitäisi näkyä paremmin? Luultavasti kaikilla alueilla, eikö niin? Miten kuitenkin ristiin ja sen merkitykseen keskittyminen voi rohkaista sinua ja antaa pelastusvarmuuden?`