---
title:  Silloin minäkin tunnen sinut
date:   15/09/2025
---

`Lue 2. Moos. 33:12–17. Mitä Mooses pyysi Herraa opettamaan hänelle? Miksi hän vaati Jumalaa olemaan läsnä ohjaamassa heitä?`

Mooseksen kasvu Herrassa oli vakaata. Hän pääsi yhä lähemmäksi Herraa ja pyrki tulemaan Jumalan kuvan kaltaiseksi. Eräänä päivänä Mooses tajusi, ettei hän tuntenut Jumalaa, ja hän lausui erityisen rukouksen: ”[I]lmoita minulle suunnitelmasi. Silloin minäkin tunnen sinut – –.” (2. Moos. 33:13.) Mooses oli tietoinen syvästä tarpeestaan ymmärtää Jumalaa syvällisemmin. Mitä enemmän hän oppi tuntemaan Herraa, sitä selkeämmin hän huomasi, ettei todella tuntenut häntä. Hän tunnusti tarpeensa ja halusi koko sydämestään tuntea Jumalan paremmin. Jumala täytti mielellään Mooseksen toiveen.

Voimme havaita, kuinka Mooses pääsi yhä syvempään ja läheisempään suhteeseen Herran kanssa sekä kuinka hän kasvoi hengellisesti.

Ensin Mooses kiipesi vuorelle Jumalan luo (2. Moos. 19:3). Sitten hän nousi ”Siinainvuoren huipulle” (2. Moos. 19:20) ja lähestyi sen jälkeen ”tummaa pilveä, jossa Jumala oli” (2. Moos. 20:21).

Erään toisen kerran Mooses astui pilveen, jossa Jumala oli, ja hän viipyi Herran luona 40 päivää ja 40 yötä (2. Moos. 24:18). Näiden 40 päivän aikana Jumala antoi Moosekselle kaksi kallisarvoista lahjaa: (1) kymmenen käskyä, jotka Jumala itse oli kirjoittanut kahdelle kivitaululle (2. Moos. 24:12), sekä (2) ohjeet siitä, miten pyhäkköteltan rakentaminen ja sisustaminen tulisi tehdä (ks. 2. Moos. 25–31).

Myöhemmin hän vietti vielä 40 päivää ja yötä Herran luona rukoillen syntisten puolesta (2. Moos. 32:30–32; 5. Moos. 9:18).

Kaiken tämän jälkeenkin Mooses halusi tuntea Jumalan luonteen konkreettisemmin, ja Jumala antoi hänelle pian erityisiä oivalluksia ymmärtää, kuka hän on. Tämä Mooseksen haluama tieto ei ollut pelkkää älyllistä ymmärrystä Jumalasta, vaan kokemuksellista tietoa hänen persoonastaan.

Ei ihme, että Jeesus sanoi vuosisatoja myöhemmin: ”Ja ikuinen elämä on sitä, että he tuntevat sinut, ainoan todellisen Jumalan, ja hänet, jonka olet lähettänyt, Jeesuksen Kristuksen.” (Joh. 17:3.) Mikä olisikaan parempi tapa Jumalalle tehdä itsensä tunnetuksi ihmisille, kuin tulla itse ihmiseksi?