---
title:  ”Anna siis minun nähdä kunniasi”
date:   16/09/2025
---

Kultaisen sonnin ja luopumuksen jälkeen Mooses rukoili Jumalan kansan puolesta ja halusi saada varmuuden siitä, että Herra jatkaisi heidän johtamistaan luvattuun maahan. Syvällä sisimmässään hän halusi myös tuntea Herran paremmin.

`Lue 2. Moos. 33:18–23. Miten Jumala vastasi Mooseksen pyyntöön nähdä Jumalan kunnia?`

”Anna siis minun nähdä kunniasi”, Mooses pyysi Herraa. Armossaan Herra paljasti hänelle kirkkautensa. Vastatessaan Mooseksen pyyntöön Jumala kuitenkin lupasi näyttää hänelle ”kirkkautensa”. Voidaan turvallisesti päätellä, että Jumalan kirkkaus on hänen hyvyytensä eli hänen luonteensa (katso myös 6AO 397; KV 304; 3AO 153 tai PK 217–218).

”Jumalan kunniana on antaa avuja lapsilleen. Hän haluaa nähdä miesten ja naisten yltävän korkeimmalle tasolle.” (6AO 366.) Hänen kunniansa on ottaa katuvat syntiset vastaan (katso 3AO 377 tai PK 462) ja antaa heille kaikki tarvittava muutokseen. Samalla meidän ”kunniamme” on ilmaista Jumalan luonne omassa elämässämme ja tehdä se tunnetuksi muille.

Tämä heijastus Jumalan luonteesta, hänen hyvyytensä, ystävällisyytensä ja hellä rakkautensa, täytyy näkyä teoissamme. Näin meillä on mahdollisuus olla, paitsi siunauksena maailmalle, myös loistavana valona meitä katselevalle maailmankaikkeudelle. Kuten Paavali toteaa: ”Jumala näyttää asettaneen meidät apostolit vihoviimeisiksi: olemme kuin kuolemaantuomitut areenalla, koko maailman katseltavina, enkelien ja ihmisten.” (1. Kor. 4:9.) Tämä kosminen ulottuvuus antaa elämällemme ja palveluksellemme merkityksen ja tarkoituksen, jota voimme tuskin edes kuvitella.

Paavali sanoo Room. 2:4, että ”Jumalan hyvyys johtaa sinut kääntymiseen”. Toisin sanoen Pyhä Henki muistuttaa Jumalan hyvyydestä ja luonteesta, mikä saa ihmiset vakuuttumaan syntisyydestään ja pelastuksen tarpeestaan. Todellakin, kun katsomme ristiä ja tiedämme, kuka siellä oli (Herra itse) ja miksi hän oli siellä – koska hän rakasti meitä ja tämä oli ainoa tapa pelastaa meidät – saamme suurimman mahdollisen ilmestyksen hänen hyvyydestään ja luonteestaan.

`Kuinka paljon vietät aikaa keskittyen ristiin ja siihen, mitä se kertoo sinulle Jumalan luonteesta?`