---
title:  Jumalan ilmoitus itsestään
date:   17/09/2025
---

`Lue 2. Moos. 34:1–28. Miten Jumala paljasti Moosekselle kirkkautensa?`

Mooseksen oli otettava mukaansa kaksi kivitaulua, entisten kaltaiset (2. Moos. 32:19). Hänen oli määrä tavata Herra Siinainvuorella seitsemännen kerran. Hänen aiemmat kiipeämisensä mainitaan seuraavissa teksteissä: (1) 2. Moos. 19:3, 7; (2) 2. Moos. 19:8, 14; (3) 2. Moos. 19:20, 25; (4) 2. Moos. 20:21; 2. Moos. 24:3; (5) 2. Moos. 24:9, 12–18; 2. Moos. 32:15; (6) 2. Moos. 32:30–31. Hän aloitti kiipeämisen aamulla.

Mooses oli valmis näkemään kirkkauden täyttämän välähdyksen Jumalan luonteesta. Sen kauneus näkyy, kun Jumala ilmaisee hämmästyttävästi itsensä. Se on tärkein kuvaus Jumalasta. Se on Raamatun punainen lanka (4. Moos. 14:18; Neh. 9:17; Ps. 103:8, Joel 2:13; Joona 4:2). Tämä Herran julistus on kuin Vanhan testamentin Joh. 3:16. Ratkaisevissa kohdissa raamatunkirjoittajat soveltavat, toistavat tai laajentavat tätä elävän Jumalan julistusta itsestään, koska Jumalan luonne on ymmärrettävä oikein.

Kun Mooses sai ennennäkemättömän selityksen Jumalan nimestä, hän kumartui maahan ja palvoi Herraa. Kun saamme välähdyksiä Jumalan rakkaudesta, armosta, laupeudesta, myötätunnosta, hyvyydestä, uskollisuudesta, anteeksiannosta, pyhyydestä ja oikeudenmukaisuudesta, tunnemme vetoa kääntyä hänen puoleensa. Kun ihailemme hänen poikkeuksellisia ominaisuuksiaan, alamme rakastaa häntä. Se johtaa haluun palvella ja totella häntä. Koska hän rakastaa meitä, me puolestamme rakastamme häntä (1. Joh. 4:19).

Jumala vakuuttaa Moosekselle, että hän tekee kansalleen ihmeellisiä tekoja ja johtaa sen luvattuun maahan. Hän uudistaa liiton heidän kanssaan ja lupaa, että muut kansat tulevat näkemään hänen majesteettisuutensa ja mahtavat tekonsa. ”’Minä teen liiton, ja sinun kansasi saa nähdä ihmeitä, joita ei koskaan ennen ole tapahtunut missään maan päällä eikä minkään muun kansan keskuudessa. Kansa, jonka parissa elät, saa nähdä ne pelottavan voimalliset teot, jotka minä, Herra, teen sinun hyväksesi.” (2. Moos. 34:10.)

Israelilaisten oli kuitenkin toteltava Jumalaa ja noudatettava kymmentä selkeää määräystä turvatakseen hyvinvointinsa. Sitten Jumala pyysi Moosesta kirjoittamaan muistiin ehdot tuosta liitosta, joka oli jo rikottu (2. Moos. 34:27–28).