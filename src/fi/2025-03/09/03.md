---
title:  Lisää lakeja
date:   25/08/2025
---

Jumala opetti armossaan tuomareille, miten toimia ihmisten kanssa erilaisissa tilanteissa, jotka liittyvät omistusoikeuteen. Useista luetelluista tapausesimerkeistä käy ilmi, mitä oli tehtävä, jos sonni hyökkäsi naapurin sonnin kimppuun, jos ihmiset varastivat kotieläimen ja myivät sen, jos eläimet laidunsivat toisen omistajan pellolla tai viinitarhassa, jos henkilöltä varastettiin lainattu esine tai jos lainattu eläin loukkaantui tai kuoli (2. Moos. 21:33–22:14).

`Lue 2. Moos. 22:15–23:9. Mitä asioita näissä laeissa käsiteltiin ja miten?`

Jumalan lakeihin sisältyi erilaisia asioita. Oli erityisiä määräyksiä, jotka kielsivät ihmisten alistamisen tai nöyryyttämisen. Jumala ei halunnut minkäänlaista hyväksikäyttöä. Armossaan Jumala korjaa ihmissydämen syntisiä ja hillitsee luonnollisia taipumuksia. Yhteiskunta oli pidettävä turvallisena, pahuus oli poistettava ja hyviä ihmissuhteita oli vaalittava. Oikeudenmukaisuuden ja rakkauden tulee hallita kaikkea toimintaa.

`Lue 2. Moos. 23:10–19. Mitä tärkeitä asioita tässä käsiteltiin?`

Sapatti ja pyhät juhlat liittyivät jumalanpalvelukseen ja muistuttivat pelastushistorian ratkaisevista tapahtumista. Jumalanpalvelusta säädeltiin huolellisesti, koska se oli teologinen perusta kaikelle muulle toiminnalle. Sapatti asetettiin luomisen yhteydessä (1. Moos. 2:2–3; 2. Moos. 20:8–11), se liittyi Israelin vapautukseen ja lunastukseen (5. Moos. 5:12–15), ja se viittaa voimallisella tavalla Jumalan palvomiseen Luojana, Lunastajana ja Herrana (Mark. 2:27–28).

Kolmea hyvin tärkeää juhlaa Israelin oli vietettävä joka vuosi: (1) pääsiäinen tai happamattoman leivän juhla keväällä (yleensä maaliskuun puolivälistä huhtikuun puoliväliin); (2) helluntai tai elonleikkuujuhla (tai viikkojuhla) seitsemän viikon päästä edellisen juhlan jälkeen, jolloin se alkoi 50 päivää myöhemmin; ja (3) lehtimajanjuhla (tai katosten/majojen juhla) tai korjuujuhla syksyllä (yleensä syyskuun puolivälistä lokakuun puoleenväliin; ks. myös 2. Moos. 34:18–26; 3. Moos. 23:4–44; 4. Moos. 28:16–30:1; 5. Moos. 16:1–16).