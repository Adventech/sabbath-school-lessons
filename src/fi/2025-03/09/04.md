---
title:  Jumalan alkuperäinen suunnitelma
date:   26/08/2025
---

`Lue 2. Moos. 23:20–33. Millaisia menetelmiä Jumala halusi käyttää luvatun maan valloittamiseksi?`

Jumalan tarkoituksena ei ollut, että israelilaiset taistelisivat saadakseen uuden alueensa; se oli määrä antaa heille. Se oli luvattu Abrahamille, Iisakille ja Jaakobille, ja se olisi pitänyt ottaa vastaan Jumalan erityisenä lahjana Israelille.

Luvatun maan valloittamisen malli näkyi Punaisenmeren ylityksessä. Jumala taisteli kansansa puolesta ja antoi sille täydellisen voiton niistä, jotka aikoivat tappaa sen (2. Moos. 14:13–14). Egyptiläiset kukistettiin, koska Herra puuttui asiaan ihmeellisellä tavalla. Samoin Assyrian kuninkaan Sanheribin aikana Jumala kukisti myös Assyrian valtavan, raskaasti varustetun ja hyvin koulutetun armeijan, mutta ilman, että israelilaisten olisi tarvinnut taistella. Jumala antoi voiton, koska kuningas Hiskia uskoi, mitä Jumala oli sanonut hänelle profeetta Jesajan kautta (2. Kun. 19:35; Jes. 37:36).

Jumala ilmoitti Abrahamille, että luvattua maata ei annettaisi heti hänen jälkeläisilleen, vaan vasta 400 vuoden kuluttua (1. Moos. 15:13–16). Miksi? Syy liittyi Kanaaninmaan asukkaiden pahuuteen. Jumala toimi armollisesti noiden ihmisten kanssa ja antoi heille vielä armonaikaa parannuksen tekemiseen. He kuitenkin jatkoivat kapinaansa Jumalaa ja hänen arvojaan vastaan, joten kun noiden kansojen vääryyden määrä oli täyttynyt, Jumala oli valmis antamaan heidän alueensa heprealaisille uudeksi kotimaaksi.

Lisäksi Jumala lupasi ajaa muut kansat pois Israelin edeltä kahdella epätavallisella, mutta hyvin tehokkaalla menetelmällä: (1) lähettämällä kauhun ja pelon jumalattomien kansojen osaksi sekä (2) herhiläisparvia, jotka karkottaisivat ihmiset pois. Ennen kuin israelilaiset saapuisivat uudelle alueelle, heidän vihollisensa hylkäisivät sen ja lähtisivät pakoon (2. Moos. 23:27–28).

Jumalan enkeli on ratkaisevassa asemassa luvattua maata valloitettaessa. Tämä lähettiläs oli Kristus, joka ohjasi Israelia, valloitti alueita ja suojeli heitä. Hän oli heitä päivisin ohjannut pilvipatsas ja tulipatsas yöllä. Israelin oli kiinnitettävä tarkkaan huomiota ja kuunneltava häntä, koska hänellä oli jumalallinen valta (2. Moos. 23:21). Jumalan tahdon uhmaaminen ja epäusko hänen johtamistaan kohtaan vaikeuttaisi heidän etenemistään.