---
title:  Kosto
date:   28/08/2025
---

`Lue Room. 12:19 ja 5. Moos. 32:35. Mitä lupauksia ja käskyjä näissä jakeissa on, ja miten ne liittyvät läheisesti toisiinsa?`

Siihen saakka, kunnes Herra toisi vielä puuttuvan oikeuden, tuomareiden tehtävänä muinaisessa Israelissa oli panna laki täytäntöön ja määrätä oikeudenmukainen rangaistus, kun jotain vahinkoa tai haittaa tapahtui. Ensin heidän tarvitsi kuitenkin saada tietää tosiasiat. Ongelmana oli, että lainopettajat Kristuksen aikana sovelsivat tätä lakia tavalla, joka avasi oven henkilökohtaiselle kostolle. Näin menetellen periaate irrotettiin asiayhteydestään, ja alkuperäinen tarkoitus hävisi. Näin ollen he puolustivat sitä, minkä laki itse asiassa kielsi.

`Lue Matt. 6:4, 6; Matt. 16:27; Luuk. 6:23 ja 2. Tim. 4:8. Mitä nämä tekstit kertovat meille siitä, miten Jeesus suhtautui palkitsemisen ja rankaisemisen periaatteisiin?`

Jeesus ei vastustanut palkitsemisen ja rankaisemisen periaatetta. Oikeudenmukaisuus on periaatekysymys; se on olennainen osa elämää. Kukaan ei kuitenkaan saa ottaa tuomarin, valamiehistön ja ”pyövelin” roolia itselleen. Kuinka helppoa meidän olisikaan vääristää oikeutta! Ei ole meidän tehtävämme maksaa vahinkoa takaisin. Jos johonkin pahaan halutaan puuttua, se on tehtävä objektiivisen tuomioistuimen toimesta; se on tuomareiden tehtävä.

Samassa yhteydessä Jeesus kehottaa meitä olemaan yhtä täydellisiä kuin ”taivaallinen Isänne on täydellinen”. (Matt. 5:48). Miten voimme olla yhtä täydellisiä kuin Jumala itse? Epäitsekäs rakkaus on Jumalan kaiken kattava ominaisuus. Hän opettaa seuraajiaan rakastamaan vihollisiaan ja rukoilemaan niiden puolesta, jotka vainoavat heitä. Todellista täydellisyyttä on rakastaa, olla anteeksiantava ja armollinen (Luuk. 6:36), jopa niille, jotka eivät sitä ansaitse. Tämä periaate ja siitä johtuvat teot ovat sitä, mitä tarkoittaa Jumalan luonteen heijastaminen.

`Millä tavoin voimme päivä päivältä oppia rakastamaan niin kuin meitä on käsketty? Miksi tähän liittyy aina kuoleminen itselle?`