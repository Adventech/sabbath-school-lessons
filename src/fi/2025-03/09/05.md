---
title:  Silmä silmästä
date:   27/08/2025
---

`Lue Matt. 5:38–48. Miten Jeesus tulkitsee kostoa koskevan lain merkityksen? Miten meidän pitäisi soveltaa sitä tänään?`

Jeesus Kristus siteerasi vuorisaarnassaan Vanhan testamentin tekstejä, jotka ihmiset varmasti tunsivat. Hän puhui kuitenkin oman aikansa rabbiinisia tulkintoja vastaan, jotka vuosisatojen kuluessa olivat etääntyneet näiden lakien alkuperäisestä tarkoituksesta. Toisin sanoen inhimillinen traditio ei ainoastaan piilottanut sitä, mitä Jumalan sanan tarkoitti, vaan joissakin tapauksissa (ajatelkaa sapattisäännöksiä ja sitä, mitä ne olivat tehneet sapattikäskylle) se oli vääristänyt niiden aikomuksen ja merkityksen. Sanoillaan Jeesus palautti näiden lakien alkuperäisen merkityksen.

Jeesus pyrki vuorisaarnassaan korjaamaan joitakin näistä vääristä tulkinnoista osoittamalla kuulijoilleen tekstien alkuperäisen tarkoituksen ja merkityksen.

2\. Moos. 21:24, jossa sanotaan ”silmä silmästä, hammas hampaasta”, siteerattiin jakeissa Matt. 5:38–39 (”Teille on opetettu – – Mutta minä sanon teille”). Siinä viitattiin lex talionis -lakiin, niin sanottuun silmä silmästä -periaatteeseen. Tätä jaetta käytetään myös muualla Raamatussa (3. Moos. 24:20; 5. Moos. 19:21).

Tämän lain alkuperäinen tarkoitus oli vastustaa henkilökohtaista kostoa. Sen tarkoituksena oli estää verikosto tai kosto ilman sitä edeltävää tutkintaa. Tuomareiden oli arvioitava vahinko, minkä jälkeen määritettiin ja maksettiin asianmukainen rahallinen korvaus. Tällä käytännöllä haluttiin estää ihmisiä ”ottamasta lakia omiin käsiinsä”. Oikeuden piti toteutua, mutta se oli tehtävä Jumalan lain mukaisesti.

Jeesus Kristus, joka antoi nämä sosiaalista elämää koskevat lait Moosekselle, tiesi lain tarkoituksen; siksi hän saattoi soveltaa sitä objektiivisesti, sen alkuperäisen tarkoituksen mukaisesti. Lain motiivina oli tuoda oikeutta ja sovintoa sekä palauttaa rauha.

Joku voi väittää, että oikeudenmukaisuus viittaa tietyssä mielessä eräänlaiseen kostoon. Näyttää siltä, että näiden lakien asianmukainen soveltaminen oli yritys löytää oikeanlainen tasapaino oikeudenmukaisuuden ja koston ajatusten välille.