---
title:  Lisää lakeja
date:   24/08/2025
---

Jumala loi antaessaan lain Siinailla perustan sille, jonka mukaan hän opetti kansalleen, miten se voisi elää pyhää elämää hänen yhteydessään. Lain periaatteita oli kuitenkin sovellettava jokapäiväisessä elämässä, joten Jumala antoi heille lisää lakeja, niin sanotun ”liiton lain”. Tuomareiden tehtävänä oli valvoa näitä lakeja ja soveltaa niitä oikein.

”Kansa oli mieleltään orjuuden ja pakanuuden sokaisemaa ja huonontamaa eikä pystynyt täysin arvostamaan Jumalan kymmenen käskyn kauaskantoisia periaatteita. Jotta dekalogin velvoitukset voitaisiin paremmin ymmärtää ja omaksua, annettiin lisäsäännöksiä, jotka kuvailivat ja sovelsivat kymmenen käskyn periaatteita. Näitä lakeja kutsuttiin oikeuksiksi, koska ne perustuivat äärettömään viisauteen ja oikeudenmukaisuuteen ja koska kansalle jaettiin oikeutta niiden mukaan. Toisin kuin kymmenen käskyä, nämä annettiin kahdenkeskisesti Moosekselle, jonka piti sitten tiedottaa ne kansalle.” (1AO 292, 293.)

`Lue 2. Moos. 21:1–32. Mitä erityisiä määräyksiä annettiin koskien heprealaisia orjia, henkirikoksia ja ruumiinvammoja?`

Liiton laki kuvataan useissa luvuissa (2. Moos. 21:1–23:19). Kaikki nämä säädökset ja lait annettiin pahuuden vyöryn pysäyttämiseksi ja järjestäytyneen yhteiskunnan rakentamiseksi.

Orjuutta koskevat lait olivat erityisiä, eikä niitä pidä sekoittaa häijyyn ja pahuuden täyttämään nykyaikaiseen tai keskiaikaiseen orjuuden käytäntöön. Heprealaisia orjia itse asiassa suojeltiin ja arvostettiin. Nykyaikaisissa ja keskiaikaisissa yhteiskunnissa palvelijat ja orjat olivat omistajansa omaisuutta. Omistaja saattoi tehdä heille mitä halusi. Sen sijaan Raamatun laeissa asioista säädeltiin toisin. Orjien palvelusaika oli rajoitettu kuuteen vuoteen (2. Moos. 21:1–2; Jer. 34:8–22), ja seitsemäntenä vuonna kaikki orjat oli vapautettava, elleivät he halunneet jäädä isäntänsä luo. Isäntien oli myös annettava heille sapatit vapaiksi (2. Moos. 20:9–10) sekä huolehdittava heidän perustarpeistaan.

`Millä tavoin jotkin orjuuden periaatteista ovat edelleen olemassa? Mitä me voimme tehdä taistellaksemme näitä periaatteita vastaan?`