---
title:  Jumalallinen ”Minä”
date:   15/07/2025
---

Mooses-parka! Ensin farao haukkuu häntä, ja nyt hänen oma kansansa suorastaan kiroaa hänet.

Niinpä Mooses tuo valituksensa Jumalan eteen. Katkerana ja pettyneenä Israelin olojen huononemisesta hän kysyy: ”Herra, miksi tuotat onnettomuutta tälle kansalle? Minkä tähden lähetit minut? Siitä saakka kun minä sinun käskystäsi menin puhumaan faraolle, hän on kohdellut tätä kansaa aina vain huonommin, etkä sinä ole tehnyt mitään kansasi pelastamiseksi.” (2. Moos. 5:22–23.) Mooseksen tyytymättömyys Herraa kohtaan on ilmeinen ja tilanne huomioon ottaen ymmärrettävä.

Jumalan vastaus on kuitenkin voimallinen. Hän toimii, ja vieläpä hyvin päättäväisesti. ”Nyt saat nähdä, mitä minä teen faraolle – –.” (2. Moos. 6:1.)

`Lue 2. Moos. 5:22–6:8. Mikä on Jumalan vastaus Moosekselle? Mitä tärkeitä totuuksia tässä ilmenee?`

Jumala ei enää vain puhu, vaan hän puuttuu nyt väkevästi asioihin kansansa hyväksi. Hän muistuttaa Moosesta muutamista asiaankuuluvista tosiasioista: (1) Minä olen Jahve, Herra; (2) Minä olen ilmestynyt patriarkoille; (3) Minä olen tehnyt liittoni heidän kanssaan; (4) Minä olen luvannut antaa heille Kanaaninmaan; (5) Minä olen kuullut israelilaisten vaikeroinnin; ja (6) Minä olen muistanut liittoni antaakseni teille Luvatun maan.

Huomaa jumalallisen ”Minän” toistuminen. Minä, _HERRA, sinun Jumalasi, olen tehnyt sen ja sen, joten voit luottaa siihen, että teen hyväksesi, mitä olen luvannut._

Herra julistaa nyt juhlallisesti, että hän tekee Israelille neljä suurta asiaa, koska hän on heidän elävä Herransa: (1) ”Minä vien teidät pois pakkotyöstä Egyptistä”, (2) ”Minä pelastan teidät orjuudesta”, (3) ”Minä vapautan teidät kohotetun käteni voimalla ja ankarilla rangaistuksilla” ja (4) ”Minä otan teidät omaksi kansakseni ja olen teidän Jumalanne” (2. Moos. 6:6–7).

Nämä neljä jumalallista tekoa turvaavat ja luovat uudelleen Jumalan suhteen omaan kansaansa. Jumala on kaikkien näiden tekojen tekijä, ja israelilaiset ovat kaikkien näiden etujen ja armon vastaanottajia. Jumala tarjoaa nämä lahjat ilmaiseksi, rakkaudesta; hän teki niin silloin heille, ja hän tekee niin myös meille.