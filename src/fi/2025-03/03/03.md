---
title:  Rankka alku
date:   14/07/2025
---

Vaikka Mooseksen on täytynyt jo alusta alkaen ymmärtää, että se, mitä Herra oli antanut hänelle tehtäväksi, ei tulisi olemaan helppoa (siksi hän yritti välttää sen), hänellä ei luultavasti ollut aavistustakaan siitä, mitä oli tulossa.

`Lue 2. Moos. 5:3–23. Mitkä olivat välittömät seuraukset siitä, että Mooses ja Aaron kohtasivat faraon ensimmäisen kerran?`

Jo ennen kuin Mooses ja Aaron menivät faraon luo, he kokosivat Israelin vanhimmat sekä kansan yhteen ja kertoivat heille, mitä Jumala oli sanonut. He myös näyttivät heille Jumalan antamat merkit. Tämän seurauksena Israel uskoi, että Herra vapauttaisi heidät orjuudesta, ja he palvoivat Herraa (2. Moos. 4:29–31). Odotukset olivat varmasti korkealla: Herra aikoi vapauttaa heprealaiset orjuudesta – viimeinkin!

Mooses meni sitten Egyptin kuninkaan luo esittämään Jumalan vaatimukset, ja israelilaisten tilanne paheni entisestään. Heidän kärsimyksensä lisääntyi, ja heidän päivittäisestä työstään tuli entistä raskaampaa ja vaativampaa. Heitä syytettiin laiskuudesta, heitä kohdeltiin ankarammin ja heidän palveluksestaan tuli entistä vaikeampaa.

Kansan johtajat eivät olleet tyytyväisiä, joten heidän sekä Mooseksen ja Aaronin välinen yhteenotto oli paha, ja (kuten myöhemmin näemme) se yksinkertaisesti enteili sitä, millaisia ristiriitoja Mooses joutuisi käymään läpi oman kansansa kanssa tulevina vuosina.

`Lue 2. Moos. 5:21 ja asetu sitten näiden miesten asemaan, kun he kohtasivat Mooseksen ja Aaronin. Miksi he sanoivat niin kuin sanoivat?`

Ei ole kovin vaikea ymmärtää, miksi he olivat näreissään Moosekselle (”Nähköön Herra teidän tekonne ja tuomitkoon teidät”, he sanoivat). He ajattelivat Mooseksen tulevan vapauttamaan heidät egyptiläisistä eikä tekemään heidän elämäänsä egyptiläisten alaisuudessa entistä vaikeammaksi.

Sen lisäksi, että Mooseksen ja Aaronin oli oltava tekemisissä egyptiläisten kanssa, heidän oli myös oltava tekemisissä oman kansansa kanssa.