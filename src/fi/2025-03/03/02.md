---
title:  Kuka on Herra?
date:   13/07/2025
---

Jumalan ohjeiden mukaan Mooses menee faraon luo aloittaakseen prosessin, jossa hän, Mooses, veisi ”minun kansani, israelilaiset, pois Egyptistä” (2. Moos. 3:10).

`Mikä oli faraon vastaus Jumalan vaatimukseen: ”Päästä minun kansani” (ks. 2. Moos. 5:1–2), ja mitä merkitystä tällä vastauksella on?`

”Kuka on HERRA?” toteaa farao haluamatta edes tuntea tätä. Sen sijaan farao uhmaa tai jopa kieltää Jumalan myöntäessään, ettei tunne tätä. ”Minä en tunne HERRAA”, hän sanoo melkeinpä kerskaillen.

Kuinka moni ihminen on historian saatossa lausunut samalla tavoin? Kuinka traagista, sillä kuten Jeesus itse sanoi: ”Ja ikuinen elämä on sitä, että he tuntevat sinut, ainoan todellisen Jumalan, ja hänet, jonka olet lähettänyt, Jeesuksen Kristuksen.” (Joh. 17:3.)

Egypti ja farao sen kuninkaana symboloivat valtaa, joka kieltää Jumalan läsnäolon ja auktoriteetin. Se on kokonaisuus, joka vastustaa Jumalaa, hänen sanaansa ja kansaansa.

Faraon seuraava toteamus, ettei hän ”aio päästää Israelia”, paljastaa lisää kapinasta elävää Jumalaa vastaan. Se tekee Egyptistä vielä enemmän symbolin Jumalan kieltämisestä sekä myös häntä vastaan taistelevasta järjestelmästä.

Ei ihme, että monet näkivät saman asenteen vuosituhansia myöhemmin Ranskan vallankumouksessa (ks. myös Jes. 30:1–3 ja Ilm. 11:8). Farao luuli olevansa jumala tai jumalan poika, mikä on laaja-alainen viittaus uskoon omasta ylemmyydestä, voimasta ja älykkyydestä.

”Egypti kielsi elävän Jumalan olemassaolon julkeammin kuin mikään muu Raamatussa mainituista kansoista. Se vastusti Jumalan käskyjä. Yksikään hallitsija ei kapinoinut taivaan auktoriteettia vastaan avoimemmin tai röyhkeämmin kuin Egyptin kuningas. Kun Mooses toi hänelle Herran nimessä viestin, farao vastasi ylpeästi: ’Kuka on Herra, että minun olisi toteltava häntä ja päästettävä Israelin kansa menemään? Minä en tunne Herraa enkä aio päästää Israelia.’ (2. Moos. 5:2.) Tämä on selvää Jumalan kieltämistä, ateismia, ja profetian tarkoittama Egyptin nimellä esitetty maa kielsi samalla tavalla elävän Jumalan vaatimukset ja osoitti samankaltaista epäuskoa ja uhmaa.” (ST2023 170.)