---
title:  Ympärileikkaamattomat huulet
date:   16/07/2025
---

Herra oli antanut Moosekselle joitakin voimallisia lupauksia siitä, mitä hän aikoi tehdä. Vaikka sen täytyi rohkaista Moosesta, hänen rohkaistumisensa oli luultavasti lyhytaikaista, kun otetaan huomioon reaktio, jonka hän sai kansaltaan.

`Lue 2. Moos. 6:9–13. Mitä voimme oppia elämämme pettymysten ja kamppailun aikoja varten?`

Heprealaiset ovat niin masentuneita surussaan, kärsimyksissään ja kovassa työssään, etteivät he kuuntele Mooseksen vakuuttelevia sanoja Jumalan lupauksista. He ovat odottaneet niin kauan eivätkä heidän odotuksensa ole täyttyneet. Miksi nyt pitäisi olla toisin? He olivat menettämässä rohkeutensa ja toivonsa, minkä täytyi olla paljon katkerampaa, koska ehkä ensimmäistä kertaa koko elämänsä aikana heillä oli näköpiirissään todellinen toivo vapautuksesta.

Kukapa ei olisi ollut samanlaisessa tilanteessa? Kukapa ei olisi jossain vaiheessa tuntenut oloaan masentuneeksi, pettyneeksi, tyytymättömäksi – jopa Jumalan hylkäämäksi?

Muistatko kertomuksen Jobista? Entä Asafin, joka kamppaili jumalattomien vaurautta ja vanhurskaiden kärsimystä koskevien kysymystensä kanssa. Silti hän kirjoitti yhden kauneimmista uskontunnustuksista: ”Kuitenkin minä saan aina olla luonasi, sinä pidät kädestäni kiinni. Sinä johdatat minua tahtosi mukaan, ja viimein sinä nostat minut kunniaan. Taivaassa minulla on sinut, sinä olet ainoa turvani maan päällä. Vaikka ruumiini ja sieluni nääntyy, Jumala on kallioni, minun osani iankaikkisesti.” (Ps. 73:23–26.)

Jumala on kautta kansansa historian vakuuttanut sille, että hän on heidän kanssaan (Jes. 41:13; Matt. 28:20). Hän antaa heille rauhansa, lohdutuksensa ja vahvistaa heitä selviytymään elämän haasteista (Joh. 14:27; Joh. 16:33; Fil. 4:6–7).

Liiton sanat ”Minä otan teidät omaksi kansakseni ja olen teidän Jumalanne – –” (2. Moos. 6:7), ilmaisevat sen läheisen suhteen, jonka Herra halusi luoda kansansa kanssa.

`Pohdi lausetta: ”Minä otan teidät omaksi kansakseni ja olen teidän Jumalanne – –.” (2. Moos. 6:7.) ­Vaikka asiayhteys oli yhteisöllinen, miten tämä pätee ­jokaiseen meistä erikseen? Miten tämän suhteen tulisi näkyä jokapäiväisessä elämässämme? (Katso myös 2. Kor. 6:16.)`