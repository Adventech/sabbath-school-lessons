---
title:  Niin kuin Jumala faraolle
date:   17/07/2025
---

`Lue 2. Moos. 6:28–7:7. Miten Herra suhtautuu Mooseksen vastalauseeseen?`

Jumala esittäytyy Moosekselle Jahveksi, mikä tarkoittaa, että hän on henkilökohtainen ja lähellä oleva Jumala, kansansa Jumala, sekä Jumala, joka on solminut liittosuhteen heidän kanssaan.

Tämä lähellä oleva Jumala käskee Moosesta jälleen menemään ja puhumaan faraon kanssa. Itseluottamuksen puutteessa Mooses vastustaa jälleen: ”Kuinka siis farao kuuntelisi minua?” Tässäkin näemme paitsi Mooseksen nöyryyden, myös jälleen kerran hänen halunsa päästä pois tehtävästä, joka ei ole tähän mennessä sujunut kovin hyvin.

”Kun Jumala käski Moosesta palaamaan faraon luo, Mooses osoitti itseluottamuksen puutetta. Termi ’aral sepātajīm – kirjaimellisesti ’ympärileikkaamattomat huulet’, jota käytetään tässä ilmaisemaan Mooseksen puhekyvyn puutetta (6:12, 30) – on samankaltainen kuin 2. Moos. 4:10 käytetty termi: ’hidas puhe’.” – Andrews Bible Commentary, Old Testament,” Exodus” (Berrien Springs, MI: Andrews University Press, 2020), s. 205.

Jumala antaa armossaan Mooseksen avuksi Aaronin. Mooses puhuu Aaronille, joka sitten puhuu julkisesti faraolle; näin Mooses toimii Jumalan roolissa egyptiläisen kuninkaan edessä ja Aaron hänen profeettanaan.

Tämä kertomus antaa erinomaisen määritelmän profeetan osasta. Profeetta on Jumalan edustaja; hän on Jumalan äänitorvi, joka välittää ja tulkitsee Jumalan sanaa ihmisille. Kuten Mooses puhui Aaronille, ja Aaron ilmoitti sen sitten faraolle, niin Jumala kommunikoi profeetan kanssa, joka sitten julistaa Jumalan opetuksen kansalle. Tämä voi tapahtua suullisesti, henkilökohtaisesti, tai kuten tavallisimmin tapahtui, profeetta sai viestin Jumalalta ja kirjoitti sen sitten ylös.

Jumala selittää Moosekselle myös, mitä hän voi odottaa kohtaamisissaan faraon kanssa. Jumala varoittaa häntä siitä, että yhteenotosta tulee jännittynyt ja pitkä. Toisen kerran Jumala korostaa Moosekselle, että farao tulee olemaan hyvin itsepäinen ja että Jumala kovettaa hänen sydämensä. (2. Moos. 4:21; 2. Moos. 7:3). Lopputulos päättyy kuitenkin johonkin hyvään, sillä ”egyptiläiset ymmärtävät, että minä olen Herra” (2. Moos. 7:5). Toisin sanoen, jopa tulevan kaaoksen keskellä Jumala tullaan kirkastamaan.