---
title:  Lisäaineistoa
date:   22/08/2025
---

Lue Ellen G. White, Alfa ja omega, osa 1, s. 285–292, 312–322 tai Patriarkat ja profeetat, s. 281–289, 310–322.

”Jumala halusi tehdä lakinsa julistamisen tilaisuuden pelottavan juhlalliseksi, niin että se vastasi sen ylevää luonnetta. Kansan oli saatava se vaikutelma, että sen tuli suhtautua syvän kunnioittavasti kaikkeen, mikä liittyi Jumalan palvelukseen.” (1AO 285.)

Tämä kunnioituksen periaate on voimassa tänäänkin. Jumalan kunnian näkeminen luo sydämiimme kiitollisuutta ja nöyryyttää ylpeytemme. Mitä lähempää näemme Jumalan pyhyyden, sitä enemmän epätäydellisyyksiä havaitsemme omassa elämässämme, mikä saa meidät janoamaan entistä enemmän hänen muuttavaa läsnäoloaan sekä haluamaan olla enemmän hänen kaltaisensa.

Tietäessämme sen, mitä olemme Jumalaan ja hänen pyhään lakiinsa verrattuna, tulemme täysin riippuvaisiksi Kristuksen meidän edestämme kärsimästä sijaiskuolemasta.

Jeesus teki samalla selväksi, että jos nöyrästi hyväksymme Jumalan Herraksemme ja kuninkaaksemme, hänen käskyjään ei ole vaikea noudattaa (Matt. 11:28–30). Kristus teki myös selväksi, että jumalallinen laki on pysyvästi voimassa (Matt. 5:17–20). Kun noudatamme Jumalan lakeja rakkaudesta ja kiitollisuudesta häntä kohtaan sen pelastuksen vuoksi, jonka hän on meille lahjoittanut ilmaiseksi, voimme kokea hänen kanssaan pelastavan suhteen koko täyteyden. Samalla, kun nautimme lain noudattamisen tuomista suurista eduista, voimme myös nauttia varmuudesta siitä, että pelastuksemme löytyy Jeesuksesta, ei lain noudattamisestamme.

**Keskustelunaiheita:**

`Lain vastaanottamiseen valmistautuminen auttoi ihmisiä ymmärtämään, millaista kunnioitusta heidän tarvitsi ilmaista. Missä kirkossamme ja seurakuntaelämässämme on nykyään samanlaista kunnioitusta ja ihailua Jumalaa kohtaan? Vai olemmeko jotenkin hitaasti kadottaneet sen?`

`Tutustu tarkemmin tähän liiton mukaiseen kaavaan: ”Minä olen heidän Jumalansa, ja he ovat minun kansani.” Mitä tämä merkitsee meille tänään, ja miten se pitäisi tuoda esiin sekä yksilöllisesti että yhteisönä?`

`Miten meidän on vastattava kuulemaamme yleiseen väitteeseen, että ristin jälkeen laki on kumottu?`