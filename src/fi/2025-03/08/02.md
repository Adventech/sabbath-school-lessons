---
title:  Siinainvuorella
date:   17/08/2025
---

`Lue 2. Moos. 19:1–8. Mitä Jumala lupasi kansalla täällä, Siinainvuoren juurella?`

Jumala johdatti israelilaiset Siinainvuorelle, jossa hän pian antaisi heille kymmenen käskyä (dekalogin). Jabal Mūsā (korkeus 2 285 metriä) Siinain niemimaalla on todennäköisesti paikka, jossa Mooses kohtasi Jumalan useita kertoja (esim. 2. Moos. 3:1; 2. Moos. 19:2; 2. Moos. 24:18). Vuosia myöhemmin myös Elia kohtasi Jumalan täällä (1. Kun. 19:8). Tämä on sama vuori, jolla Jumala kutsui Mooseksen johtamaan Israelin pois Egyptistä (2. Moos. 3:1, 10). Tuolloin Jumala ilmoitti Moosekselle, että hän tulisi palvelemaan Jumalaa vapautetun Israelin kanssa tässä samassa paikassa, mikä olisi Moosekselle merkki siitä, että Abrahamin, Iisakin ja Jaakobin Jumala johti heitä (2. Moos. 3:12).

Kaksi kuukautta kestäneen matkan jälkeen israelilaiset saapuivat Siinain autiomaahan (2. Moos. 19:1), jossa he viipyivät noin vuoden (vrt. 4. Moos. 10:11–12). Tämän vuoden aikana annettiin monia lakeja, jotka on kuvattu 2. Moos. 19–40, 3. Moos. 1–27 ja 4. Moos. 1:1–10:10. Israelin oleskelu Siinainvuorella on keskeinen osa kertomusta, joka löytyy viidestä Mooseksen kirjasta. Tässä on perusta sille, että heistä tuli Jumalan valittu kansa, ainoa kansa, joka ei ole pakanuuden ja epäjumalanpalveluksen läpitunkema.

Jumala tekee aloitteen ja solmii liiton itsensä ja Israelin välille. Edellytyksenä on, että kansa on kuuliainen ja säilyttää suhteensa häneen. Tällöin Jumala lupaa tehdä heistä erityisen aarteensa, pappisvaltakunnan, pyhän kansan.

Pyhänä kansana oleminen tarkoittaa Jumalalle omistautumista sekä Jumalan luonteen ilmaisemista muille, erityisesti ympäröiville kansoille. Heidät oli myös kutsuttu toimimaan pappisvaltakuntana, joka johdattaisi muut kansat Jumalan luokse ja opettaisi heille hänen tiensä ja lakinsa. Heidän tuli olla Jumalan erityinen aarre, koska hän halusi Israelin olevan hänen erityinen välittäjänsä, joka valaisisi maailmaa tietämyksellään Jumalasta ja hänen luonteestaan.

Tämä liitto perusti laillisesti Jumalan ja hänen kansansa välisen suhteen. Yleinen liiton kaava, joka hieman vaihtelee eri teksteissä, on seuraava: ”Minä olen heidän Jumalansa, ja he ovat minun kansani” (ks. 2. Moos. 6:7; 3. Moos. 26:12; Jer. 24:7; Jer. 31:33; Hepr. 8:10; Ilm. 21:3).