---
title:  Kymmenen käskyn lahja
date:   19/08/2025
---

`Lue 2. Moos. 20:1–17. Mitkä ovat kymmenen käskyn periaatteet ja miten se on järjestetty?`

Huomaa, että dekalogi ei ala käskyillä, vaan Jumalan armollisella toiminnalla kansansa hyväksi:

”Minä olen Herra, sinun Jumalasi, joka johdatin sinut pois Egyptistä, orjuuden maasta.” (2. Moos. 20:2.) Herra osoittaa ensin armonsa antamalla Israelille vapauden ja pelastuksen, ja vasta sitten hän ilmoittaa tahtonsa. Näitä käskyjä tuli noudattaa rakkaudesta ja kiitollisuudesta Jumalaa kohtaan, sen vuoksi mitä hän teki heidän hyväkseen.

Käskyjen avainsana on ”rakkaus” (Room. 13:10). Suurin käsky on rakkauden käsky, joka ilmaistaan kahdella tavalla: rakkaudessa Jumalaa kohtaan (5. Moos. 6:5) ja rakkaudessa lähimmäistä kohtaan (3. Moos. 19:18).

Neljässä ensimmäisessä käskyssä selvitetään, mitä tarkoittaa Jumalan rakastaminen; seuraavissa kuudessa käskyssä laki selvittää, mitä tarkoittaa lähimmäisen rakastaminen. Kymmenen käskyä alkaa Jumalan kunnioittamisella yli kaiken (vertikaalinen rakkaus) ja jatkuu lähimmäisen kunnioittamisella (horisontaalinen rakkaus):

1. Jumalan kunnioittaminen antamalla hänelle ensimmäinen ja korkein sija kaikissa elämäntilanteissamme.
2. Jumalan ainutlaatuisen aseman kunnioittaminen ja sen säilyttäminen siten, ettei häntä korvata epäjumalalla missään fyysisessä, symbolisessa eikä hengellisessä muodossa.
3. Jumalan nimen – hänen maineensa ja luonteensa – kunnioittaminen.
4. Hänen lepo- ja jumalanpalveluspäivänsä – sapatin – kunnioittaminen.
5. Vanhempien kunnioittaminen.
6. Elämän kunnioittaminen.
7. Avioliiton kunnioittaminen.
8. Ihmisten omaisuuden kunnioittaminen.
9. Toisten maineen kunnioittaminen.
10. Itsemme kunnioittaminen niin, etteivät itsekkäät halut pilaa luonnettamme.

Jeesus itse sanoi: ”Jos te rakastatte minua, te noudatatte minun käskyjäni.” (Joh. 14:15; ks. myös 1. Joh. 4:20–21.) Todellinen kuuliaisuus on yksinkertaisesti rakkauden ja kiitollisuuden ilmaus Jeesusta kohtaan, ja tämä rakkaus ilmenee voimallisimmin siinä, miten kohtelemme lähimmäisiämme.