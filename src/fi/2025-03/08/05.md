---
title:  Jumalan lain eri tehtävät
date:   20/08/2025
---

Jumalan laki ilmaisee Jumalan luonteen, sen, kuka hän on. Niin kuin Jumala on pyhä, vanhurskas ja hyvä, niin on myös hänen lakinsa. Paavali vahvistaa: ”Laki itse on silti pyhä, ja käsky on pyhä, oikea ja hyvä.” (Room. 7:12.)

Raamatussa Jumalan laki nähdään hyvin myönteisessä valossa (Matt. 5:17–18; Joh. 14:15; 1. Kor. 7:19). Laista voi laatia runoja (kuten Ps. 119), siitä voi laulaa (Ps. 19) ja sitä voi mietiskellä yötä päivää (Ps. 1:2; Joos. 1:8). Laki auttaa pitämään ihmisen erossa pahuudesta ja antaa viisautta, ymmärrystä, terveyttä, vaurautta ja rauhaa (5. Moos. 4:1–6, Sananl. 2–3).

1.	Jumalan laki on kuin aita, joka määrittelee suuren vapaan tilan elämää varten, sekä varoittaa, että tietyn pisteen ulkopuolella odottavat vaara, ongelmat, vaikeudet ja jopa kuolema (1. Moos. 2:16–17; Jaak. 2:12).
2.	Laki on myös tienviitta, joka osoittaa Jeesukseen, joka antaa syntimme anteeksi ja muuttaa elämämme (2. Kor. 5:17; 1. Joh. 1:7–9). Näin se johdattaa meidät paidagogoksena, kasvattajanamme/valvojanamme, Kristuksen luo (Gal. 3:24).

`Lue Jaak. 1:23–25. Mitä Jaakob sanoo, ja miten nämä sanat auttavat meitä ymmärtämään lain tehtävän ja merkityksen, vaikka se ei voi pelastaa meitä?`______

Peili voi paljastaa vikasi. Peilissä ei ole kuitenkaan mitään, mikä voisi korjata ne. Peili osoittaa ongelmat, mutta ei tarjoa niihin ratkaisua. Sama pätee Jumalan lakiin. Yritys tulla vanhurskaaksi Jumalan edessä lakia noudattamalla olisi kuin tuijottaisi peiliin toivoen, että peili ennemmin tai myöhemmin saisi vikasi katoamaan.

Koska pelastus on uskon eikä tekojen – mukaan lukien lain teot – kautta, jotkut kristityt väittävät, että laki on mitätöity ja ettei meidän enää tarvitse noudattaa sitä. Kun otetaan huomioon, että laki itsessään määrittelee synnin – ”vasta lain vaikutuksesta tulin tuntemaan synnin – – ” (Room. 7:7) – tämä väite on tietenkin törkeä väärintulkinta lain ja evankeliumin suhteesta. Lain olemassaolo on juuri se syy, miksi tarvitsemme evankeliumia.

`Kuinka hyvin olet onnistunut yrityksissäsi noudattaa Jumalan lakia? Tarpeeksi hyvin, jotta voit perustaa pelastuksesi sille? Jos et, miksi tarvitset evankeliumia?`