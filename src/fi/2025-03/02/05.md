---
title:  Neljä tekosyytä
date:   09/07/2025
---

`Lue 2. Moos. 4:1–17. Mitä merkkejä Jumala antoi Mooseksen tehtäväksi vahvistaakseen hänen asemaansa Jumalan sanansaattajana?`

Mooses yritti jälleen kerran vapauttaa itsensä tehtävästä (ks. 2. Moos. 3:11). Hän ei halunnut mennä Egyptiin ja kohdata faraota. Olihan hän jo aiemmin epäonnistunut. Hänen oma kansansa ei myöskään uskonut häneen eikä hyväksynyt häntä johtajakseen. Siksi hän muotoili kolmannen vastaväit­teensä: ”Entä jos he eivät usko eivätkä kuuntele minua – –?” (2. Moos. 4:1.) Tämän tarkoituksena ei ollut oppia jotain uutta, vaan se oli yritys sanoa ”ei” sille vastuulle, jonka Jumala pyysi häntä ottamaan.

Moosekselle annetaan kaksi ihmettä Israelin vanhimmille ja faraolle: sauvan muuttuminen käärmeeksi ja takaisin sekä käden spitaali ja sen paraneminen. Ne vakuuttaisivat vanhimmat Jumalan toiminnasta. Jos niin ei kävisi, kolmas ihme olisi veden muuttaminen vereksi (2. Moos. 4:8, 9).

Vaikka Jumala antoi Mooseksen käyttöön nämä valtavat ihmeet, tämä esittää silti vielä neljännen tekosyyn: hän ei ole hyvä puhuja.

`Lue 2. Moos. 4:10–18. Miten Herra vastaa Moosekselle? Mitä voimme oppia sellaista tilannetta varten, johon uskomme Jumalan kutsuvan meitä?`

Tämä neljän tekosyyn sarja osoittaa Mooseksen haluttomuuden seurata Jumalan kutsua. Näillä ”kohtuullisilla” vastaväitteillä hän peittää haluttomuutensa lähteä. Kolme ensimmäistä tekosyytä ovat kysymysten muodossa: (1) Kuka minä olen? (2) Kuka sinä olet? ja (3) Entä jos he eivät usko minua? (4) Neljäs vastaväite on toteamus: ”En ole hyvä puhuja.” Jumala reagoi näihin kaikkiin ja antoi voimallisen ratkaisunsa. Näiden tekosyiden sijaan Jumala tuo esiin monet valtavat lupaukset.

Sitten Mooses esittää viidennen ja viimeisen vetoomuksensa pyytäen suoraan: ”Minä pyydän, Herra, lähetä joku muu.” (2. Moos. 4:13.) Vastauksena pyyntöön Jumala sanoo Moosekselle, että hän on jo lähettämässä Mooseksen veljen Aaronin tätä tukemaan. Lopulta Mooses antaa periksi ja pyytää Jetrolta siunauksen ennen kuin lähtee Egyptiin.