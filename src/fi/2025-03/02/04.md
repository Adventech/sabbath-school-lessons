---
title:  Herran nimi
date:   08/07/2025
---

`Lue 2. Moos. 3:13–22. Miksi Mooses halusi tietää Jumalan nimen ja mikä merkitys hänen nimellään on?`

Jumala esittelee itsensä Moosekselle nimellä ”’ähjǟ ’ašer ’ähjǟ”, mikä tarkoittaa kirjaimellisesti ’Minä olen se, joka minä olen’. 2. Moos. 3:12 Jumala käyttää samaa verbiä ’ähjǟ kuin jakeessa 14, kun hän sanoo Moosekselle ”minä olen sinun kanssasi”. Se tarkoittaa, että Jumala on ikuinen. Hän on kaiken yläpuolella ja erillään tästä maailmasta, mutta samalla läsnä ja mukana tässä maailmassa. Voimme tuntea läheisesti, ja hän asuu ”murtuneiden ja nöyrien” luona. (Jes. 57:15.)

Jumalan asianmukainen nimi ”Jahve” (”HERRA”, RK 2012) oli Jumalan kansan tiedossa alusta alkaen, vaikka he eivät tienneetkään nimen syvempää merkitystä. Myös Mooses tunsi nimen Jahve, mutta muiden tavoin hän ei tiennyt sen todellista merkitystä. Hänen kysymyksensä ”Mikä on sinun nimesi?” koskee tuota syvempää merkitystä.

2\. Moos. 6:3 on hyödyllinen vihje, kun Jumala toteaa: ”Abrahamille, Iisakille ja Jaakobille minä olen ilmestynyt Jumalan, Kaikkivaltiaan nimisenä, mutta nimeäni Jahve minä en heille ilmoittanut.” Se ei tarkoita, etteivätkö Aadam, Nooa, Abraham ja patriarkat tunteneet nimeä ”Jahve” (ks. 1. Moos. 2:4, 9; 1. Moos. 4:1, 26; 1. Moos. 7:5; 1. Moos. 15:6–8 jne.). Sen sijaan se tarkoittaa, että he eivät tunteneet nimen syvempää merkitystä.

Jumalan nimi Jahve viittaa siihen, että hän on henkilökohtainen Jumala, oman kansansa Jumala, liiton Jumala. Hän on lähellä oleva ja läheinen Jumala, joka osallistuu ihmiskunnan asioihin. Kaikkivaltias Jumala (1. Moos. 17:1) on Jumala, joka ihmeellisesti puuttuu asioihin voimallaan. Jahve on kuitenkin Jumala, joka osoittaa moraalisen voimansa rakastaen ja pitäen huolta. Hän on sama Jumala kuin ’Elōhīm (”mahtava, vahva, käsityskykymme ylittävä Jumala”, ”kaikkien ihmisten Jumala”, ”maailmankaikkeuden hallitsija”, ”kaiken Luoja”), mutta nimi Jahve itsessään ilmaisee erilaisia puolia koskien Jumalan suhdetta ihmiskuntaan nähden.

Nimen tuntemisessa tai Jumalan nimeen vetoamisessa ei ole mitään maagista. Kyse on Jumalan nimen julistamisesta, mikä tarkoittaa sitä, että muille opetetaan totuus tästä Jumalasta ja pelastuksesta, jonka hän tarjoaa kaikille uskossa sen vastaanottaville. Kuten Joel sanoo: ”– – jokainen, joka huutaa avukseen Herran nimeä, pelastuu.” (Joel 3:5.)