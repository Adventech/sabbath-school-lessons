---
title:  Palava pensas
date:   06/07/2025
---

Kun Mooses oli paennut Midianiin, hänen elämänsä oli suhteellisen helppoa. Hän meni naimisiin, sai kaksi poikaa, Gersomin ja Elieserin (2. Moos. 18:3–4), ja hän kuului Midianissa asuneen appensa ja papin, Jetron, laajaan perheeseen. Hän vietti 40 vuotta paimenena Daavidin tavoin (2. Sam. 7:8) ja nautti Jumalan läsnäolosta, joka näkyi erityisesti luonnossa.

Mooses ei suinkaan vain nauttinut elämästä. Nämä vuodet Herran kanssa vaeltaen muuttivat häntä ja valmistivat häntä johtajan tehtävään. Jumala käytti Moosesta tämän hiljaiselon aikana erämaassa myös kirjoittamaan jumalallisen inspiraation vaikutuksesta kaksi vanhinta Raamatun kirjaa: Jobin kirjan ja Ensimmäisen Mooseksen kirjan (ks. 1AO 235 tai PP 231; Francis D. Nichol, et al., eds., The SDA Bible Commentary, vol. 3, s. 1140). Mooses sai Jumalalta myös keskeisiä näkökohtia ymmärtääkseen paremmin suurta taistelua, luomista, syntiinlankeemusta, vedenpaisumusta, patriarkkoja ja ennen kaikkea pelastussuunnitelmaa. Mooses oli keskeisessä asemassa välittäessään koko ihmiskunnalle tietoa elävästä Jumalasta, Luojastamme ja ylläpitäjästämme. Samoin hän välitti tiedon siitä, mitä Jumala tekee tuhoa aiheuttavalle synnille. Pelastushistoriassa ei ole juurikaan järkeä ilman sitä ratkaisevaa perustaa, jonka Mooses Pyhän Hengen innoittamana välitti meille, erityisesti Ensimmäisessä Mooseksen kirjassa.

`Lue 2. Moos. 3:1–6. Mitä merkitystä on sillä, että Herra esitteli itsensä Moosekselle Abrahamin, Iisakin ja Jaakobin Jumalana?`

Mooses näki, että palava pensas ei kulunut tulessa, ja siksi hän ymmärsi näkevänsä ihmeen, ja että jotain dramaattista ja tärkeää oli juuri tapahtumassa hänen silmiensä edessä. Kun hän siirtyi lähemmäs, Herra käski häntä riisumaan kenkänsä syvän kunnioituksen merkiksi, koska Jumalan läsnäolo teki paikasta pyhän.

Herra esitteli itsensä Moosekselle Abrahamin, Iisakin ja Jaakobin Jumalana (2. Moos. 3:6). Herra oli luvannut näille patriarkoille, että heidän jälkeläisensä perisivät Kanaanin, luvatun maan, josta Mooses varmasti oli tietoinen. Jo ennen kuin Jumala sanoi sen ääneen, hän oli raivaamassa tietä Moosekselle, jotta tämä voisi tietää, mitä oli tulossa ja millaisen ratkaiseva rooli hänellä siinä olisi.