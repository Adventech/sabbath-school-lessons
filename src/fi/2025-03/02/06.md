---
title:  Ympärileikkaus
date:   10/07/2025
---

`Lue 2. Moos. 4:18–31. Miten ymmärrämme tämän oudon kertomuksen, ja mitä voimme siitä oppia?`

Raamatun tutkijat järkyttyvät lukiessaan, että sen jälkeen kun Mooses totteli Herraa ja lähti matkalle takaisin Egyptiin, Herra ”aikoi surmata hänet” (2. Moos. 4:24). Kertomuksen asiayhteydestä käy ilmi, että kyse oli ympärileikkauksesta. Mooseksen nuorinta poikaa ei ollut ympärileikattu, kuten Abrahamin ja Jumalan välinen liitto vaati (1. Moos. 17:10–11).

Mooseksen oli Jumalan kansan johtajana osoitettava täydellistä Jumalan tahtoon alistumista ja kuuliaisuutta, jotta hän olisi pätevä johtamaan muita ihmisiä kuuliaisuuteen. Hänen tuli olla malliesimerkki täydellisestä antautumisesta Jumalalle. Hänen vaimonsa Sippora oli toimelias nainen ja ympärileikkasi poikansa pelastaakseen miehensä hengen. Hän kosketti Moosesta verisellä esinahalla, ja tämä veri edustaa sovitusta, elämää ja liiton sinetöintiä.

Tapahtuma tarjoaa tärkeä opetuksen: ei tule jättää koskaan tekemättä sitä, minkä tiedämme olevan oikein.

”Matkallaan Midianista Mooses sai hätkähdyttävän ja ankaran varoituksen Herran epäsuosiosta. Hänelle ilmestyi enkeli, ja näytti siltä kuin tämä olisi tahtonut heti surmata hänet. Mitään selitystä ei annettu, mutta Mooses muisti laiminlyöneensä Jumalan erään vaatimuksen – – hän oli jättänyt suorittamatta ympärileikkauksen menot nuorimmalle pojalleen. Hän ei ollut täyttänyt sitä ehtoa, jolla hänen lapsensa olisi päässyt osallistumaan Israelin kanssa tehdyn Jumalan liiton siunauksista, ja heidän johtajakseen valitun syyllistyminen moiseen laiminlyöntiin olisi pakostakin vähentänyt kansalle annettavien Jumalan määräysten tehokkuutta. Peläten miehensä tulevan surmatuksi Sippora suoritti nämä menot itse, jonka jälkeen enkeli salli Mooseksen jatkaa matkaansa. Suorittaessaan tehtäväänsä faraon edessä Mooses joutui suureen vaaraan, ja vain pyhät enkelit saattoivat varjella hänen henkeään. Mutta hän ei olisi ollut turvassa niin kauan kuin hän ei ollut tehnyt sitä, minkä tiesi velvollisuudekseen, sillä Jumalan enkelit eivät tuolloin olisi voineet suojata häntä.” (1AO 240–241.)

`Mitä tämä kertomus kertoo sinulle siitä, jos olet laiminlyönyt velvollisuutesi? Mitä muutoksia sinun täytyy tehdä tänään?`