---
title:  Kansansa keskellä
date:   03/09/2025
---

Jumala opetti kansaansa eri tavoin, ja yksi niistä oli pyhäkkö. Kaikki sen palvelukset viittasivat Jeesukseen; ne olivat vertauksia pelastussuunnitelmasta, joka toteutuisi Jeesuksen kautta monia vuosisatoja myöhemmin.

`Lue 2. Moos. 25:1–9. Mitä ratkaisevia, käytännöllisiä ja teologisia totuuksia näissä jakeissa on?`

Vaikka Jumala johti israelilaisia ja oli heitä lähellä, hän käski Moosesta rakentamaan pyhäkön (2. Moos. 25:8). Jumala halusi osoittaa heille konkreettisesti, että hän oli heidän kanssaan. Vaikka he olivat tehneet väärin monta kertaa, hän ei ollut hylännyt heitä, ja he pääsivät ”jälleen taivaan suosioon” (1AO 323). He saivat käskyn, ja rakentaminen alkoi.

Raamattu vakuuttaa meille, että Jumala ei asu ihmisten rakentamissa temppeleissä ja rakennuksissa (Ap. t. 7:47–50). Paavali toteaa Ateenan Areopagilla: ”Jumala, joka on luonut maailman ja kaiken, mitä siinä on, hän, joka on taivaan ja maan Herra, ei asu ihmiskäsin tehdyissä temppeleissä.”    (Ap. t. 17:24.) Myös kuningas Salomo toteaa: ”Mutta asuisiko Jumala maan päällä? Taivasten taivaatkaan eivät ole sinulle kyllin avarat – miten sitten tämä temppeli, jonka olen rakentanut!” (1. Kun. 8:27.) Pyhäkön oli määrä olla paikka, jossa Jumala ilmaisisi läsnäolonsa ihmisille.

Israelilaisten oli määrä tuoda vapaaehtoinen uhri pyhäkön rakentamista varten. Heidän tuli antaa arvokkaita ja kalliita lahjoja, kuten kultaa, hopeaa, pronssia, akasiapuuta, erilaisia hienoja kankaita, oliiviöljyä ja mausteita.

2\. Moos. 25:10–27:21 kerrotaan monia yksityiskohtia pyhäkköteltasta ja sen palveluksista. Jumala antoi Moosekselle mallin, joka sisälsi tarkat ohjeet pyhäkköteltan rakentamisesta ja sisustamisesta, mukaan lukien liitonarkku, uhrileipäpöytä, lampunjalka, alttarit, verhot, värit ja mitat.

Mooseksen oli rakennettava telttamaja sen esikuvan mukaan, jonka Jumala oli hänelle näyttänyt (2. Moos. 25:9, 40; 2. Moos. 26:30) ja joka oli ilmentymä taivaan pyhäköstä (Hepr. 8:1–2; Hepr. 9:11). Maanpäällinen pyhäkkö oli palvellut ratkaisevassa tehtävässä siihen saakka, kunnes Jeesus kuoli. Hänen palvelutyönsä taivaan pyhäkössä teki maanpäällisen pyhäkön tarpeettomaksi. Tätä totuutta symboloi väliverhon repeäminen kaikkeinpyhimmän edestä Kristuksen kuollessa (Matt. 27:51; Mark. 15:38).