---
title:  Jumalan Hengen täyttämä
date:   04/09/2025
---

Jumala neuvoi Moosesta kaikissa yksityiskohdissa. Papeilla tuli olla papilliset puvut, mutta ylipappi käytti erityistä efodi-kasukkaa, jossa olivat Jaakobin poikien nimet. Hänellä oli myös rintakilpi, jossa olivat urim ja tummim, ja jonka tuli olla hänen sydäntään vasten (2. Moos. 28). Kaikkien pappien tuli olla vihittyjä virkaansa (2. Moos. 29). Muita huolellisesti valmistettavia varusteita olivat suitsutusalttari, pronssiallas, pyhä öljy ja suitsutusaineet (2. Moos. 30).

`Lue 2. Moos. 31:1–18, RK 2012. Minkä erityisen avun Jumala antoi, jotta kaikki pyhäkköteltan yksityiskohdat ja siihen liittyvät palvelut valmisteltaisiin ja rakennettaisiin kauniilla ja asianmukaisella tavalla?`

Raamatussa lukee nyt ensimmäistä kertaa, että Jumala täyttää ihmisen Jumalan Hengellä. Mitä se tarkoittaa? Besalel sai voiman taiteelliseen työskentelyyn pyhäkköteltan parissa. Hänet täytettiin eli varustettiin uusilla taidoilla, ymmärryksellä ja tiedoilla tarvittavasta käsityötaidosta. Lisäksi Jumala antoi Oholiabille ja monille muille käsityöläisille saman Hengen auttamaan tässä työssä.

Kaiken tämän luovuuden keskellä Jumalan sapatti esitetään merkkinä Jumalan ja hänen kansansa välillä siitä, että Herra pyhittää heidät. Se tarkoittaa, että neljännen käskyn noudattaminen liittyy pyhitykseen. Hesekiel huomautti myöhemmin: ”Myös sapattini minä annoin heille, jotta se olisi merkkinä liitostamme ja muistuttaisi heitä siitä, että minä, Herra, olen pyhittänyt heidät omaksi kansakseni.” (Hes. 20:12.)

Sapatti on muistutus siitä, että Herra ei ole vain Luojamme (1. Moos. 2:2–3), Lunastajamme ja Jumalamme (5. Moos. 5:15; Mark. 2:27–28), vaan hän on myös Pyhä. Hän muuttaa ihmisiä läsnäolollaan; hänen Henkensä ja sanansa kautta he kasvavat heijastamaan rakastavaa, ystävällistä, epäitsekästä ja anteeksiantavaa luonnetta.

Suurin lahja, jonka Jumala antoi Moosekselle, oli kym­menen käskyä, jotka hän itse kirjoitti kahteen kivitauluun (2. Moos. 31:18; 5. Moos. 9:9–11). Nämä taulut oli määrä viedä kaikkeinpyhimpään ja asettaa liitonarkkuun, joka oli armoistuimen alla (2. Moos. 25:21, VKR/RK 2012).

`Ilmaisu ”armoistuin” tulee hepreankielisestä sanasta, jonka merkitys on ’sovittaa’. Miksi sitten tämä ”armoistuin” asetettaisiin suoraan Jumalan lain yläpuolelle?`