---
title:  Kirja ja veri
date:   31/08/2025
---

`Lue 2. Moos. 24:1–8. Millainen osa Jumalan sanan lukemisella ja veren vihmomisella on Jumalan ja hänen kansansa välisen liiton vahvistamisessa?`

Raamatun elävä Jumala on suhteiden Jumala. Tärkeää Herramme kannalta ei ole jokin asia tai agenda, vaan ihminen. Niinpä Jumala kiinnittää huomiota ihmisiin, ja hänen toimintansa ensisijainen tarkoitus on rakentaa henkilökohtainen suhde ihmisiin. Loppujen lopuksi Jumalan, joka ”on rakkaus”, täytyisi olla Jumala, joka todella välittää suhteista, sillä miten voisi olla rakkautta ilman suhdetta?

Jeesus sanoi: ”Ja kun minut korotetaan maasta, minä vedän kaikki luokseni.” (Joh. 12:32.) Jumala ei ole kiinnostunut ainoastaan eettisestä käyttäytymisestämme, oikeasta opista tai joukosta oikeita tekoja, vaan ennen kaikkea henkilökohtaisesta, läheisestä suhteesta meihin. Molemmissa luomisasetuksissa (1. Moos. 1–2) on kyse suhteesta: ensimmäisessä vertikaalisesta suhteesta Jumalan kanssa (sapatti) ja toisessa horisontaalisesta suhteesta ihmisten välillä (avioliitto).

Liiton vahvistaminen Siinailla lujitti sen erityisen suhteen, jonka Jumala halusi kansansa kanssa. Seremoniassa kansa huusi kahdesti, että se tottelisi Jumalaa kaikessa, mitä hän vaati. ”Me teemme kaiken, mitä Herra on käskenyt”, he julistivat (2. Moos. 24:3). He myös tarkoittivat sitä, mutta he eivät ymmärtäneet rikkinäisyyttään, haurauttaan ja voimattomuuttaan. Liiton veri vihmottiin kansan päälle, mikä osoitti, että vain Kristuksen ansiosta Israel pystyi noudattamaan Jumalan ohjeita.

Emme halua hyväksyä sitä, että ihmisluontomme on hauras, heikko ja täysin syntinen. Meillä on luontainen taipumus pahuuteen. Voidaksemme tehdä hyvää, meidän on saatava apua itsemme ulkopuolelta. Tämä apu tulee vain ylhäältä, Jumalan armon voimasta, hänen sanastaan ja Pyhältä Hengeltä. Vaikka meillä on kaikki tämä käytettävissämme, pahuus on meille silti niin helppoa, eikö vain?

Tästä syystä läheinen henkilökohtainen suhde Jumalaan oli ihmisille silloin Siinailla yhtä tärkeää kuin meille nykyään.

`”Me teemme kaiken, mitä Herra on käskenyt.” (2. Moos. 24:3.) Kuinka monta kertaa olet sanonut saman asian kuitenkin epäonnistuen? Mikä on ainoa ratkaisu?`