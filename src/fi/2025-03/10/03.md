---
title:  Jumalan näkeminen
date:   01/09/2025
---

`Lue 2. Moos. 24:9–18. Minkä hämmästyttävän kokemuksen israelilaiset saivat tässä yhteydessä?`

Sen jälkeen, kun liitto oli vahvistettu uudelleen Jumalan kanssa, Mooses kiipesi jälleen Siinainvuorelle. Kiipeämisen alkumatkalla Mooses ei ollut yksin. Hänellä oli seuranaan 73 eriomaista israelilaista johtajaa. Johtajille tämä oli huippukokemus: he näkivät Jumalan. Tekstissä korostetaan kahdesti tätä hämmästyttävää todellisuutta. Johtajien oli myös aika sinetöidä liitto Jumalan kanssa syömällä yhdessä. Tämä oli juhla-ateria, ja Israelin Jumala oli heidän isäntänsä. Jumala kunnioitti näitä johtajia syvästi.

Lähi-idässä Raamatun aikana (ja jossain määrin myös nykyään) yhdessä syöminen oli tärkeä kokemus, suuri kunnia ja etuoikeus. Se tarjosi anteeksiantoa ja muodosti ystävyyden siteen. Se merkitsi sitä, että olemme läsnä toisillemme ja pysymme yhdessä kriisien ja ongelmien aikana. Yhdessä syömällä he lupasivat toisilleen sanomatta sanaakaan, että jos toiselle osapuolelle tapahtuisi jotain, toinen olisi velvollinen tulemaan auttamaan. Kutsu aterialle oli erityinen etu, jota ei tarjottu kaikille.

Kutsusta kieltäytyminen oli puolestaan yksi pahimmista loukkauksista. Tämä oivallus auttaa meitä ymmärtämään Uuden testamentin kertomuksia, joissa Jeesusta Kristusta arvosteltiin voimakkaasti siitä, että hän söi syntisten kanssa (Luuk. 5:30). Kun uskovat viettävät Herran ehtoollisjuhlaa, he myös luovat tämän läheisen siteen muiden uskovien kanssa, jotka ovat heidän laillaan syntisiä. Tämän aterian aikana juhlimme anteeksiantoa ja pelastusta, joka meillä on Jeesuksessa (ks. Matt. 26:26–30; Mark. 14:22–26; 1. Kor. 11:23–29).

Traagista kylläkin, jotkut Mooseksen mukana tuolloin kulkeneista miehistä lankesivat myöhemmin syntiin ja menettivät henkensä (ks. 3. Moos. 10:1–2, 9). Vaikka he saivat siellä niin syvän kokemuksen Jumalan kanssa, se ei muuttanut tai saanut heitä kääntymään. Mikä voimallinen opetus siitä, että totuuden ja pyhien etuoikeuksien hallussapito ei automaattisesti merkitse kääntymystä. Koettuaan edellä mainitun näiden miesten olisi pitänyt olla viimeisiä tekemään myöhemmät traagiset tekonsa.

`Tutustu Aaronin poikien kertomukseen. Minkä varoituksen tämän pitäisi antaa meille?`