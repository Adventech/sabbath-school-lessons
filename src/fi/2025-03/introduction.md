### Toinen Mooseksen kirja

Toisessa Mooseksen kirjassa ilmaistu Jumala on rakastava Herra, joka määrättynä ajankohtana – ja mahtavien tekojensa kautta – pelasti ja vapautti kansansa (1. Moos. 15:12–16). Pako Egyptistä ja Punaisenmeren ylitys olivat käänteentekeviä ja ainutlaatuisia tapahtumia – Jumalan näyttäviä ja ihmeellisiä tekoja. Mitään suurempaa tai ihmeellisempää ei ollut koskaan tapahtunut muinaisen Israelin historiassa ennen Jeesuksen ristiä. Aiheena on evankeliumi Mooseksen mukaan.

Jumala osoitti ihmeellisesti ja toistuvasti, että hän huolehtii heprealaisista ja suojelee heitä näiden toistuvasta luopumuksesta huolimatta. Jumalan armo ylitti heidän koko ymmärryksensä ja tunteidensa kirjon. Voimallisella kädellään Herra johdatti kansansa vapauteen. Se oli ennennäkemätöntä. Tämä odottamaton jumalallisten väliintulojen sarja oli alku heidän uudistetulle matkalleen Jumalan kanssa, matkalla Egyptistä päättyen (lopulta) Kanaaniin.

Vaikka Mooseksella itsellään on tärkeä osa Toisessa Mooseksen kirjassa, kyse ei ole Mooseksesta vaan Jumalasta – rakkauden, totuuden, oikeudenmukaisuuden, vapauden ja anteeksiannon Jumalasta. Jumalasta, joka viime kädessä meni ristille puolestamme. Tutkimalla Toista Mooseksen kirjaa saamme ainutlaatuisen kuvan siitä, millainen Jumalamme todella on.

Millainen hän sitten todella on? Hän on Jumala, joka oli uskollinen kansalleen sen uskottomuudesta huolimatta. Hän oli jatkuvasti heidän puolellaan, jopa silloin kun he olivat häntä vastaan. Yhä uudestaan hän oli heille armollinen, hän rohkaisi ja korjasi suuntaa sekä antoi jumalallista ohjausta. Johtaessaan heitä parhaalla mahdollisella tavalla Jumala halusi, että he vapaaehtoisesti, rakkaudesta häneen ja hänen luonnettaan kohtaan, palvoisivat ja tottelisivat häntä, omaksi parhaakseen.

Mooseksen Jumala on suhteiden Jumala. Jumalan tärkein tavoite ei ollut saada aikaan jotakin tai toteuttaa jotakin suunnitelmaa, vaan hänen ensisijainen tavoitteensa oli luoda merkityksellinen suhde valitsemaansa kansaan, Israeliin. Hän johdatti heidät Siinainvuorelle luodakseen tällaisen syvän yhteyden heihin.

Apostoli Paavali opettaa, että se, mitä Jumalan kansalle tapahtui menneisyydessä, on meille vertauskuvallista, jotta voisimme oppia heidän virheistään ja seurata uskollisesti Herraa tänään: ”Nämä tapahtumat ovat varoittavia esi­merkkejä, ja ne on kerrottu ojennukseksi meille, joiden osana on elää lopun aikoja.”­ (1. Kor. 10:11.) Näiden menneiden tapahtumien pitäisi olla meille nyt varoituksena ja unohtumattomana opetuksen lähteenä. Meidän tulisi lukea niitä, tutkia niitä ja oppia niistä, sillä olivatpa olosuhteet kuinka erilaiset tahansa, niiden taustalla olevat hengelliset periaatteet pysyvät samoina.

Suunnitelmamme Toisen Mooseksen kirjan opiskelemiseksi näiden 13 viikon aikana on selkeä. Kirja on jaettu eripituisiin viikoittaisiin lukuosuuksiin teemoittain: (1) Orjuus Egyptissä, Mooseksen syntymä ja hänen ensimmäiset 40 vuottaan (2. Moos. 1–2). (2) Mooseksen tehtävänanto (2. Moos. 3–4). (3) Haasteita: Kun elämä muuttuu vaikeammaksi (2. Moos. 5–6). (4) Yhdeksän ensimmäistä vitsausta (2. Moos. 7–10). (5) Kymmenes vitsaus ja pääsiäisen vietto (2. Moos. 11–12). (6) Vapautuminen Egyptistä ja kokemus Punaisenmerellä (2. Moos. 13–15). (7) Matka Siinainvuorelle (2. Moos. 16–18). (8) Jumalan liiton lahja ja kymmenen käskyä (2. Moos. 19–20). (9) Jumalan lain soveltaminen (2. Moos. 21–23). (10) Liiton vahvistaminen ja malli pyhäkköteltasta (2. Moos. 24–31). (11) Luopumus ja kultainen sonni sekä Mooseksen esirukous (2. Moos. 32). (12) Jumalan ilmoitus itsestään ja Mooseksen säteilevät kasvot (2. Moos. 33–34). (13) Rakennettu ja tehtävään vihitty pyhäkköteltta (2. Moos. 35–40). Keskitymme joka viikko keskeisiin raamatunkohtiin ja tapahtumiin kyseisistä luvuista.

Siunatkoon armollinen Herramme meitä, kun tutkimme tätä keskeistä kirjaa. Kirjaa, joka muistuttaa meitä siitä, miten Jumala haluaa johtaa kansansa orjuudesta vapauteen, kuolemasta elämään ja erämaasta uuteen Jerusalemiin (Hepr. 12:22).

_Jiří Moskala on Vanhan testamentin eksegetiikan ja teologian professori sekä seitsemännen päivän adventistien teologisen seminaarin dekaani Andrewsin yliopistossa._