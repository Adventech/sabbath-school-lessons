---
title:  Vielä yksi vitsaus
date:   27/07/2025
---

Raamattu julistaa: ”Ei Herra Jumala tee mitään ilmoittamatta suunnitelmiaan palvelijoilleen, profeetoille.” (Aamos 3:7.) Profeetta Mooseksen kautta hän ilmoitti faraolle, mitä seuraavaksi oli tulossa. Faraolle annettiin mitä vakavin varoitus. Tulossa on oikeudenmukainen tuomio ylpeydestä, hyväksikäytöstä, väkivallasta ja epäjumalanpalvonnasta, jotka kaikki olivat syynä näihin Egyptiä kohdanneisiin onnettomuuksiin.

`Lue 2. Moos. 11:1–10. Minkä varoituksen Jumala antoi ennen tuomion täytäntöönpanoa Egyptissä?`

Jumala antoi Egyptille aikaa – kolme pimeää päivää (2. Moos. 10:22–23) – miettiä viimeaikaisia tapahtumia ja niiden merkitystä. Hän myös antoi heille viimeisen selkeän varoituksen, viimeisen mahdollisuuden toimia oikein.

2\. Moos. 11:8 sanoo, että Mooses ”lähti faraon luota vihasta hehkuen”. Miksi Mooses lähti vihaisena? Todennäköisesti siksi, että hän tietää, että tragedia, kymmenes vitsaus, tulee iskemään moniin viattomiin ihmisiin – kaikki faraon sydämen kovuuden vuoksi.

Luku kymmenen on merkittävä raamatullisessa symboliikassa. Kymmenen edustaa täyteyttä tai täydellisyyttä. (Pohdi kymmentä käskyä, jotka ovat täydellinen ilmoitus jumalallisesta moraalilaista.) Egyptin kymmenen vitsausta viittaavat Jumalan ilmaisemaan täydelliseen oikeudenmukaisuuteen ja rangaistukseen.

Jumala on Tuomari, ja hän vastustaa ylpeyttä, epäoikeudenmukaisuutta, syrjintää, ylimielisyyttä, hyväksikäyttöä, julmuutta ja itsekkyyttä. Hän on kärsivien, hyväksikäytettyjen, kaltoin kohdeltujen ja vainottujen puolella. Jumala toteuttaa oikeudenmukaisuuden, mikä on todellisuudessa toinen ilmaus hänen rakkaudestaan. (Ks. Ps. 2:12; Ps. 33:5; Ps. 85:12; Ps. 89:15; Ps. 101:1; Jes. 16:5; Jer. 9:23).

Meidänkin pitäisi yrittää parhaan kykymme mukaan olla sekä rakastavia että oikeudenmukaisia. Voimme kuitenkin helposti sortua äärimmäisyyksiin, tavalla tai toisella. ”Rakkauden” vuoksi suljemme silmämme vääryyksiltä, asioilta, jotka on korjattava. Tai voimme kylmästi pistää oikeuden täytäntöön niin kuin se olisi kiveen hakattua. Kumpikaan ääripää ei ole oikein. Sen sijaan ihanteena on tämä: ”Vain tätä Herra sinulta odottaa: tee sitä mikä on oikein, osoita rakkautta ja hyvyyttä ja vaella valvoen, Jumalaasi kuunnellen.” (Miika 6:8.)