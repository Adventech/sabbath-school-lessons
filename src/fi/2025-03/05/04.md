---
title:  Päsaḥ
date:   29/07/2025
---

`Lue 2. Moos. 12:17–23. Millainen osa verellä on tämän uuden juhlan viettämisessä?`

Uhrieläimen veri on keskeinen osa tätä juhlaa. Ne, jotka osallistuivat tähän juhlaan, olivat laittaneet teurastetun karitsan verta talojensa ovenpieliin. Tällä tavoin he osoittivat uskonsa Jumalaan ja uskoivat, että hän pelastaisi heidät siltä, mitä ne, joita veri ei peittänyt, joutuisivat kohtaamaan.

Mikä voimallinen kuvaus evankeliumista! Pääsiäiskaritsan tuli olla virheetön, koska se viittasi Jeesukseen Kristukseen. Hän on ”Jumalan Karitsa, joka ottaa pois maailman synnin” (Joh. 1:29). Eläimen verellä oli ratkaiseva merkitys: se symboloi suojelua ja oli merkki elämästä kuoleman hetkellä.

”Ja veri olkoon niiden talojen merkkinä, joissa te olette, sillä kun minä näen veren, menen ohitsenne. Minä kuritan vain egyptiläisiä, eikä tämä vitsaus satu teihin.” (2. Moos. 12:13.)

Koko evankeliumi liitettiin pääsiäisen viettoon, koska se ei viitannut ainoastaan vapautukseen orjuudesta ja pääsemiseen luvattuun maahan, vaan myös Jeesuksen Kristuksen uhriin syntiemme puolesta ja hänen ansioihinsa, jotka koskevat kaikkia niitä, jotka hänen verensä peittää.

Kun Paavali muisteli tätä juhlaa, hän kirjoitti: ”Puhdistakaa siis talonne hapantaikinasta, niin että teistä tulee uusi taikina. Happamattomiahan te olettekin, sillä meidän pääsiäislampaamme, Kristus, on jo teurastettu.” (1. Kor. 5:7.)

Hapatetta käytettiin erilaisten taikinoiden valmistukseen. Kun se mainitaan ensimmäisen kerran Raamatussa, se liittyy happamattoman leivän valmistukseen israelilaisten Egyptistä lähtöä edeltävänä aattona. Hapate oli myös poistettava heidän kodeistaan (2. Moos. 12:8, 15–20; 2. Moos. 13:3–7). Tässä yhteydessä hapate oli synnin symboli (1. Kor. 5:6–8); siksi sitä ei saanut käyttää pääsiäisjuhlan aikana viikkoon.

Happamaton leipä on symboli synnittömästä Messiaasta, joka voitti kaikki kiusaukset ja antoi elämänsä meidän puolestamme (Joh. 1:29; 1. Kor. 5:7; Hepr. 4:15). ”Kimppu iisoppia”, joka kastettiin vereen, symboloi Jumalan puhdistavaa armoa (Ps. 51:9). Lyhyesti sanottuna koko päsaḥin ajan Jeesuksen lunastustyö tuodaan näkyviin.

`Mitä se tosiasia, että synnin sovittamiseen tarvittiin Jeesuksen, Jumalan itsensä, verta, opettaa meille siitä, miten pahaa synti todella on?`