---
title:  Pääsiäinen
date:   28/07/2025
---

`Lue 2. Moos. 12:1–20. Mitä erityisiä ohjeita Jumala antaa Moosekselle ja Aaronille ennen kuin Israel lähtee Egyptistä?`

Luulisi, että Jumala antaisi Moosekselle ja Aaronille ohjeita siitä, miten Egyptistä lähteminen olisi järjestettävä: eli miten pakoa varten olisi varauduttava erityisesti vanhusten, äitien, joilla on pieniä lapsia, eläinten osalta ja niin edelleen. Sen sijaan Jumalan ohje on yllättävä: hän kertoo heprealaisille, miten pääsiäisjuhlaa vietetään. Toisin sanoen pääpaino on palvoa Herraa, joka aikoi lunastaa heidät. Kaikki muu seuraisi aikanaan.

Jokaisen perheen tuli valmistaa karitsa, eikä mitään saanut jättää jäljelle. Jokaisen oli syötävä oma osuutensa, ja jos perhe ei pystynyt syömään koko karitsaa, heidän oli syötävä ateria yhdessä toisen perheen kanssa.

`Lue 2. Moos. 12:13–14. Mitä Herra aikoi tehdä heidän hyväkseen, kun viimeinen vitsaus tuli? Mitä tämä kaikki symboloi?`

Egyptistä lähtöä tuli juhlia säännöllisesti joka vuosi, ei pelkästään menneen tapahtuman muistona siitä, mitä Jumala oli tehnyt heidän esi-isiensä hyväksi, vaan myös Jumalan vapauttavan teon toteutumisena nykyistä sukupolvea varten. Tämän oli määrä olla jokaiselle sukupolvelle tuore kokemus.

Jakeet 12 ja 13 selittävät pääsiäisen merkityksen: jumalallinen tuhoava tuomio ”ohittaa” israelilaiset; siksi heidän tuli muistaa ”pääsiäinen”. Tuho ”meni ohi” israelilaisten kodeista, joiden ovenpieliin oli sivelty karitsan verta merkkinä elämästä ja pelastuksesta. Hepreaksi pääsiäinen on päsaḥ, joka tulee verbistä, joka tarkoittaa ”kulkea ohi”.

Pääsiäisen juhlimisen oli tarkoitus muistuttaa jokaista israelilaista Jumalan mahtavista ja armollisista teoista kansansa hyväksi. Tämä juhla auttoi vahvistamaan heidän kansallista identiteettiään ja sinetöimään heidän uskonnollisen vakaumuksensa.

`Miksi on niin tärkeää muistaa aina se, mitä Jumala on tehnyt hyväksesi menneisyydessä, sekä luottaa siihen, että hän toimii hyväksesi myös tulevaisuudessa?`