---
title:  Pääsiäinen
date:   26/07/2025
---

> <p></p>
> ”’Kun lapsenne kysyvät teiltä: ”Mitä nämä teidän juhlatapanne tarkoittavat?”, niin vastatkaa näin: ”Se on pääsiäisuhri Herralle, joka egyptiläisiä surmatessaan kulki israelilaisten kotien ohi ja säästi ne.”’ Silloin kansa polvistui ja heittäytyi kasvoilleen maahan.” (2. Moos. 12:26–27.)

### Avaintekstit

2\. Moos. 11:1–10; Miika 6:8; 2. Moos. 12:1–30; 1. Kor. 5:7; 2. Moos. 13:14–16; Hepr. 11:28.

Kymmenes ja viimeinen vitsaus on tulossa. Viimeinen varoitus on annettu; lopullinen päätös on tehtävä. Kyse on todella elämästä tai kuolemasta. Kyse ei ole vain yksilön elämästä, vaan perheiden ja koko kansakunnan hyvinvointi on vaakalaudalla. Farao ja hänen virkamiehensä ovat vastuussa monien ihmisten kohtalosta, joko heidän elämästään tai kuolemastaan. Faraon suhtautuminen Israelin elävää Jumalaa kohtaan ratkaisee paitsi hänen tulevaisuutensa myös hänen kansakuntansa tulevaisuuden.

Miltä meistä tuntuu ja mitä teemme, kun olosuhteiden vakavuus painaa meitä ja meidän on valittava seuraava askel ja suunta? Kun on tehtävä valinta, joka voi vaikuttaa suuresti monien muidenkin kuin vain meidän omaan elämäämme?

Jumala on enemmän kuin halukas antamaan meille viisautta, ymmärrystä ja voimaa tehdä oikein (1. Kor. 1:30; Fil. 2:13).

Ongelmana on kuitenkin se, että omassa itsepäisessä sydämessämme emme aina halua tehdä sitä, mikä on oikein. Tiedämme mikä on oikein, mutta kieltäydymme tekemästä sitä. Kertomuksessa Israelin lähdöstä Egyptistä yhden miehen kieltäytyminen alistumasta Jumalan tahtoon ylivoimaisista todisteista huolimatta aiheutti tragedian monelle muullekin kuin hänelle itselleen. Niinhän asiat usein menevät.

_Tämä tutkistelu on sapatiksi 2.8.2025_