---
title:  Jumalallinen tuomio
date:   31/07/2025
---

`Lue 2. Moos.12:29–30 siitä, kuinka Jumala surmasi esikoiset Egyptissä. Miksi Jumala keskittyi esikoisiin? (Katso myös Hepr. 11:28.)`

Viimeinen egyptiläinen vitsaus kohdistui esikoisiin. Se oli jumalallinen tuomio kaikille Egyptin jumalille ja kaikille perheille, jotka palvoivat näitä vääriä jumalia. Ne olivat arvottomia epäjumalia, jotka heijastelivat ihmisten omia intohimoja, haluja ja pelkoja.

Kuten aiemmat vitsaukset olivat osoittaneet, nämä epäjumalat eivät kyenneet pelastamaan ihmisiä. Niiden arvottomuus kävi vielä selvemmin ilmi nyt kymmenennen vitsauksen aikana, jonka seuraukset olivat egyptiläisille ylivoimaisesti suurimmat.

”Koko laajassa Egyptin valtakunnassa oli jokaisen huonekunnan ylpeys lannistettu. Surevien huudot ja valitukset täyttivät ilman. Kuningas ja hänen hoviväkensä katselivat kasvot kalvenneina ja vavisten tuota tyrmistyttävää kauhunäkyä.” (1AO 261.)

Farao edusti Egyptin ylintä valtaa ja jumalaa, ja hänen esikoispoikaansa pidettiin jumalan poikana. Isis oli lapsia suojeleva jumalatar, Heket oli naisia synnytyksessä avustava jumalatar ja Min oli lisääntymisen jumala. Näiden lisäksi Egyptissä oli useita hedelmällisyyden jumalia. Kaikki nämä jumalat olivat voimattomia verrattuna elävään Herraan. Mooses sanoo: ”Kuka on sinun vertaisesi, Herra, jumalien joukossa? Kuka on sinun kaltaisesi, sinä pyhyydessä ihmeellinen, maineteoissasi pelättävä, sinä ihmeiden tekijä!” (2. Moos. 15:11.) Jetro todisti myöhemmin: ”Nyt minä tiedän, että Herra on kaikkia muita jumalia suurempi. Tiedän sen siitä, miten egyptiläisten kävi, kun he käyttäytyivät röyhkeästi israelilaisia kohtaan.” (2. Moos. 18:11.)

Toisen Mooseksen kirjan 1. luvun mukaan egyptiläiset olivat faraon käskystä tappaneet Israelin vastasyntyneitä poikia heikentääkseen israelilaisia sekä alistaakseen ja nöyryyttääkseen heitä. Nyt Jumalan rangaistus iskee Egyptin esikoispoikiin. Mitä ihmiset kylvävät, sitä he niittävät.

Päätöksillämme ja todellisella käyttäytymisellämme on seurauksensa. Me kaikki olemme kokeneet sen tuskallisen totuuden, ettemme yksin kärsi väärän toimintamme seurauksista. Myös muut kärsivät, joskus monet muut, jopa viattomat. Sellainen on synnin luonne.