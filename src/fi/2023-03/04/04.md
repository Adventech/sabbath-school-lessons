---
title:  Ylösnousseina, Taivaaseen Nousseina Ja Korotettuina Kristuksen Kanssa
date:   18/07/2023
---

”Jumalan laupeus on kuitenkin niin runsas ja hän rakasti meitä niin suuresti[.]” (Ef. 2:4). Paavali kääntää kahdella sanalla, ”Jumala” ja ”kuitenkin”, huomion kuulijakuntansa menneestä elämästä (Ef. 2:1–3) uuteen, toivontäyteiseen todellisuuteen, joka uskoville kuuluu (Ef. 2:4–10).

`Miten uskovat osallistuvat Kristuksen ylösnousemukseen, taivaaseen astumiseen ja kunniaan korottamiseen? Milloin he pääsevät osallisiksi näistä? Ef. 2:6, 7.`

Efesolaiskirje on Kristuksella kyllästetty kirje, joka korostaa uskovien yhteenkuuluvuutta Kristuksen kanssa. Jakeissa Ef. 2:5, 6 Paavali laajentaa teemaa kertomalla, että Jumalan aloitteesta uskovat itse osallistuvat tärkeisiin pelastus­historian tapahtumiin, jotka keskittyvät Messiaaseen. Uskovat on herätetty yhdessä Kristuksen kanssa. Yhdessä Kristuksen kanssa he ovat saaneet paikan taivaassa ja heidät on asetettu ”yhdessä hänen kanssaan istumaan taivaallisiin” (Ef. 2:6, RK 2012), eli he osallistuvat myös Kristuksen maailmankaikkeuden valtaistuimelle asettamiseen. Heidät on korotettu yhdessä Jeesuksen kanssa.

Jotta ymmärtäisimme, kuinka vahvan argumentin Paavali tässä esittää, meidän on katsottava taaksepäin Ef. 1:19–23 ja muistettava, että Kristus kuolemassaan, ylösnousemuksessaan, taivaaseen astumisessaan ja kunniaan korottamisessaan sai voiton pahoista henkivoimista, juuri niistä, jotka ennen hallitsivat uskovien elämää. Jeesuksen ylösnousemuksessa, taivaaseen astumisessa ja kunniaan korottamisessa nämä voimat on perusteellisesti syrjäytetty, vaikka ne vielä uhkaavatkin ihmisiä. Maailmankaikkeus on saanut uuden käänteen. Todellisuus on muuttunut. Uskovat eivät ole vain näiden tapahtumien katselijoita, vaan ovat henkilökohtaisesti mukana niissä. Se, että meidät on herätetty kuolleista, otettu taivaaseen ja korotettu uuteen asemaan Kristuksessa, avaa meille uusia mahdollisuuksia. Meillä on oikeus kääntyä demonien hallitsemasta olemassaolosta hengellisesti yltäkylläiseen ja voimalliseen elämään Kristuksessa (2. Tim. 1:7).

`Lue 2. Tim. 1:7. Kuinka yllä tarkastelemamme jakeet auttavat meitä ymmärtämään, mitä Paavali kirjoittaa tässä?`