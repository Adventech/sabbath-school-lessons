---
title:  Nyt Jumalan Pelastamia
date:   20/07/2023
---

`Lue Ef. 2:1–10 keskittyen Paavalin yhteenvetoon jakeissa 8–10. Mitä ajatuksia hän siinä korostaa?`

Jakeissa 1–3 Paavali antaa perusteet sille, miksi Efesoksen uskovien pelastus ei ole heidän hyvän käyttäytymisensä tai hurmaavien ominaisuuksiensa ansiota. Heidän tarinansa alussa he ovat hengellisesti kuolleita. Heissä ei ole pienintäkään elämän ja arvon kipinää (Ef. 2:1). Synti on täysin kukistanut heidät (Ef. 2:1). Heillä ei ole henkilökohtaista aloitteellisuutta, vaan heitä johtaa itse Paholainen sekä heidän omat halunsa ja psyykkiset harhakuvitelmansa (Ef. 2:2, 3).

Tietämättään he ovat paljon huonommassa jamassa kuin pelkästään vailla hengellistä elämää ja hyveellisyyttä. Koko muun ihmiskunnan tavoin he ovat Jumalan vihollisia, joiden kohtalon ja tuomion päivä lähestyy. He ovat ”vihan alaisia niin kuin kaikki muutkin” (Ef. 2:3).

Sen sijaan, että heidän pelastuksensa perustuisi heidän omiin ominaisuuksiinsa, se perustuu Jumalan selittämättömään rakkauteen, joka ei riipu kohteen arvosta. Armossaan ja rakkaudessaan Jumala toimii heidän puolestaan Kristuksessa Jeesuksessa (Ef. 2:4) herättäen heidät hengellisestä kuolemantilasta. Jumalan väliintulon ansiosta he saavat kulkea Jeesuksen viitoittamaan suuntaan elämässään. Hengellisen kuoleman ja orjuuden syvyydestä heidät herätetään eloon ja heille annetaan paikka taivaassa yhdessä Kristuksen kanssa maailmankaikkeuden valtaistuimella (Ef. 2:5, 6). Tämä jumalallinen väliintulo ei ole mikään hetkellinen ilmiö. Sillä on todellista pysyvyyttä ja iankaikkista kestävyyttä, sillä Jumala aikoo Kristuksessa Jeesuksessa osoittaa armoaan heitä kohtaan halki ikuisuuksien (Ef. 2:7).

Loppupäätelmässään, jakeissa 8–10, Paavali kertaa jo aiemmin sanomaansa varmistaen, että hänen viestinsä menee perille: uskovien pelastus on Jumalan työtä, ei ihmisten. Se ei ole lähtöisin meistä, vaan se on Jumalan lahja. Kukaan ei voi ylpeillä sillä, että olisi itse sytyttänyt oman uskonsa (Ef. 2:8, 9). Jumalan armon vaikuttaessa meissä olemme Jumalan armon todistuskappaleita, hänen mestariteoksiaan, ”luotuja Kristuksen Jeesuksen yhteyteen” (Ef. 2:10).

`Miksi on niin tärkeää ymmärtää, että pelastuksemme tulee Jumalalta eikä perustu meidän saavuttamaamme arvoon tai ponnisteluihimme?`