---
title:  Ennen Kuolleita Ja Paholaisen Pettämiä
date:   16/07/2023
---

`Lue Ef. 2:1–10. Mikä on keskeisin asia, jonka Paavali sanoo Jeesuksen tehneen hyväksemme?`

Paavali on aiemmin kuvaillut pelastusta, joka kristityille annetaan (Ef. 1:3–14, 15–23), ja lyhyesti sivunnut Efesoksen uskovien tarinaa (Ef. 1:13). Ef 2:1–10 Paavali kertoo heidän kääntymisestään yksityiskohtaisemmin. Hän vertaa heidän aiempaa syntistä olotilaansa (Ef. 2:1–3) Jumalan antaman pelastuksen siunauksiin. Pelastuksen hän kuvaa osallistumisena Kristuksen ylösnousemukseen, taivaaseen nousemiseen ja kunniaan korottamiseen (Ef. 2:4–7). Hän juhlii pelastuksen perustaa, joka on armossa ja Jumalan luomistyössä (Ef. 2:8–10).

Nämä kolme tekstiosuutta on tiivistetty kauniisti Ef. 2:5: (1) ”hän teki meidät, rikkomustemme tähden kuolleet”; (2) ”eläviksi Kristuksen kanssa”; (3) ”Armosta teidät on pelastettu”.

Ef. 2:1, 2 Paavali korostaa, miten surullisessa tilassa hänen lukijansa olivat ennen kääntymystään: he olivat hengellisesti kuolleita rikkomustensa ja syntiensä tähden, jotka kuuluivat heidän elämäntapaansa (jae 1), ja Paholainen hallitsi heitä (jae 2). Koska Paavali kirjoittaa eläville, hänen viittauksensa heihin ”kuolleina” on kuvainnollinen viittaus (vrt. Ef. 5:14). Silti heidän ahdinkonsa oli ollut todellista ja vakavaa, sillä he olivat olleet erossa Jumalasta, elämän lähteestä (vrt. Kol. 2:13; Room. 5:17; Room. 6:23).

Pohtiessaan kuulijoittensa aiempaa elämää Paavali tunnistaa kaksi ulkoista voimaa, jotka hallitsivat heitä. Ensimmäinen on ”tämän maailman meno” (ks. Ef. 2:2) – ne yhteiskunnassa vallinneet tavat ja käyttäytymismallit, jotka muuttivat ihmiselämän kapinaksi Jumalaa vastaan.

Paholainen on toinen niistä ulkoisista voimista, jotka hallitsivat heidän aiempaa olemistaan. Hänet kuvataan kahdella tavalla: ”avaruuden henkivaltojen hallitsija” ja henki, ”joka yhä vaikuttaa tottelemattomissa” (Ef. 2:2). Hän on avaruuden henkivaltojen hallitsija, koska avaruus tai taivaat mainitaan yliluonnollisten voimien (myös pahojen) asuinpaikaksi (vrt. Ef. 1:3; Ef. 3:10; Ef. 6:12). Samaan aikaan hän on aktiivinen maan päällä vaikuttaen tottelemattomissa.

`Mitä opimme suuren taistelun todellisuudesta? Kuinka saamme lohtua ja toivoa siitä, että Jeesus on voittanut?`