---
title:  Nyt Armosta Ikuisesti Siunattuja
date:   19/07/2023
---

`Vertaa Ef. 1:3, 4 kuvattua Jumalan lunastussuunnitelmaa sen iankaikkisiin tuloksiin, joita kuvataan Ef. 2:7. Mitkä ovat sen olennaiset osatekijät ja tavoitteet?`

Valmistuminen merkitsee aina tärkeän tavoitteen saavuttamista ja siirtymistä elämän tai uran seuraavaan vaiheeseen. Yksi evankeliumin perustotuuksista on kuitenkin se, että emme koskaan saavuta loppututkintoa armossa niin, että val­mistuisimme emmekä enää tarvitsisi armoa.

Ef. 2:7 Paavali vahvistaa tämän totuuden korostaen armon ulottumista tuleville aikakausille. Jumala on toiminut menneisyydessä Kristuksen kautta lunastaakseen meidät ja samaistanut meidät niin läheisesti Poikaansa Jeesukseen Kristukseen, että me olemme osallisia hänen ylösnousemukseensa, taivaaseen astumiseensa ja korottamiseensa (Ef. 2:4–6). Jumalan suunnitelma ei rajoitu vain armontäyteiseen menneisyyteen ja nykyhetkeen, vaan hänen ikiaikainen suunnitelmansa (Ef. 1:4) ulottuu hamaan ikuiseen tulevaisuuteen. Se kattaa kaikki tulevat aikakaudet (Ef. 2:7). Hänen suunnitelmansa perustuu samaan periaatteeseen kuin hänen tekonsa menneisyydessä ja nykyisyydessä – armon periaatteeseen. Jumala odottaa innolla, että pääsee osoittamaan ”kaikille tuleville aikakausille, kuinka äärettömän runsas on hänen armonsa ja kuinka suuri hänen hyvyytensä, kun hän antoi meille Kristuksen Jeesuksen” (Ef. 2:7).

Paavali pitää Jumalan armoa käsittämättömän arvokkaana aarteena (vrt. Ef. 1:7; Ef. 3:8), josta uskovat saavat ammentaa kaikkiin tarpeisiinsa. Tämä Jumalan suuri anteliaisuus meitä kohtaan on koko maailmankaikkeuden havaittavissa oleva, paljonpuhuva ja ajaton osoitus hänen armostaan.

”Tulemalla asumaan meidän kanssamme Jeesuksen oli ilmaistava Jumala sekä ihmisille että enkeleille. – – Mutta hän ei ilmaissut tätä vain maailmassa eläviä lapsiaan varten. Meidän pieni maailmamme on koko maailmankaikkeuden oppikirja. Jumalan ihmeellinen armon suunnitelma, lunastavan rakkauden salaisuus, on aihe, johon ’enkelitkin halajavat katsahtaa’ ja jota he tulevat tutkimaan kautta loputtomien aikakausien. Sekä lunastetut että lankeamattomat olennot tulevat tekemään Kristuksen rististä tutkimustensa ja laulujensa aiheen. Tullaan näkemään, että Jeesuksen kasvoilta loistava kirkkaus on itsensä uhraavan rakkauden kirkkautta.” (4AO 11.)