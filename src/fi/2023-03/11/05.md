---
title:  Kristuksen Orjia
date:   06/09/2023
---

`Mitä Paavali vaatii kristityiltä orjilta heille antamissaan ohjeissa? Ef. 6:5–8.`

Paavali pyytää kristittyjä orjia tottelemaan isäntiään ja tar­joamaan näille sydämestä lähtöisin olevaa laadukasta palvelusta. Toistuvasti hän pyytää heitä tekemään suuren vaihdon. Heidän ei tule asettaa isäntäänsä Kristuksen edelle tarjoten tälle uskollisuutta, joka kuuluu vain Kristukselle. Sen sijaan heidän on vaihdettava sitoutumisensa ja uskollisuutensa kohteeksi Kristus, heidän Herransa, jolle he tarjoavat sydämestä kumpuavaa, erinomaista palvelua. Kannustaessaan tämän olennaisen vaihdon tekemiseen Paavali tarjoaa uuden kristillisen käsityksen isännän ja orjan välisestä suhteesta.

Huomaa ne useat tavat, joilla Paavali taivuttelee heitä tällaisen vaihdon tekemiseen:

* Paavali nostaa isännät alas jalustalta kutsumalla heitä ”maallisiksi isänniksi” ja viittaamalla todelliseen taivaalliseen isäntään (Ef. 6:5).
* Orjien tulee pelätä ja kunnioittaa isäntiään ja palvella heitä vilpittömin sydämin, ”niin kuin Kristusta” (Ef. 6:5, kursiivi lisätty).
* Paavali sanoittaa vaihdon kaikkein selvimmin kehottaessaan kristittyjä orjia tarjoamaan aulista palvelustaan ei isäntiensä, vaan Kristuksen palvelijoina (Ef. 6:6).
* Palvellessaan heidän tulee noudattaa ”Jumalan tahtoa” koko sydämestään ja osoittaa altis palveluksensa hänelle (Ef. 6:6).
* Paavali pyytää heitä tekemään työnsä auliisti ”niin kuin palvelisitte Herraa, ettekä ihmisiä” (Ef. 6:7).

Auliista palveluksestaan kristityt orjat voivat odottaa täyttä palkkiota Kristukselta tämän tullessa takaisin. He ovat tehneet työnsä hänelle ja voivat odottaa häneltä palkanmaksua. Miten lohdullinen ajatus tämän kammottavan käytännön uhreiksi joutuneille. Orjasta saattaa tuntua, ettei hänen maallinen isäntänsä arvosta häntä tai kohtelee häntä jopa kaltoin (vrt. 1. Piet. 2:19, 20). Uskovalla orjalla on kuitenkin tarkkaavainen isäntä, joka huomaa jokaisen, ”joka tekee hyvää” (Ef. 6:8), ja tarjoaa heille varman palkkion.

`Mitä periaatteita voimme ammentaa Paavalin sanoista koskien suhtautumistamme toisiin ihmisiin?`