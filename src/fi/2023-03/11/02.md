---
title:  Neuvoja Lapsille
date:   03/09/2023
---

`Mitä neuvoja Paavali antaa lapsille, ja millä Vanhan testamentin teksteillä hän perustelee neuvonsa? (Ef. 6:1–3. Ks. myös Matt. 18:1–5, 10; Mark. 10:13–16.)`

Kyetäksemme täysin arvostamaan Paavalin lapsille antamia neuvoja meidän täytyy kuvitella, miten hänen kirjettään on luettu kodeissa kokoontuvien seurakuntien keskuudessa kukoistavalla Efesoksen metropolialueella. Sana ”lapset” (kreik. ta tekna) voi viitata hyvin laajaan ikäjakaumaan, sillä lapset pysyivät isänsä hallintavallan alaisuudessa, kunnes isä täytti 60 vuotta (kreikkalaisessa perinteessä) tai kunnes isä kuoli (roomalaisessa perinteessä). Joka tapauksessa nämä lapset ovat vielä sen verran nuoria, että ovat vanhempiensa ohjauksen alaisia (Ef. 6:4), mutta kuitenkin tarpeeksi vanhoja ollakseen myös jo itsenäisiä Kristuksen seuraajia.

Paavali vetoaa siis kristillisissä seurakunnissa jumalanpavelukseen osallistuviin lapsiin, että nämä tottelisivat ja kunnioittaisivat vanhempiaan ”Herraa [eli Kristusta] totellen”. (vrt. Ef. 5:22; Ef. 6:4, 5, 7–9). Meitä kutsutaan tässä (Ef. 6:1–3) kunnioittamaan lapsiamme Kristuksen opetuslapsina ja ottamaan heidät mukaan jumalanpalveluksiin aktiivisina osallistujina. Tämä raamatunkohta antaa meille perustan, jolle rakentaa vanhemmuuttamme ja lasten parissa tekemäämme työtä.

Paavalin käsky totella ei ole ehdoton. Silloin kun vanhempien käskyt ”ovat ristiriidassa Kristuksen vaatimusten kanssa, tulee lasten totella Jumalaa, niin vaikeaa kuin se voikin olla, ja luottaa siihen, että hän vastaa seurauksista” (KI 274).

Paavali päättää lapsille antamansa kehotuksen lainaamalla viidettä käskyä, mikä kertoo siitä, kuinka suuren arvon hän antaa kymmenelle käskylle uskovien ohjenuorana (tämä näkyy selvästi Ef. 4:1–6:9, mutta erityisesti Ef. 4:25, 28; Ef. 5:3–14). Hän aloittaa lainauksen (”Kunnioita isääsi ja äitiäsi”, Ef. 6:2), mutta keskeyttää sen omalla välihuomautuksellaan (”on ensimmäinen käsky, johon liittyy lupaus”, Ef. 6:2), jonka jälkeen hän antaa lainauksen loppuosan (”jotta menestyisit ja eläisit kauan maan päällä”, Ef. 6:3). Viides käsky todistaa, että vanhempien kunnioittaminen on osa Jumalan suunnitelmaa ihmisten menestykseksi. Vanhempien kunnioittaminen, vaikka nämä ovatkin epätäydellisiä, edistää terveyttä ja hyvinvointia.