---
title:  Neuvoja Vanhemmille
date:   04/09/2023
---

`Vertaa Ef. 6:4 ja Kol. 3:21. Minkä perusteen Kol. 3:21 antaa sille, ettemme ärsyttäisi lapsiamme?`

Sirakin kirja, joka oli Paavalin aikoihin yleisesti saatavilla oleva juutalainen teksti, antaa neuvoja isille siitä, kuinka kohdella poikiaan: ”Joka poikaansa rakastaa, piiskaa häntä usein; – – Hellittele lastasi, niin saat kauhistella häntä, hulluttele, niin joudut murehtimaan. – – Kurita poikaasi, näe vaivaa hänen vuokseen, ettet joutuisi kärsimään hänen huonosta käytöksestään.” (Sirakin kirja 30:1, 9, 13, 2007 käännös.)

Paavalin neuvoissa on hyvin erilainen sävy. Hän antaa ensin isille kiellon: ”älkää herättäkö lapsissanne vihaa”, jonka jälkeen hän antaa myönteisen käskyn: ”vaan kasvattakaa ja ojentakaa heitä Herran tahdon mukaan” (Ef. 6:4). Paavalin aikoihin lapset olivat laillisesti isänsä vallan alla. Lapset olivat isänsä omaisuutta. Isillä oli oikeus määrätä lapsilleen ankaria, väkivaltaisia rangaistuksia, jopa kuolemanrangaistuksia. Itse asiassa isän valta lapsiinsa nähden ylitti jopa isännän vallan orjiinsa nähden. Paavali ei hyväksy tällaista vallankäyttöä, vaan hän rohkeasti selventää ja muokkaa perhesuhdemallia. Koska ihmisten ylin uskollisuus kuuluu aina Kristukselle, Paavali kehottaa kristittyjä isiä harkitsemaan uudelleen vallankäyttöään, sillä lapset, joita on provosoitu vihaan, ovat epäedullisessa asemassa kasvamaan ”Herran kurissa ja nuhteessa” (Ef. 6:4; VKR).

”Isät ja äidit, kotona teidän tulee edustaa Jumalan luonteenlaatua. Teidän tulee vaatia kuuliaisuutta, ei uhkaavilla sanoilla vaan ystävällisellä, rakastavalla tavalla. – – Olkaa miellyttäviä kotona. Hillitkää jokainen sana, joka nostattaisi esiin epäpyhää kiivautta. ’Ja te isät, älkää herättäkö lapsissanne vihaa’ [Ef. 6:4] on jumalallinen määräys. – – Jumalan sanassa ei anneta minkäänlaista lupaa vanhempien ankaruuteen tai sortoon lapsiaan kohtaan eikä myöskään lasten tottelemattomuuteen vanhempiaan kohtaan. Sekä kotielämää että kansakuntien hallintaa koskevat Jumalan lait kumpuavat sydämestä, joka on täynnä ääretöntä rakkautta.” (CG 259.)

`Vaikka tämän päivän tekstit käsittelevät vanhempia ja lapsia, mitä periaatteita voimme löytää niistä siihen, miten meidän pitäisi kohdella kaikkia ihmisiä?`