---
title:  Seurakunta, Kristuksen Morsian, Osa 1
date:   28/08/2023
---

`Vertaa Ef. 5:25–27, 29 Hesekielin kirjan löytölapsikertomukseen (Hes. 16:1–14). Mitä löytölapsikertomuksen ajatuksia Paavali pohtii omassa tekstissään?`

Kun Paavali Ef. 5:25–27, 29 muotoilee hää- ja avioliittokielikuvaansa vertauksena seurakunnan ja Kristuksen välisestä suhteesta, hän ammentaa muinaisaikojen häiden tavoista ja ihmisten rooleista niissä. Seurakuntaa verrataan morsiameen; Kristus puolestaan on jumalallinen sulhanen, joka:

1\. Rakastaa seurakuntaa morsiamenaan (Ef. 5:25). Emme saa unohtaa, että tämä on Jeesukselle sydämen asia. Hän rakastaa meitä!

2\. Antaa henkensä morsiamensa hinnaksi. Muinaisiin hääjärjestelyihin kuului, että sulhanen ”osti” morsiamensa ”morsiamen hinnalla”, joka oli yleensä suuri summa rahaa ja arvoesineitä. Kyse oli niin suurista summista, että muinaiset kylätaloudet olivat riippuvaisia tästä tavasta. Kristus maksaa korkeimman mahdollisen hinnan seurakunnasta morsiamenaan, sillä hän ”antoi henkensä sen puolesta” (Ef. 5:25).

3\. Pesee morsiamensa. Morsiamen valmistelu häitä varten oli tärkeä osa muinaisia hääjuhlallisuuksia. Kuten nykyäänkin, morsiusneidot ja naispuoliset sukulaiset valmistivat morsiamen hääseremoniaa varten. Paavalin kuvauksessa kuitenkin jumalallinen sulhanen itse valmistelee morsiamensa häitä varten! Hän itse pyhittää ja puhdistaa tämän pesemällä ”puhtaaksi vedellä” (Ef. 5:26). Tällä viitataan todennäköisesti kasteeseen.

4\. Puhuu lupauksen sanaa. Puhdistaminen tapahtuu myös ”sanalla” (Ef. 5:26). Tämä on viittaus siihen lupauksen sanaan, jonka sulhanen antaa morsiamelleen, kenties kihlausseremonian yhteydessä (vrt. Ef. 1:3–14 ja Ef. 2:1–10, joissa Jumala antaa lupauksensa uskoville heidän kääntymyksensä yhteydessä). Muinaisaikoina kihlaukseen liittyi vakavia neuvotteluja sitoumuksineen. Siihen kuului myös kirjallinen sopimus morsiamen hinnasta (jonka mies maksaa) sekä myötäjäisistä (jotka morsian saisi perheeltään mukaansa).

5\. Valmistelee ja kaunistaa morsiamen. Kun morsian vihdoin esitellään sulhaselle, hän on suunnattoman kaunis virheettömässä loistossaan (Ef. 5:27). Kristus paitsi pesee morsiamen myös valmistelee ja kaunistaa hänet.

`Mitä Kristus ajattelee meistä tekstin perusteella?`