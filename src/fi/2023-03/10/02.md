---
title:  Neuvoja Kristityille Vaimoille
date:   27/08/2023
---

Paavali käyttää jaetta Ef. 5:21 siltana, jolla hän yhdistää toisiinsa tekstit Ef 5:1–20 ja Ef. 5:22–33. Jakeen 21 hän aloittaa kehottamalla seurakunnan jäseniä alistumaan toistensa tahtoon (vrt. Mark. 10:42–45; Room. 12:10; Fil. 2:3, 4). Heidän tulee toimia niin kunnioituksesta Kristusta kohtaan (Ef. 5:21). Tämä on ensimmäinen useista paikoista, joissa Paavali nostaa suhteen Kristukseen ihmisen tärkeimmäksi ja elämä määrittäväksi suhteeksi.

`Mitä Paavali tarkoittaa kehottaessaan seurakunnan jäseniä alistumaan toistensa tahtoon? Kuinka ajatus tulisi ymmärtää? Ef. 5:21.`

Paavali kehottaa myös kristittyjä vaimoja suostumaan aviomiehensä tahtoon ”niin kuin Herran tahtoon” (Ef. 5:22; ks. myös 1. Piet. 3:1, 5). Tarkoittaako Paavali ilmaisulla ”niin kuin Herran tahtoon” sitä, että vaimon tulisi suostua miehensä tahtoon aivan kuin tämä olisi Kristus? Vai tarkoittaako hän sitä, että Kristus on se, johon vaimon tulee keskittyä?

Ottaen huomioon jakeen Ef. 6:7, jossa orjia pyydetään palvelemaan ”niin kuin palvelisitte Herraa, ettekä ihmisiä”, sekä Kol. 3:18, jossa vaimoja pyydetään suostumaan aviomiehensä tahtoon ”niin kuin Herraan uskoville sopii”, jälkimmäinen vaikuttaa paremmalta vaihtoehdolta. Vaimot ovat itsekin uskovia, joiden on viime kädessä kunnioitettava Kristusta aviomiestäänkin enemmän.

Sekä Kolossalaiskirjeessä että Efesolaiskirjeessä vain Kristus tunnistetaan seurakuntaruumiin pääksi (Ef. 1:22; Ef. 5:23; Kol. 1:18): ”Kristus on seurakunnan pää; onhan hän seurakunnan, oman ruumiinsa, pelastaja.” (Ef. 5:23.) Vastaavasti aviomies on ”vaimonsa pää” (Ef. 5:23), ja seurakunnan uskollisuus Kristusta kohtaan toimii mallina sille, miten vaimon tulee olla uskollinen miehelleen. Oletusarvona on, että avioliitossa ollaan rakastavia ja huolehtivia toisiaan kohtaan; siinä ei ole kyse toimimattomasta liitosta. Jaetta ei saa tulkita oikeutuksena minkäänlaiseen perheväkivaltaan.

`Miksi seuraava neuvo on tärkeä muistaa? Jos mies on ”on raaka, töykeä, raju, karkea ja röyhkeä mies, ei hänen milloinkaan tulisi väittää, että mies on vaimon pää ja että tämän on kaikessa alistuttava hänen tahtoonsa; sillä hän ei ole Herra, hän ei ole aviomies sanan varsinaisessa merkityksessä.” (KI 105.)`