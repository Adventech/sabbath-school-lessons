---
title:  Yhden Lihan Avioliitto
date:   31/08/2023
---

`Tutki luomiskertomusta (1. Moos. 2:15–25). Mitä kerto­muksessa on tapahtunut ennen kuin siinä sanotaan, että aviomies ja vaimo ”tulevat yhdeksi lihaksi” (1. Moos. 2:24)?`

Avain Paavalin vaimoja ja aviomiehiä koskevien ohjeiden ­soveltamiseen on huomata, että jae Ef. 5:31 lainaa kohtaa 1. Moos. 2:24 ohjeiden huipennuksena. Pohtiessaan luomiskertomusta Paavali ajattelee kristillisten seurakuntien tarpeita ja seurakunnan jäsenten perhesuhteitten terveyttä. 1. Moos. 2:24 sisältää kaikille aikakausille ajankohtaisen sanoman: avioliitto on tarkoitettu yhden lihan suhteeksi, jossa sek­suaalinen yhteys heijastuu emotionaaliseen ja hengelliseen ykseyteen, ja jossa emotionaalinen ja hengellinen ykseys tuo merkitystä seksuaaliselle suhteelle.

Kehotus tulla yhdeksi lihaksi annettiin ennen syntiinlankeemusta, mutta Paavali soveltaa ohjetta kristittyjen avioliittoihin. Elämme syntiinlankeemuksen jälkeisessä maailmassa, jossa sukupuolisuhteet ovat vääristyneet, mikä näkyy muun muassa siinä, kuinka syvään juurtuneena nykykulttuurissamme on ajatus siitä, että seksuaalinen liitto edustaa naisen alistamista. Paavalin mukaan seksuaalisessa suhteessa, sellaisena kuin luomiskertomus sen meille esittää, ei ole kysymys alistamisesta, vaan liitosta. Se ei symboloi miehen valta-asemaa tai oikeuta siihen. Kyse on aviomiehen ja vaimon liitosta, jopa siinä määrin, että heistä tulee yhtä lihaa. Voimme siis nähdä sekä Ef. 5:21–33 että 1. Moos. 2:24 jakeissa tärkeää, avioliitto- ja seksikäsityksiämme korjaavaa vastakulttuuriteologiaa.

Paavali puhuu vielä suuresta salaisuudesta (Ef. 5:32), joka sisältää hänen käyttämänsä kaksoismetaforan molemmat puolet: sen, että avioliitto ymmärretään Kristuksen ja seurakunnan välisen suhteen valossa, ja sen, että Kristuksen suhde seurakuntaan ymmärretään avioliiton valossa (Ef. 5:32).

Avioliittoa korotetaan vertaamalla sitä Kristuksen ja seurakunnan väliseen suhteeseen. Lisäksi kun seurakunnan suhdetta Kristukseen ajatellaan avioliiton kautta, uskovat saavat selkeämmän käsityksen siitä, millainen heidän suhteensa Kristukseen tulisi olla.

`Miten Ef. 5:33 toimii yhteenvetona ohjeista, joita Paavali on antanut Ef. 5:21–32?`