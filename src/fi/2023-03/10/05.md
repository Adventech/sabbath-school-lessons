---
title:  Rakasta Vaimoasi Niin Kuin Itseäsi
date:   30/08/2023
---

`Minkä uuden perusteen Paavali antaa kannustaakseen aviomiehiä hellään rakkauteen vaimoaan kohtaan? Ef. 5:28–30.`

Paavalin kristittyjä koteja koskevat ohjeet (Ef. 5:21–6:9) kertovat siitä, miten haastavassa sosiaalisessa tilanteessa elettiin. Ef. 5:28–30 Paavali puhuu aviomiehille, jotka saattoivat noudattaa ajalleen tyypillistä mallia ”vihata omaa lihaansa” (ks. Ef. 5:28, 29) pahoinpitelemällä vaimoaan. Paavalin ajan kreikkalais-roomalaisessa maailmassa perheen isän (lat. pater familias) oikeudellinen valta oli laaja. Hänellä oli valta rangaista ankarasti tai jopa tappaa vaimonsa, lapsensa ja orjansa ilman oikeudellisia seuraamuksia (vaikka yleinen mielipide rajoittikin vallan viemistä äärimmäisyyksiin).

Ef. 5:25–27 Paavali on antanut yksityiskohtaisen kuvauksen siitä, miltä äärimmäinen rakkaus näyttää: Kristuksen rakkaus seurakuntaa kohtaan. Tuo rakkaus tarjoaa aviomiehillekin toisenlaisen mallin, jota seurata. Ennen uutta argumenttia Paavali pyytää kristittyjä aviomiehiä toimimaan samoin kuin Jeesus (Ef. 5:28), joka antoi henkensä morsiamensa eli seurakunnan puolesta ja joka huolehtii sen jokaisesta tarpeesta (Ef. 5:25–27). Paavali haastaa kristityt aviomiehet luopumaan aikansa tavallisista käytännöistä ja pyrkimään osoittamaan samanlaista hellää rakkautta kuin Kristus.

Ef. 5:28–30 Paavali antaa vielä yhden perustelun sille, miksi aviomiesten tulee rakastaa vaimoaan: itsensä rakastaminen. Oikeastaan Paavali esittää itsestäänselvyyden: ”Eihän kukaan vihaa omaa ruumistaan” (ei ainakaan kukaan selväjärkinen). Kukaan ei vahingoita itseään tai lyö omaa ruumistaan, ”vaan jokainen ravitsee ja vaalii sitä” (Ef. 5:29). Pyrkien poistamaan vaimoihin kohdistuvan kovuuden ja väkivallan Paavali kehottaa aviomiehiä samastumaan vaimoonsa. He ovat niin yhtä vaimonsa kanssa, että vaimon vahingoittaminen on oikeastaan itsensä vahingoittamista. Kuka järkevä ihminen sellaista tekisi?

Kristus itse harjoittaa hellää itsehoitoa vaaliessaan uskovia, jotka ovat hänen ruumiinsa (Ef. 5:29, 30). Paavali sanoo siis miehille: ”Ottakaa mallia käytökseenne vaimoanne kohtaan tavasta, jolla kohtelette itseänne, ja viime kädessä tavasta, jolla Kristus kohtelee teitä.”