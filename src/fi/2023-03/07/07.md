---
title:  Lisäaineistoa
date:   11/08/2023
---

Kaksi huomiota tekstistä Ef. 4:7–10:

1\. Ef. 4:9 kääntäminen. Suomenkieliset käännökset antavat ymmärtää, että taivaasta alas laskeutuminen tapahtuu ennen taivaaseen nousemista (”hän oli laskeutunut alas”). Jotkut muunkieliset käännökset (esim. engl. NIV, ASV, HCSB, LEB, NLT) seuraavat tiukemmin kreikankielistä alkutekstiä, joka jättää sekä taivaaseen nousemisen että taivaasta alas laskeutumisen ajankohdan avoimeksi. Tämä mahdollistaa tiistain tutkisteluosuudessa esitetyn tulkinnan, jonka mukaan voimme seurata Psalmissa 68:19 annettua järjestystä, jossa Kristus ensin korotetaan taivaassa (taivaaseen astuminen) ja sen jälkeen hän laskeutuu alas Pyhän Hengen muodossa.

2\. Vangit voittosaaliinaan. Lainaten Ps. 68:19 muinaisesta kreikankielisestä Vanhan testamentin käännöksestä, Septuagintasta, Paavali käyttää Ef. 4:8 ilmausta, joka olisi käännettynä ”otit vankeja sotasaaliiksi”. Adventistit ovat usein ymmärtäneet ilmauksen viittaavan siihen, että Kristus taivaaseen astumisensa yhteydessä vei mukanaan taivaaseen ne, jotka oli herätetty erityisessä ylösnousemuksessa hänen oman ylösnousemuksensa yhteydessä (Matt. 27:51–53). Nämä ovat lunastettujen ensihedelmä (uutislyhteet), jonka Jeesus tuo Isän eteen palatessaan taivaan saleihin (ks. 6BC 1022, 5AO 381 tai AT 800, 801 tai RI 619, 620; vertaa 5AO 337, 338 tai AT 753–755 tai RI 583–585). Vaihtoehtoisesti teksti voidaan ymmärtää Kol. 2:15 mukaisesti kuvauksena siitä, miten Kristus kukistaa vihollisensa – Paholaisen ja tämän pahat enkelit – jotka kuvataan kukistettuina vankeina.

**Keskustelunaiheita**:

`1. Vertaa Ef. 4:11 löytyvää ”hengellisten lahjojen” luetteloa luetteloihin, joita löytyy 1. Kor. 12:4–11, 27–30; Room. 12:4–8 ja 1. Piet. 4:10, 11. Mitä eroja ja yhtäläisyyksiä havaitset?`

`2. Keskustelkaa joistakin niistä ”opin tuulista”, jotka puhaltavat seurakunnassa nykyään. Huomaa, miten Paavali sanoo, ettemme saisi antaa tällaisten tuulten heitellä meitä ympäriinsä. Millä erityisillä tavoilla voimme suojella itseämme ja muita seurakunnassa niiltä vahingoilta, joita tällaiset tuulet voivat aiheuttaa?`

`3. Paavali korostaa läpi koko Efesolaiskirjeen ykseyden teemaa. Pitäisikö ykseyttä tavoitella hinnalla millä hyvänsä? Missä vaiheessa ykseyteen pyrkiminen voi muuttua haitalliseksi?`