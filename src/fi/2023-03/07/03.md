---
title:  Yhtä Keskenämme Hänessä
date:   07/08/2023
---

`Seurakunnan ykseydestä kirjoittaessaan Paavali mainitsee seitsemän asiaa, joita on yksi. Mitkä ne ovat? Mikä tarkoitus listan antamisella on? (Ef. 4:4–6.)`

Listassa asioista, joita on vain yksi, on runollinen tunnelma. Siinä on kenties kaikuja jostakin Efesoksessa käytössä olleesta rohkaisevasta laulusta. Luettelo alkaa mainitsemalla kaksi asiaa, joita on vain yksi: ”On vain yksi ruumis” (seurakunta Kristuksen ruumiina, Ef. 4:12, 16; Ef. 1:23; Ef. 5:23, 29, 30) ja ”yksi Henki” (Ef. 4:4). Kolmas asia on ”toivo, johon teidät on kutsuttu” (Ef. 4:4; vrt. Ef. 4:1).

Sitten tulee kolme asiaa lisää: ”Yksi on Herra” (Kristus), ”yksi usko” (kristittyjen uskon sisältö, Ef. 4:13; Kol. 1:23; Kol. 2:7; Gal. 1:23; 1. Tim. 4:1, 6) ja ”yksi kaste” (vrt. Ef. 5:26). Viimeisenä tulee kuvaus Jumalasta: ”Yksi on Jumala, kaikkien Isä! Hän hallitsee kaikkea, vaikuttaa kaikessa ja on kaikessa.” (Ef. 4:6.)

Paavali pyrkii tällä runollisella kuvauksella sanomaan, että koska Jumala on ”kaikkien Isä”, hän on Luoja. Lauseen loppuosa kuvaa sitä, kuinka Jumala luomisen jälkeen suhtautuu luomaansa. Paavali ei sotkeennu tässä panteismin tai panenteismin harhaoppeihin, joista edellinen tarkoittaa sitä, että kaikki olemassaoleva on Jumala ja jälkimmäinen sitä, että kaikki maailmassa olisi osa Jumalan olemusta. Paavali pikemminkin julistaa Jumalan olevan kaiken yläpuolella (”hallitsee kaikkea”), aktiivista valtaa (”vaikuttaa kaikessa”) ja läsnäoloa (”on kaikessa”).

Huomaa kaksi ajatusta seurakunnan ykseydestä (Ef. 4:1–6). 1) Ykseys on juhlimisen arvoinen hengellinen tosiasia, jonka perusta on noissa seitsemässä asiassa, joita on vain yksi (Ef. 4:4–6). 2) Ykseys vaatii sitä, että hoivaamme ja kasvatamme sitä (Ef. 4:3). Usein epäonnistumme, mutta voimme silti iloita Jumalan työstä yhdistää seurakunta Kristuksessa. Voimme riemuita siitä teologisesta todellisuudesta, että meillä on ”Hengen luoma ykseys” (Ef. 4:3). Tämä voimaannuttaa meidät ja pystymme jatkamaan ykseyden edistämistä tuoreella vakaumuksella siitä, että näin tehdessämme suoritamme Jumalan työtä.

`Lue uudelleen Ef. 4:4–6. Millaisia tunteita jakeet herättävät sinussa? Mitä niissä sanotaan ykseydestämme Jumalan kanssa Kristuksen kautta?`