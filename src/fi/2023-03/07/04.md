---
title:  Korotettu Kristus, Lahjojen Antaja
date:   08/08/2023
---

> <p></p>
> ”Mutta kukin meistä on saanut oman armolahjansa, sen jonka Kristus on nähnyt hyväksi antaa. Kirjoituksissa sanotaankin: – Hän nousi korkeuteen vangit voittosaaliinaan, hän antoi lahjoja ihmisille. Eikö se, että hän nousi korkeuteen, merkitse, että hän oli laskeutunut alas, aina maan alimpiin paikkoihin? Hän, joka laskeutui alas, nousi myös kaikkia taivaita ylemmäs täyttääkseen kaikkeuden läsnäolollaan.” (Ef. 4:7–10.)

`Mitä tässä tapahtuu ja mikä on Paavalin sanoma näissä jakeissa?`

Paavali lainaa tässä Psalmia 68:19, jossa sanotaan: ”Sinä, Herra, nousit korkeuteen, otit vankeja, otit lahjaksi ihmisiä, otit nekin, jotka kapinoivat vastaan.” Tässä Herra, Jahve, kuvataan voitokkaana kenraalina, joka kukistettuaan vihollisensa nousee kukkulalle, jolle hänen pääkaupunkinsa on rakennettu, mukanaan taistelusta saatuja vankeja (ks. Ps. 68:2, 3). Sen jälkeen hän saa voittamiltaan vihollisilta kunnianosoituksen (ottaa lahjaksi ihmisiä). Paavali mukauttaa tätä kuvailua niin, että korotettu Kristus onkin se, joka antaa lahjoja, kuten Psalmin laajemman kontekstin perusteella voi päätellä (ks. Ps. 68:36).

Jos pitäydymme Psalmin 68:19 järjestyksessä, ensimmäisenä tapahtuu Kristuksen taivaaseen astuminen (Ef. 1:21–23), jota seuraa taivaasta alas laskeutuminen, jonka yhteydessä ylösnoussut, korotettu Jeesus antaa lahjoja ja täyttää kaiken. Tämä on Paavalin tapa kuvata helluntaina tapahtunutta Pyhän Hengen vuodatusta (ks. Ap. t. 2). Tätä näkemystä vahvistaa Ef. 4:11, 12, jossa tunnistetaan korotetun Jeesuksen antamat lahjat Hengen lahjoiksi.

”Kristus astui ylös korkeuteen, otti vankeja saaliikseen ja antoi lahjoja ihmisille. Kristuksen taivaaseen astumisen jälkeen Henki laskeutui lupauksen mukaisesti niin kuin raju tuulenpuuska ja täytti koko sen paikan, johon opetuslapset olivat kokoontuneet. Mikä oli seurauksena? Tuhansia kääntyi yhtenä päivänä.” (KPH 159.)

`Nämä muutamat Efesolaiskirjeen jakeet ovat kenties niin syvällisiä, että niitä on vaikea käsittää. Kuinka voimme kuitenkin saada niistä lohtua sen perustella, mitä ne kertovat Kristuksen tehneen meidän hyväksemme ja tekevän edelleen, varsinkin silloin, kun hän ”kaiken kaikessa täyttää” (Ef. 1:23)?`