---
title:  Korotetun Jeesuksen Lahjat
date:   09/08/2023
---

`Psalmiin 68:19 pohjautuen Paavali on kuvannut, kuinka ylösnoussut, korotettu ja voitokas Jeesus antaa lahjoja kansalleen korkeuksista. Mitä lahjoja hän antaa ja mihin tarkoitukseen? Ef. 4:11–13.`

Jeesus antaa seurakunnalleen neljä lahjoin varustettua ihmisryhmää: 1) apostolit; 2) profeetat; 3) evankeliumin julistajat; 4) paimenet ja opettajat (kreikan lauserakenne viittaa siihen, että näillä kahdella tarkoitetaan yhtä ryhmää). Kristus antaa lahjat, jotta tärkeä työ saataisiin tehtyä: ”varustaakseen kaikki seurakunnan jäsenet palvelutyöhön, Kristuksen ruumiin rakentamiseen” (Ef. 4:12), kunnes kaikki ”pääsemme yhteen ja samaan uskoon ja Jumalan Pojan tuntemiseen ja niin saavutamme aikuisuuden, Kristuksen täyteyttä vastaavan kypsyyden” (Ef. 4:13).

Tämä viimeinen kohta oli tärkeä varhaisille adventisteille, jotka pohtivat Ellen G. Whiten hengellisiä lahjoja. Vahvistaako Raamattu profetian lahjan toimimisen seurakunnassa vain apostolien aikana? Vai onko lahja voimassa Kristuksen paluuseen asti? Varhaiset adventistit löysivät vastauksen kysymykseen jakeesta Ef. 4:13, ja he jakoivat sen laivan kapteenista kertovan tarinan kautta: Kapteenin piti noudattaa matkantekoon annettuja ohjeita. Kun alus lähestyi satamaa, kapteeni huomasi, että ohjeissa sanottiin, että nyt luotsi nousisi laivaan auttamaan ohjaamaan aluksen satamaan. Pysyäkseen uskollisena alkuperäisille ohjeille kapteenin oli otettava luotsi kyytiin ja noudatettava tältä saatuja lisäohjeita. ”Ketkä noudattavat alkuperäisen ohjekirjan neuvoja? Ne, jotka torjuvat luotsin, vai ne, jotka ottavat hänet vastaan, kuten ohjekirja neuvoo? Päätelkää itse.” – Uriah Smith, ”Do We Discard the Bible by Endorsing the Visions?”, Review and Herald, 13.1.1863, s. 52.

Meidän tulee olla varovaisia määritellessämme paimenia (pastoreita), opettajia ja evankelistoja, sillä ajattelemme näitä virkoja omasta ajastamme käsin. Sikäli kuin tiedämme, Paavalin aikana nämä kaikki olisivat olleet maallikkojohtajia, jotka palvelivat kotiseurakuntia Efesoksessa (vrt. 1. Piet. 2:9, Ap. t. 2:46, Ap. t. 12:12).

`Lue Jes. 5:4. Ajattele jaetta sen kautta, mitä Jumala on antanut meille Ellen G. Whiten palvelutyössä. Miten jae soveltuu tähän ajatukseen?`