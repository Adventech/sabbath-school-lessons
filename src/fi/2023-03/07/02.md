---
title:  Hengen Luoma Ykseys
date:   06/08/2023
---

`Lue Ef. 4:1–16. Miten Paavali rohkaisee vaalimaan seurakunnan ykseyttä?`

Paavali aloittaa Efesolaiskirjeen toisen puoliskon (luvut 4–6) kutsulla ykseyteen. Kutsu jakaantuu kahteen osaan. Ensimmäisessä osassa (Ef. 4:1–6) hän pyytää uskovia vaalimaan Hengen luomaa ykseyttä harjoittamalla ykseyttä rakentavia hyveitä (Ef. 4:1–3); tätä kutsua tukemaan hän antaa runollisen luettelon seitsemästä asiasta, joita on vain yksi (Ef. 4:4–6). Toisessa osassa (Ef. 4:7–16) Paavali tunnistaa korotetun Jeesuksen olevan armon lähde niille, jotka kertovat evankeliumista (Ef. 4:7–10). Hän kuvailee, kuinka he muiden seurakunnan jäsenten kanssa vaikuttavat Kristuksen ruumiin terveyteen, kasvuun ja ykseyteen (Ef. 4:11–16).

Paavali kehottaa kristittyjä ”vaeltamaan, niin kuin saamanne kutsumuksen arvo vaatii” (Ef. 4:1, VKR). Vaeltamisella hän tarkoittaa käyttäytymistä tai elämistä (ks. Ef. 2:2, 10; Ef. 4:17; Ef. 5:2, 8, 15). Kutsumuksella hän tarkoittaa kutsua ottaa kristillinen usko vastaan (Ef. 1:18; Ef. 2:4–6, 13). Paavali kehottaa uskovia käyttäytymään tavalla, joka luo ykseyttä ja heijastaa Jumalan perimmäistä suunnitelmaa (Ef. 4:9, 10). Heti alkuun hän kutsuu harjoittamaan ykseyteen johtavia hyveitä, kuten nöyryyttä, lempeyttä ja kärsivällisyyttä (Ef. 4:1–3).

Paavali selittää muualla, mitä jakeessa Ef. 4:2 käytetty käsite ”nöyryys” tarkoittaa. Fil. 2:3 hän kehottaa: ”[P]itäkää kukin toista parempana kuin itseänne.” Nöyryys ei ole itsensä halventamista (ks. Kol. 2:18, 23), vaan toisten arvostamista ja palvelemista. ”Lempeys” (Ef. 4:2) voidaan selittää ”ominaisuudeksi, jossa ei olla liian vaikuttuneita omasta tärkeydestä”; sanan muita merkityksiä ovat ”kohteliaisuus, huomaavaisuus, sävyisyys”. – Frederick Danker, (toim.), Greek–English Lexicon of the New Testament and Other Early Christian Literature, 3. painos. (Chicago: University of Chicago Press, 2000), s. 861. Sana ”kärsivällisyys” tarkoittaa sitä, että ihminen kykenee kestämään tilanteissa, joissa häntä provo­soidaan tai koetellaan. Nämä hyveet auttavat ihmistä luopumaan omahyväisyydestään ja keskittymään muiden arvoon.

`Mieti kuinka nöyryys, lempeys ja kärsivällisyys voisivat auttaa yhdistämään meitä. Miten opimme harjoittamaan näitä hyveitä?`