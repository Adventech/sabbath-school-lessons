---
title:  Kristukseen Kasvaminen
date:   10/08/2023
---

`Mikä uhkaa sitä, että seurakunta saavuttaisi Kristuksen täyteyttä vastaavan kypsyyden? Ef. 4:14.`

Kuten Paavalin ajan uskoville, meillekin yritetään syöttää kaikenlaisia opin tuulia ja eksytyksen kavalia juonia (VKR). Paavali valottaa kolmen kuvauksen kautta vääräsuuntaisen teologian vaaroja: 1) lapsuuden kypsymättömyyden vaara, olemme kuin ”alaikäisiä”; 2) avomeren vaara, ajelehdimme ”kaikenlaisten opin tuulten heiteltävinä”; 3) vaara joutua kavalien ihmisten pettämiksi, jotka uhkapelureiden tavoin harjoittavat silmänkääntötemppuja. Paavali käyttää kuvainnollisesti kreikan sanaa kybeia (’noppien heittäminen’) tarkoittamaan ’oveluutta’ tai ’vippaskonsteja’.

Paavalille eripuraisuus on merkki teologisesta virheestä: Se, mikä ravitsee ja kasvattaa kehoa ja auttaa sitä pysymään koossa, on hyvää, kun taas se, mikä kuluttaa kehoa ja jakaa sitä, on pahaa. Kääntymällä pois jakavasta opetuksesta koeteltujen ja luotettavien opettajien ohjaukseen (Ef. 4:11) uskovat etenevät kohti kristillistä kypsyyttä ja pystyvät toimimaan tehokkaasti omissa tehtävissään Kristuksen ruumiissa (Ef. 4:12, 13; vrt. Ef. 4:15, 16).

`Millä tavoin terve seurakunta toimii terveen ruumiin tavoin? Ef. 4:15, 16.`

Ef. 4:1–16 Paavali puhuu seurakunnan ykseyden puolesta ja pyrkii saamaan kirjeen vastaanottajat edistämään sitä aktiivisesti. Vaikka ykseys on teologisesti varma asia (Ef. 4:4–6), se vaatii kovaa työtä (Ef. 4:3). Ykseyttä voi edistää olemalla aktiivinen jäsen Kristuksen ruumiissa (Ef. 4:7–16). Jokainen meistä on osa tuota ruumista ja meidän tulee edistää sen terveyttä ja kasvua (Ef. 4:7, 16). Kaikkien meistä tulisi myös hyötyä apostolien, profeettojen, evankelistojen ja pastori-opettajien työstä (Ef. 4:11), joiden tehtävänä on jänteiden tapaan liittää ruumis yhteen ja pitää sitä koossa (Ef. 4:16) ja auttaa jäseniä kasvamaan kiinni Kristukseen, joka on ruumiin pää (Ef. 4:13, 15).

`Millaisia opin tuulia puhaltaa seurakuntamme läpi nykyään? Kuinka voimme pysyä lujina niitä vastaan?`