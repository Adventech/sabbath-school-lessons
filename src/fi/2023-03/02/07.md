---
title:  Lisäaineistoa
date:   07/07/2023
---

Opettaako Ef. 1:3–14 sitä, että Jumala määrää ennalta ihmisten tulevaisuuden, määrittäen etukäteen, ketkä saavat ikuisen elämän ja ketkä ikuisen kuoleman? Monet valitettavasti uskovat näin. Mieti kuitenkin seuraavia asioita:

1\. Kyseisessä katkelmassa määräävää on Kristuksen rooli, sillä Jumalan valinta adoptoida meidät tapahtuu Jeesuksen Kristuksen kautta (Ef. 1:5) tai hänessä (Ef. 1:4, 11). Jumalan valinta ja ennaltamäärääminen kohdistuu kaikkiin, jotka valitsevat uskon Jeesukseen, eikä siis siihen, että Jumala olisi jo ennen ihmisten syntymää tapauskohtaisesti valinnut, kuka pelastuu tai joutuu kadotukseen. Jumalan valinta on ennalta päätetty niiden kohdalla, jotka harjoittavat uskoa Kristukseen.

2\. Ef. 1:3–14 sisältää myös perhesuhteisiin liittyvää kieltä Jumalan pelastustyöstä. Jumala on Isä ja me olemme hänen adoptoituja lapsiaan (Ef. 1:3–5), jotka saavat vastaanottaa hänen siunauksiaan runsain määrin (Ef. 1:8). Meidän tulee ymmärtää ajatus Jumalan valinnasta ja ennaltamääräämisestä tämän perhesuhteisiin liittyvän kielen valossa. Jumala ei ole kaukainen, tunteeton tuomari, joka tuomitsee etäisyyksien takaa, vaan hän on kaikkien lastensa huolehtiva Isä (ks. Ef. 3:15).

3\. Se, että Jumala kunnioittaa ihmisen valintaa, on nähtävissä Ef. 1:3–14 (erityisesti jakeessa 13, jossa kuulemista ja uskomista pidetään tärkeänä). Se näkyy myös muualla Efesolaiskirjeessä (esim. Ef. 2:8; Ef. 3:17; Ef. 4:1–6:20; tekstit korostavat valinnanvapauden käyttöä ja uskoa valintana). Ihmisen valinnanvapaus tuodaan esiin myös muualla Uudessa testamentissa (esim. 1. Tim. 2:4; Ap. t. 17:22–31). Ellen Whitekin sanoo: ”Vertaansa vailla olevassa lahjassaan, omassa Pojassaan, Jumala on ympäröinyt koko maailman armon ilmapiirillä, joka on yhtä todellinen kuin maapalloa ympäröivä ilmakehä. Kaikki, jotka haluavat hengittää tätä eläväksi tekevää ilmaa, elävät ja kasvavat täyteen aikuisuuteen Kristuksessa Jeesuksessa.” (TKL 66.)

**Keskustelunaiheita**:

`1. Mitä perusteluita antaisit edellä mainittujen lisäksi sille, että Jumala ei ole jo ennen meidän luomistamme valinnut, kuka meistä pelastuu ja kuka joutuu kadotukseen?`

`2. Kenen valinta viime kädessä ratkaisee sen, pelastuuko ihminen Jeesuksessa vai ei?`

`3. Kuinka Paavali viittaa Kristuksen paluuta koskevaan tulevaisuuden toivoon? Ks. Ef. 1:13, 14; Ef. 1:21; Ef. 2:7; Ef. 4:30 ja Ef. 5:5. Mitä se merkitsee meille nyt?`