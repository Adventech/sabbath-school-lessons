---
title:  Valittu Ja Hyväksytty Kristuksessa
date:   02/07/2023
---

Kiitosviestissä mainitaan yleensä saatu lahja tai lahjat nimeltä. Kiittäessään Jumalaa evankeliumin siunauksista Paavali sisällyttää kirjeeseensä pitkän lahjaluettelon (Ef. 1:3–14).

Paavali ylistää Jumalaa siitä, että tämä on ”siunannut meitä kaikella Hengen siunauksella, taivaallisilla aarteilla Kristuksessa” (Ef. 1:3). Se, että siunaukset ovat hengellisiä (kreik. pneumatikos), viittaa siihen, että ne saadaan Hengen (pneuma) kautta, ja tällä puolestaan on yhtymäkohta Paavalin siunauksen loppuosaan, jossa ylistetään Pyhän Hengen työtä uskovien elämässä (Ef. 1:13, 14).

Ef. 1:3–6 kertoo, kuinka Jumala näkee meidät Kristuksessa. Ennen maailman luomista Jumala valitsi meidät Kristuksessa ja päätti, että meidän tulee seistä hänen edessään pyhinä ja nuhteettomina (Ef. 1:4; vrt. Ef. 5:27) poikina ja tyttärinä, joita hän pitää aarteenaan luomisen ja lunastuksen perusteella (Ef. 1:5). Jo ennen kuin aurinko paistoi ensimmäisen kerran, Jumalan suunnitelma on ollut, että meidät hyväksyttäisiin hänen rakkaassa Pojassaan (Ef. 1:6). Jumalan tarkoitus on, että me pelastumme. Menetämme pelastuksen vain omien syntisten valintojemme vuoksi.

`Mitä Raamattu Kansalle -suomennoksessa (RK 2012) käytetty Efesolaiskirjeen ilmaisu ”taivaallisissa” tarkoittaa? (Ks. Ef. 1:3, 20; Ef. 2:6; Ef. 3:10; Ef. 6:12). Vertaa sitä ilmaisuun ”taivaissa” (Ef. 3:15; Ef. 4:10; Ef. 6:9.)`

Efesolaiskirjeessä ilmaukset ”taivaallisissa” ja ”taivaissa” tai ”taivaassa” viittaavat taivaaseen Jumalan asuinsijana (Ef. 1:3; Ef. 6:9), henkivaltojen olinpaikkana (Ef. 1:10, 20, 21; Ef. 3:10 [VKR/RK 2012], 15; Ef. 6:12, RK 2012) ja paikkana, jossa Kristus korotettiin Isän oikealle puolelle (Ef. 1:20). Uskovilla on tälläkin hetkellä pääsy taivaallisiin sfääreihin, joissa hengellisiä siunauksia tarjotaan Kristuksen kautta (Ef. 1:3; Ef. 2:6). Vaikka ”taivaallisista” on tullut siunauksen paikka uskoville, se on edelleen taistelun näyttämö, jossa pahan voimat haastavat Kristuksen herruutta (Ef. 3:10, VKR/RK 2012; Ef. 6:12, RK 2012).

`Pohdi Ef. 1:4, ja sitä, että meidät on valittu Kristuksessa jo ”ennen maailman luomista”. Mitä tämä tarkoittaa? Mitä tämä kertoo Jumalan rakkaudesta meitä kohtaan ja hänen halustaan pelastaa meidät?`