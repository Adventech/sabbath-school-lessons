---
title:  Jumalan Kirkkauden Ylistykseksi
date:   05/07/2023
---

> <p></p>
> ”Jumala on myös antanut Kristuksessa meille perintöosan, niin kuin hän oli suunnitellut ja ennalta määrännyt – hän, joka saattaa kaiken tapahtumaan tahtonsa ja päätöksensä mukaisesti. Siksi meidän, jotka olemme jo ennalta saaneet panna toivomme Kristukseen, tulee elää Jumalan kirkkauden ylistykseksi.” (Ef. 1:11, 12.)

Efesoksen uskovat näyttävät menettäneen selkeän käsityksen siitä, keitä he ovat kristittyinä – he ovat lannistuneet (ks. Ef. 3:13). Aiemman rohkaisunsa mukaisesti (Ef. 1:3–5) Paavali haluaa vahvistaa heidän identiteettiään kristittyinä. Uskovat eivät ole eri jumalien tai astraalivoimien mielivaltaisten päätösten uhreja. He ovat Jumalan lapsia (Ef. 1:5), ja Jumalan ikuisiin päätöksiin perustuvat siunaukset ovat heidän saatavillaan Kristuksen välityksellä. Jumalan tahto ja päätös toteutuu heidän elämässään (Ef. 1:11) Jumalan laajemman suunnitelman mukaisesti yhdistää kaikki Kristuksessa (Ef. 1:10). He voivat olla luottavaisia asemastaan Jumalan edessä ja hänen antamiensa siunausten vaikuttavuudesta. Heidän elämänsä tulisi julistaa sanomaa, jota Ef. 1:3–14 korostaa: Siunattu olkoon Herramme Jeesuksen Kristuksen Jumala ja Isä!

`Katso, miten ajatusta perinnöstä tuodaan esille seuraavissa jakeissa: Ef. 1:11, 14, 18. Miksi perintöajatus oli Paavalille tärkeä?`

Oletko joskus saanut perintöä? Ehkä sukulainen jätti sinulle arvokkaan perintökalleuden tai merkittävän summan rahaa. Jeesuksen kuoleman ansiosta kristityt ovat saaneet Jumalalta perintöosan (Ef. 1:14). Se näkyy heissä kirkkautena (Ef. 1:18, VKR/RK 2012).

Vanhassa testamentissa viitataan joskus Jumalan kansaan Jumalan perintöosana (5. Moos. 9:29, VKR; 5. Moos. 32:9; Sak. 2:12, VKR). Tämä merkitys Jumalan perintöosana olemisesta on selvästi läsnä myös kohdassa Ef. 1:18 (VKR/RK 2012) ja todennäköisesti myös kohdassa Ef. 1:11 (RK 2012), jolloin se voitaisiin kääntää: ”Hänessä meistä on tullut perintöosa”. Kristityn identiteettiin tulisi Paavalin mielestä kuulua se, että he tietävät, millainen arvo heillä on Jumalalle. Sen lisäksi, että he saavat perinnön Jumalalta (Ef. 1:14; Ef. 3:6; vrt. Ef. 5:5), he ovat itse Jumalan perintöosa.