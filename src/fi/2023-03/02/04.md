---
title:  Jumalan Suuri Kristuskeskeinen Suunnitelma
date:   04/07/2023
---

`Mikä on Jumalan ”määräajan tullessa toteutuva” suunnitelma? Kuinka laajalle se ulottuu? Ef. 1:9, 10.`

Paavalin mukaan Jumalan suunnitelma on hänen ”tahtonsa salaisuus”, ”Kristusta koskeva suunnitelma” ja ”määräajan tullessa toteutuva suunnitelma”. Mikä on Jumalan perimmäinen, lopullinen suunnitelma? Yhdistää kaikki kaikkialla Jeesuksessa.

Termi, jota Paavali käyttää luonnehtiakseen suunnitelmaa on kreik. anakefalaioÞ, joka tarkoittaa 'niputtaa', ’yhdistää’, 'tehdä yhteenveto' tai 'laskea yhteen'. Muinaisessa kirjanpitokäytännössä sarakkeen luvut yhdistettiin laskemalla ne yhteen ja tulos kirjattiin sarakkeen yläpuolelle. Jeesus johtaa päällimmäisenä Jumalan lopullista eskatologista suunnitelmaa. Tämä kristuskeskeinen suunnitelma laadittiin ”ennen maailman luomista” (Ef. 1:4), ja se on niin laaja, että se kattaa kaiken ajan ja tilan (”kaiken, mitä on taivaassa ja maan päällä”). Ykseys Kristuksessa on maailmankaikkeuden suuri, jumalallinen päämäärä.

Kertoessaan Jumalan suunnitelmasta, joka on ”määräajan tullessa toteutuva” (Ef. 1:10), Paavali paljastaa teeman, jota hän kuljettaa läpi koko kirjeen. Kaiken yhdistämisen perusta on Jeesuksen kuolema, ylösnousemus, taivaaseen astuminen ja korottaminen (Ef. 1:15–2:10), ja nyt Jumala aloittaa yhdistämisen perustamalla seurakunnan ja tuomalla sinne yhteen toisistaan poikkeavia ihmiskunnan edustajia, juutalaisia ja ei-juutalaisen (Ef. 2:11–3:13).

Tällä tavoin seurakunta viestittää pahan voimille, että Jumalan suunnitelma on käynnissä ja että pahan hajottava hallinto päättyy (Ef. 3:10). Kuten Raamattu sanoo: ”Saatana on laskeutunut teidän luoksenne! Se on raivon vallassa, sillä se tietää, että sen aika on lyhyt.” (Ilm. 12:12.)

Efesolaiskirjeen viimeinen puolisko alkaa palavalla kutsulla ykseyteen (Ef. 4:1–16) ja jatkuu pitkällä kehotuksella välttää ykseyttä vahingoittavaa käyttäytymistä, jonka sijaan tulisi rakentaa uskovien keskinäistä solidaarisuutta (Ef. 4:17–6:9). Kirje päättyy mukaansatempaavaan kuvaukseen seurakunnasta yhtenäisenä armeijana, joka osallistuu innolla rauhan rakentamiseen Kristuksen nimessä (Ef. 6:10–20).

`Kuinka voit juhlia Jumalan lopullista suunnitelmaa yhdistää kaikki Kristuksessa?`