---
title:  Kallis Lunastus; Ylenpalttinen Anteeksianto
date:   03/07/2023
---

Synti oli ollut hallitseva voima Paavalin lukijakunnan elämässä. Paavali olisi voinut kuvailla heitä heidän aiemmassa olotilassaan ”käveleviksi kuolleiksi” – ”kuolleiksi rikkomustenne ja syntienne tähden” (ks. Ef. 2:1). Silti he elivät niin kuin Paholainen heitä käski (Ef. 2:1–3). Paholaisen ja synnin orjuuttamina he eivät kyenneet vapauttamaan itseään. He tarvitsivat pelastamista. Jumala on tuonut pelastuksen Kristuksessa. Paavali ylistää kahta uutta Jumalan armon siunausta uskovien elämässä: lunastusta ja anteeksiantoa.

`Lue Ef. 1:7, 8. Ajatus lunastuksesta esiintyy usein Uudessa testamentissa. Katso, miten sitä käytetään Kol. 1:13, 14; Tit. 2:13, 14 ja Hepr. 9:15, VKR. Mitä yhteisiä teemoja näillä jakeilla on Ef. 1:7, 8 kanssa?`

Sana ”lunastus” (Ef. 1:7) on käännetty kreikan sanasta apolytrÞsis, jota käytettiin tarkoittamaan orjan vapaaksi ostamista tai maksun suorittamista vangin vapauttamiseksi. Kun Uudessa testamentissa puhutaan lunastuksesta, siellä korostetaan, miten kallista orjien vapauttaminen on.

Vapautemme on maksanut paljon: ”Kristuksen veressä meillä on lunastus, rikkomustemme anteeksianto.” (Ef. 1:7.) Lunastuksessa korostuu Jumalan armollinen anteliaisuus hänen maksaessaan vapautemme kalliin hinnan. Jumala antaa meille vapautemme ja arvokkuutemme. Emme ole enää orjia!

”Lunastetuksi tuleminen tarkoittaa, että sinua kohdellaan ihmisenä, ei esineenä. Sinusta tulee maailman orjan sijaan taivaan kansalainen.” – Alister E. McGrath, What Was God Doing on the Cross? (Grand Rapids, MI: Zondervan, 1992), s. 78.

Ajatus siitä, että Jumala maksaa lunastuksen hinnan Paholaiselle, on keskiaikainen, ei raamatullinen ajatus. Jumala ei ole Paholaiselle mitään velkaa, eikä maksa tälle mitään.

Golgatan etuihin kuuluu ”rikkomustemme anteeksianto” (Ef. 1:7). Ristillä Kristus otti päälleen syntiemme hinnan kumoten ”meitä rasittavan velkakirjan kaikkine määräyksineen” (Kol. 2:14). Lunastamalla meidät ja antamalla meille anteeksi, Jumala toimii anteliaana Isänämme, joka suo ”armonsa rikkauden tulla runsaana osaksemme” (Ef. 1:7, 8).

`Mitä Kristuksen sovitusuhrin kautta saatu anteeksianto ja lunastus merkitsee sinulle?`