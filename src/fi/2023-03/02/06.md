---
title:  'Pyhä Henki: Sinetti Ja Etumaksu'
date:   06/07/2023
---

`Ef. 1:13, 14 Paavali kertaa lyhyesti lukijoittensa kääntymyskokemuksen. Mitä vaiheita siihen kuuluu?`

Tutkiessaan Pyhän Hengen merkitystä uskovien elämässä Paavali käyttää kahta kielikuvaa Hengestä. Ensin hän kuvaa Pyhää Henkeä sinetiksi, mikä kertoo Hengen sinetöivästä läsnäolosta, joka alkaa kääntymisestä. Sinettejä käytettiin muinoin moniin eri tarkoituksiin: todentamaan lakien ja sopimusten kopioiden aitoutta, vahvistamaan säilytysastian sisällön erinomaisuutta tai määrää (esim. Hes. 28:12, VKR) tai todentamaan varainsiirtoja liiketoiminnassa (esim. Jer. 32:10–14, 44) samoin kuin sopimusten, kirjeiden (esim. 1. Kun. 21:8), testamenttien tai adoptioiden aitoutta. Esineeseen painettu sinetti kertoi sekä omistajuudesta että suojauksesta. Pyhän Hengen läsnäolo uskovien elämässä on merkki siitä, että he kuuluvat Jumalalle ja että Jumala on luvannut suojella heitä (vrt. Ef. 4:30). He ovat saaneet luvatun Pyhän Hengen sinetiksensä (Ef. 1:13).

”Paavali sanoo selvästi, että sillä hetkellä, kun joku antaa elämänsä Jeesukselle ja uskoo häneen, Pyhä Henki sinetöi (kreik. sfragizÞ) kyseisen uskovan Kristukseen lunastuksen päivää varten. Miten vapauttava ja rauhoittava totuus! Jumalan Henki merkitsee Kristuksen seuraajat pelastuksen sinetillä siitä alkaen, kun he ensimmäisen kerran uskovat.” — Jiří Moskala, ”Misinterpreted End-Time Issues: Five Myths in Adventism”, Journal of the Adventist Theological Society 28, nro 1 (2017), s. 95.

Toinen kielikuva, jota Paavali käyttää Pyhästä Hengestä, on ”vakuus”. Pyhä Henki on vakuutena perinnöstämme kääntäen huomiomme kohti hetkeä, jolloin perintö annetaan kokonaisuudessaan (vrt. 2. Kor. 1:22; 2. Kor. 5:5).

Sana arrabÞn, ’vakuus’, oli heprean kielestä lainattu sana, jota Uuden testamentin aikoina käytettiin kreikan kielessä laajasti tarkoittamaan ’ensimmäistä erää’, ’talletusta’ tai ’etumaksua’, jonka jälkeen maksajan tuli suorittaa vielä loputkin maksuerät.

Uskovat eivät maksa tätä käsirahaa, vaan he saavat sen Jumalalta. Pyhän Hengen läsnäolo uskovien elämässä on ensimmäinen maksuerä lunastuksen perinnöstä, jonka saamme vastaanottaa kokonaisuudessaan Kristuksen palatessa. Tehtävämme on kiitollisin ja nöyrin sydämin vastaanottaa se, mitä meille on tarjottu Jeesuksessa.