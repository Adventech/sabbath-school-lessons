---
title:  Rukousta Taistelukentällä
date:   21/09/2023
---

Taistelukutsunsa lopuksi Paavali kehottaa uskovia osallistumaan hellittämättömään rukoukseen kaikkien pyhien puolesta (Ef. 6:18), ja myös hänen itsensä puolesta vangittuna lähettiläänä (Ef. 6:19, 20). Tätä rukouskutsua voidaan pitää sotilaskielikuvan jatkeena, koska Jumalan (tai jumalien) puoleen kääntyminen rukouksessa oli yleinen käytäntö muinaisilla taistelukentillä. Raamatusta löytyy hyvä esimerkki tästä: Jahasielin taistelukehotuksen jälkeen Josafat johtaa ”kaikki Juudan ja Jerusalemin asukkaat” heittäytymään ”maahan rukoilemaan Herraa” (2. Aik. 20:18). Vaikka rukous ei ole taisteluvarustuksen seitsemäs elementti, se on olennainen osa Paavalin taistelukehotusta ja sotilaallista vertauskuvaa.

Paavali esittää kaksi rukouspyyntöä. Ensimmäisessä hän pyytää kirjeen vastaanottajia osallistumaan kestävään rukoukseen kaikkien pyhien puolesta (Ef. 6:18). Menestyäkseen taistelussa pahan voimia vastaan seurakunnan on harjoitettava riippuvuutta Jumalasta Hengen innoittaman rukouksen turvin.

Paavalin toinen rukouspyyntö koski häntä itseään: ”Rukoilkaa myös minun puolestani – –[.]” (Ef. 6:19.) Hän pyytää esirukousta siihen, että Jumala antaisi hänelle oikean sanoman (”oikeat sanat”), oikeaan aikaan (”kun ryhdyn puhumaan”), oikealla tavalla esitettynä (”että voisin rohkeasti julistaa”) ja oikeaan asiaan keskittyen (julistaen ”evankeliumin salaisuutta”) (Ef. 6:19). Viimeinen ilmaus viittaa niin sanottuun ”avoimeen salaisuuteen”: siihen, että Jumala on puuttunut peliin lunastaakseen ei-juutalaiset yhdessä juutalaisten kanssa (ks. Ef. 3:1–13) luoden näin heidät ”yhdeksi uudeksi ihmiseksi” (Ef. 2:15; ks. myös Ef. 2:11–22) merkkinä suunnitelmastaan yhdistää Kristuksessa yhdeksi kaikki (Ef. 1:10).

`Kertaa seuraavat rukouskutsut Uudessa testamentissa. Mikä niistä innostaa sinua eniten? Miksi? Luuk. 18:1–8; Fil. 4:6; Kol. 4:2; 1. Tess. 5:16–18.`

Miksi uskovia kehotetaan niin usein olemaan rukouksissaan vilpittömiä ja kestäviä? Paavalin sotilaskieli viittaa kahteen ajatukseen: 1) hengellisen taistelun uhka yliluonnollisia vihollisia vastaan on todellinen; 2) Jumalan lupaukset hengellisestä voimasta ja voitosta havainnollistetaan Paavalin sotakielikuvien kautta (Ef. 6:10–17). Kestävä rukous tarjoaa tilaisuuden kuunnella tarkasti näitä lupauksia, iloita niistä ja kiittää Jumalaa hänen armonsa runsaudesta.