---
title:  Vyö Ja Haarniska
date:   18/09/2023
---

`Kuinka Paavali ajattelee uskovien aloittavan valmistautumisensa taisteluun pahuutta vastaan? Ef. 6:14; ks. myös 1. Piet. 4:1; 1. Piet. 5:8; Room. 8:37–39.`

Paavalin varoitus ankarasta taistelusta (Ef. 6:13) valmistaa lukijoita hänen viimeiseen kutsuunsa seistä (tai pitää puoliansa ja selviytyä pystyssä pysyen, vrt. Ef. 6:11, 13). Se on samalla yksityiskohtiin menevä kutsu varustautua (Ef. 6:14–17). Paavali puhuu vyön kiinnittämisestä (vrt. Jes. 11:5). Muinaiset, väljät vaatteet oli sidottava vyöllä vyötärölle ennen työhön tai taisteluun ryhtymistä (vrt. Luuk. 12:35, 37; Luuk. 17:8). Paavali näkee uskovan pukeutuvan sotavarustukseen kuten roomalainen legioonalainen, joka aloittaa pukeutumisen nahkaisesta sotilasvyöstä koristeellisine laattoineen ja solkineen. Vyöstä ripustettiin nahkahihnoja, jotka oli peitetty metallilevyillä, jotka yhdessä muodostivat näyttävän ”esiliinan”, joka kertoi myös kantajansa sotilasarvosta. Vyön tehtävänä oli sitoa vaatteet vyötärölle ja pitää muita esineitä paikoillaan.

Totuus ei ole uskovien oma; se on Jumalan lahja (vrt. pelastus; Ef. 2:8). Se ei saa kuitenkaan jäädä vain käsitteelliseksi, kaukaiseksi voimavaraksi ilman muuttavaa vaikutusta uskovien elämään. Heidän tulee ”pukea ylleen” Jumalan totuus, kokea tämä jumalallinen lahja ja käyttää sitä. He eivät niinkään omista Jumalan totuutta, vaan Jumalan totuus omistaa heidät ja suojelee heitä.

Seuraavaksi Paavali kehottaa uskovia pukemaan ylleen vanhurskauden haarniskan (vrt. 1. Tess. 5:8). Totuuden vyön tavoin haarniska on jumalallista alkuperää. Se on osa Jahven, taivaallisen soturikuninkaan, taisteluasua (Jes. 59:17). Paavalin aikoihin sotilaiden käyttämä ylävartalohaarniska oli joko silmukkapanssari (limittäin ketjutetuista rautarenkaista), suomupanssari (pronssilaatoista) tai vannepanssari (rautalaatoista). Tällainen rintapanssari suojasi elintärkeitä elimiä vihollisen iskuilta ja pistoilta. Haarniskan tarjoaman suojan tavoin uskovat saavat kokea Jumalan vanhurskauden tarjoaman hengellisen suojan. Paavali yhdistää vanhurskauden pyhyyteen, hyvyyteen ja totuuteen (Ef. 4:24; Ef. 5:9). Hän ajattelee sitä tapana kohdella toisia oikeudenmukaisesti ja hyvin, erityisesti toisia seurakunnan jäseniä.

`Miten koet hyvyyden, pyhyyden ja totuuden suojana?`