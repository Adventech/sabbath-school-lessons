---
title:  Rauhan rakentaminen
date:   16/09/2023
---

> <p></p>
> ”Ottakaa kaikessa suojaksenne uskon kilpi, jolla voitte sammuttaa pahan palavat nuolet. Ottakaa myös pelastuksen kypärä, ottakaa Hengen miekka, Jumalan sana.” (Ef. 6:16, 17.)

### Avaintekstit
Ef. 6:10–20; 1. Piet. 4:1; 1. Piet. 5:8; Jes. 59:17; Jes. 52:8–10; 1. Tess. 5:16–18.

John Bunyanin klassikkohartauskirjassa Kristityn vaellus, jonka hän kirjoitti vankilassa ollessaan, päähenkilö nimeltä Kristitty viedään palatsin asevarastoon ja hänelle näytetään kaikenlaisia varusteita, ”mitkä Herra on hankkinut matkustajia varten: miekkoja, kilpiä, kypäriä, rintakilpiä, alituisen rukouksen haarnista ja kulumattomat kengät. Aseita oli niin runsaasti, että niillä olisi voitu varustaa Herran palvelukseen niin paljon miehiä kuin taivaalla on tähtiä.” Ennen kuin Kristitty jatkoi matkaansa hänet vietiin uudestaan asevarastoon, missä ”he puettivat hänet kiireestä kantapäähän lujiin varustuksiin, että hän kestäisi, jos tiellä sattuisi kulkemaan rosvoja.” (Kristityn vaellus, Suomen Lähetysseura, Helsinki, 1960, s. 60, 61.)

Tämä Bunyanin teksti ajoittuu vuoteen 1678, ja se muistuttaa kovasti apostoli Paavalin n. 1 600 vuotta aikaisemmin kirjoittamaa sanomaa, Kirjettä efesolaisille, joka myös kirjoitettiin vankilasta. Kirjeessään tämä suuri lähetyssaarnaaja ja apostoli kuvittelee suuren armeijan, seurakunnan, joka viedään Jumalan asevarastoon ja puetaan jumalalliseen sota-asuun. Sota-asusta tässä käytetty kreikankielinen termi on panoplia, jolla tarkoitetaan päästä varpaisiin ulottuvaa haarniskaa. Jumalan asevarastossa on riittävästi parhaimpia varusteita koko hänen armeijansa ”pukemiseksi pohjoisen teräkseen päästä varpaisiin” (The Pilgrim's Progress, part one, section IV, tätä kohtaa ei ole suomenkielisessä versiossa) heidän lähtiessään rakentamaan rauhaa hänen nimessään.

_Tämä tutkistelu on sapatiksi 23.9.2023_