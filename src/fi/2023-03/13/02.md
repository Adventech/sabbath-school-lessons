---
title:  'Seurakunta: Yhtenäinen Armeija'
date:   17/09/2023
---

`Lue Ef. 6:10–20. Mitä Paavali sanoo siitä, millaisessa sodankäynnissä seurakunta on mukana? Kuvaileeko hän ensisijaisesti yksittäisen uskovan hengellistä taistelua vai seurakunnan yhteistä sotaa pahaa vastaan?`

Kreikkalaisessa ja roomalaisessa sodankäynnissä voitto riippui sotilasyksikön sotilaiden yhteistyöstä ja erityisesti heidän toisilleen antamasta tuesta taistelun tuoksinassa. Individualismia taistelussa pidettiin raakalaissotureiden ominaisuutena, joka johtaisi vääjäämättä tappioon.

Tässä muutama peruste sille, että Paavali käsittelee Ef. 6:10–20 ensisijaisesti seurakunnan yhteistä taistelua pahaa vastaan:

1\. Katkelma on huipentuma kirjeelle, joka kokonaisuudessaan käsittelee seurakuntaa. Olisi outoa, jos Paavali päättäisi kirjeensä kuvaukseen yksinäisestä kristitystä soturista, joka taistelee pimeyden voimia vastaan.

2\. Katkelman lopussa Paavali korostaa kristillistä toveruutta kutsussaan rukoilla ”kaikkien pyhien puolesta” (Ef. 6:18–20).

3\. Mikä merkittävintä, kun Paavali aiemmin Efesolaiskirjeessä puhuu pahan voimista, hän puhuu niistä seurakuntaa, ei niinkään yksittäistä uskovaa, vastaan hyökkäävänä voimana: ”Näin myös avaruuden henkivallat ja voimat tulevat seurakunnan välityksellä tuntemaan Jumalan viisauden kaikessa moninaisuudessaan.” (Ef. 3:10.)

Ef. 6:10–20 ei siis kuvaa yksittäistä ja yksinäistä soturia, joka kohtaa pahan. Sen sijaan Paavali kenraalina puhuu seurakunta-armeijalle. Hän kutsuu meitä pukeutumaan täyteen sotavarustukseen ja yhtenäisenä armeijana yksimielisesti ja tarmokkaasti etenemään taistelussa. Paavali päättää seurakunnan roolia painottavan kirjeensä, joka on sisältänyt toistuvia kuvauksia seurakunnasta Kristuksen ruumiina (Ef. 1:22, 23; Ef. 4:1–16), Jumalan rakennuksena/temppelinä (Ef. 2:19–22) ja Kristuksen morsiamena (Ef. 5:21–33), kuvaukseen seurakunnasta elävän Jumalan armeijana. Koska lähestymme pahaa päivää (Ef. 6:13), eli suuren taistelun viimeisiä vaiheita, tiedämme, ettei nyt ole sopiva hetki alkaa horjua sitoutumisessamme Jumalaan tai uskollisuudessamme kanssasotureitamme kohtaan.

`Miten voimme auttaa toisiamme suuressa taistelussa?`