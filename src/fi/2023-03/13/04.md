---
title:  'Kengät: Seurakunta Rakentaa Rauhaa'
date:   19/09/2023
---

Roomalainen sotilas sitoi jalkaansa sotasandaalit, joiden pohjissa oli rautanastat, jotka auttoivat häntä pitämään puolensa, pysymään pystyssä ja seisomaan lujana (Ef. 6:11, 13, 14). Paavali liittää sotajalkineet alttiuteen julistaa rauhan evankeliumia. Ajatus juontaa juurensa siihen, kun sotakentiltä tuleva sanansaattaja tuo ilosanoman siitä, että Jahven taistelu kansansa puolesta on päättynyt voittoon (Jes. 52:8–10) ja rauha vallitsee: ”Kuinka ihanat ovat vuorilla ilosanoman tuojan askelet! Hän ilmoittaa rauhan tulon, tuo suuren ilosanoman – –!” (Jes. 52:7.)

`Kertaa Efesolaiskirjeen kohdat, joissa Paavali korostaa rauhaa. Miksi hän käyttää sotilaallista kielikuvaa ollessaan kiinnostunut rauhasta? Ef. 1:2; Ef. 2:14, 15, 17; Ef. 4:3; Ef. 6:15, 23.`

Paavali kutsuu rauhaa Kristuksen työksi. ”Kristus on meidän rauhamme”, ja hän julistaa ”rauhaa teille, jotka olitte kaukana, ja rauhaa niille, jotka olivat lähellä” (Ef. 2:14–17) kooten juutalaiset ja ei-juutalaiset yhteen ”yhdeksi uudeksi ihmiseksi” (Ef. 2:15). Uskovat panevat kengät jalkaansa ja ovat valmiita taisteluun pitämällä elossa kertomusta Kristuksen tuomasta pelastuksesta ja rauhasta ja julistamalla hänen voittoaan. Uskovat ovat Jes. 52:7 kuvatun sanansaattajan kaltaisia julistaen Kristuksen voittoa ja hänen rauhaansa.

Paavali ei kuitenkaan halua meidän ymmärtävän hänen kutsuaan varustautua kutsuna tarttua aseisiin vihollisiamme vastaan. Siksi hän kuvailee uskovien julistavan ”rauhan evankeliumia” (Ef. 6:15). Hän ei myöskään halua meidän taistelevan muita ihmisiä vastaan, vaan korostaa ykseyttä, rakentavaa puhetta ja lempeyttä (Ef. 4:25–5:2). Seurakunnan tehtävä on rakentaa rauhaa aseinaan kristilliset hyveet (nöyryys, kärsivällisyys, anteeksianto jne.) ja tavat (rukous, jumalanpalvelus). Tällaiset strategiset teot viittaavat Jumalan suunnitelmaan yhdistää kaikki Kristuksessa (Ef. 1:9, 10).

”Jumala kutsuu meitä pukemaan haarniskan yllemme. Emme halua Saulin haarniskaa, vaan Jumalan koko sota-asun. Se yllämme lähdemme työhön sydän täynnä Kristuksen lempeyttä, myötätuntoa ja rakkautta.” – Ellen White, [Australasian] Union Conference Record, 28.7.1899. Mieti lainausta. Mitä Paavalin sotilaallisten kielikuvien tulisi merkitä uskoville?