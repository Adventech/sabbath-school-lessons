---
title:  Kilpi, Kypärä Ja Miekka
date:   20/09/2023
---

`Milloin ja miten uskonsotureiden tulisi käyttää kilpeä, kypärää ja miekkaa suuressa taistelussa? Ef. 6:16, 17.`

Puhuessaan kilvestä Paavali ajattelee suurta, suorakaiteen muotoista roomalaisen legioonalaisen kilpeä. Puusta tehdyn ja nahalla päällystetyn kilven reunat kaartuvat sisäänpäin suojaten myös sivulta tulevilta hyökkäyksiltä. Jos kilvet kasteltiin vedellä, niillä voitiin ”sammuttaa pahan palavat nuolet”, jotka oli kastettu pikeen ja sytytetty tuleen. Paavalin kuvaus uskon kilvestä heijastelee Vanhan testamentin tapaa käyttää kilpeä symbolina Jumalasta, joka suojelee kansaansa (1. Moos. 15:1; Ps. 3:4). Ottamalla uskon kilven suojaksemme (Ef. 6:16) voimme astua kosmiseen taisteluun luottaen Jumalaan, joka taistelee puolestamme (Ef. 6:10), tarjoaa ensiluokkaiset varusteet (Ef. 6:11, 13) ja varmistaa voiton.

Roomalainen taistelukypärä oli valmistettu raudasta tai pronssista. Päätä suojaavaan kupuun oli lisätty niska-, korva- ja otsasuojukset sekä saranoilla liikkuvat poskisuojukset. Kypärä tarjosi elintärkeää suojaa. Sama koskee pelastuksen kypärää (Ef. 6:17). Se symboloi pelastuksen kokemista kuulumalla yhteen ylösnousseen, taivaaseen astuneen ja korotetun Kristuksen kanssa (Ef. 2:6–10). Pelastuksen kypärän pukeminen tarkoittaa sitä, että hylkää pahojen henkien pelon (joka oli yleistä tuohon aikaan) ja luottaa korkeimpaan voimaan (vrt. Ef. 1:15–23; Ef. 2:1–10).

Taisteluvarustuksen viimeinen osa on ”Hengen miekka, Jumalan sana” (Ef. 6:17), jolla viitataan roomalaisen legioonalaisen lyhyeen kaksiteräiseen miekkaan. Tavanomainen taistelutaktiikka oli heittää kaksi keihästä (joita Paavali ei mainitse) ja vetää sitten miekka esiin ja hyökätä se tanassa valmiina iskemään. Uskovien miekka on Pyhältä Hengeltä saatu ase, Jumalan sana. Paavali astuu esiin kenraalina ja kutsuu uskovia aseisiin antaen toivon ja voiton lupauksia jumalalliselta ylipäälliköltä. Nämä jakeiden Ef. 6:10–20 lupaukset, Jumalan sana, ovat ykkösaseemme taistelussa pahaa vastaan. Jumalan sana viittaa niihin laajoihin evankeliumin lupauksiin, joita löydämme Raamatusta.

`Vaikkemme pitäisikään näin monista sotilaallisista kielikuvista, mitä tässä käsitellyt kielikuvat opettavat siitä, miten kirjaimellista suuri taistelu todella on ja kuinka vakavasti meidän pitäisi suhtautua siihen?`