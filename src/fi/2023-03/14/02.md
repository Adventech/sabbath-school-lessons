---
title:  Olemme Kristuksessa Siunattuja
date:   24/09/2023
---

Joku on kuvannut Efesolaiskirjettä Uuden testamentin Alpeiksi. Paavali, meidän vuorikiipeilyoppaamme, vie meidät no­peaan nousuun Efesolaiskirjeen 1. luvussa. Hetkessä olemme hengästyneitä, mutta samalla hämmästyneitä huipulta aukeavasta näkymästä.

`Pohdi Efesolaiskirjeen 1. lukua. Mikä erityisesti innostaa sinua? Mitä huippuja näet?`

Ef. 1:3–14 toimii kuin vuorenhuipulla oleva kartta, joka auttaa tunnistamaan horisontissa näkyvät huiput. Paavali näyttää kirjeessään, mikä meidän siunattu sijaintimme on tässä pelastussuunnitelman huimaavassa maisemassa. Näkymä kattaa koko pelastushistorian ikiaikaisesta menneisyydestä tulevaan ikuisuuteen Kristuksen armotekojen kautta. Se, että Jumala lunastaa uskovat, kertoo hänen jo ”ennen maailman luomista” (Ef. 1:4) tekemistään aloitteista, jotka tulevat nyt esiin elämässämme (ks. Ef. 1:7, 8, 13, 14), vaikka strategiat saavatkin täyden täyttymyksensä vasta ajan lopussa (Ef. 1:9, 10). Silloin kaikki ”mitä on taivaassa ja maan päällä” yhdistetään yhdeksi Kristuksessa, ja Jumalan suunnitelma ”määräajan tullessa” toteutuu (Ef. 1:10). Silloin me saamme kokea Jumalan salaperäisen suunnitelman sen koko täyteydessä (Ef. 1:9). Silti jo tässä hetkessä voimme olla varmoja, että kristuskeskeinen pelastus, johon me panemme toivomme, on tärkeä osa Jumalan laajaa suunnitelmaa yhdistää kaikki.

Vuorenhuipulla oleminen innostaa kiittämään. Ef. 1:15–19 Paavali kiittää Jumalaa rukoillessaan, että uskovat voisivat kokea sen pelastuksen, jonka Jumala on suunnitellut heitä varten. Sitten löydämme itsemme jälleen tekemässä uutta jyrkkää nousua Paavalin osoittaessa meitä ylösnousseen, taivaaseen astuneen ja korotetun Kristuksen luo, joka hallitsee kaikkia kuviteltavissa olevia valtoja ja voimia kaikkina aikoina (Ef. 1:20–23).

Kristuksessa Jeesuksessa ilmaistun Jumalan armon kautta me voimme elää tänä päivänä vuorenhuipulla!

`Ef. 1:4 sanotaan, että jo ”ennen maailman luomista hän [Jumala] on valinnut meidät Kristuksessa olemaan edessään pyhiä ja nuhteettomia”. Ajattele, mitä tämä tarkoittaa: valittuja Kristuksessa jo ennen kuin maailmaa oli olemassa! Mitä tämä kertoo meille Jumalan halusta pelastaa meidät?`