---
title:  Lunastettu Yhteisöön
date:   25/09/2023
---

`Lue Ef. 2. Mitä Jumala on tehnyt hyväksemme Poikansa kautta?`

”Mutta Jumala – –.” (Ef. 2:4, RK 2012.) Noiden kahden sanan täytyy olla toivorikkaimmat sanat koko ihmiskunnalle. Ef. 2:1–10 Paavali kuvailee kirjeensä vastaanottajien synkkää menneisyyttä. Ennen he kapinoivat Jumalaa vastaan ja heitä hallitsivat synti ja Paholainen (Ef. 2:1–3). ”Mutta Jumala, joka on laupeudesta rikas – –.” (Ef. 2:4, RK 2012.) Niin, mitä hän teki?

1. Hän teki meidät eläviksi Kristuksen kanssa. Kristuksen ylösnousemus on meidän.
2. Hän herätti meidät Kristuksen kanssa. Kristuksen taivaaseen astuminen on meidän.
3. Hän antoi meille paikan taivaassa Kristuksen kanssa. Kristuksen kruunajaiset ovat meidän. (Ef. 2:4–7.)

Emme ole vain sivustakatsojia sille, miten Kristuksen elämä muuttaa maailmankaikkeuden tapahtumia. Jumala tekee nämä teot armonsa tähden, ei ansioidemme perusteella (Ef. 2:8, 9), että uskovat eläisivät Jeesuksen yhteydessä ja harjoittaisivat ”hyviä tekoja” (Ef. 2:10).

Elämme Jeesuksen yhteydessä (Ef. 2:1–10) ja yhteydessä toisiimme sekä osana seurakuntaa (Ef. 2:11–22). Jeesuksen kuolemalla on vertikaalisia etuja, jotka vahvistavat suhdettamme Jumalaan (Ef. 2:1–10), ja horisontaalisia etuja, jotka lujittavat suhdettamme muihin (Ef. 2:11–22). Ristinsä kautta Jeesus tuhoaa kaiken, mikä erottaa ei-juutalaiset juutalaisista, mukaan lukien lain väärinkäytön, jolla on laajennettu erottavaa kuilua (Ef. 2:11–18). Jeesus rakentaa myös uuden temppelin, joka koostuu uskovista. Ei-juutalaiset, joita aiemmin estettiin palvomasta temppelin pyhissä paikoissa, liittyvät juutalaisuskovien kanssa yhdeksi seurakunnaksi. Meistäkin tulee osa Jumalan seurakuntaa; kasvamme yhteen ”Herran pyhäksi temppeliksi” (Ef. 2:19–22).

Ef. 2:8–10 on vaikuttanut monien kääntymykseen. Luther löysi näistä jakeista armon, joka voitti hänen sydämensä, sekä uskonpuhdistuksen perusteet: pelastus saadaan yksin uskosta, yksin armosta, yksin Kristuksen tähden ja yksin Jumalan kunniaksi. Vuonna 1738, kahdeksantoista päivää sen jälkeen kun oli kokenut kääntymyksen, John Wesley saarnasi Oxfordin yliopistossa sydämestään kumpuavan vetoomuksen ja esitti uuden liikkeen manifestin. Hänen tekstinsä? Ef. 2:8.