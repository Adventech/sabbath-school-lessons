---
title:  Lisäaineistoa
date:   29/09/2023
---

Ef. 6. luvusta selviää, että seurakunta on Jumalan rauhaa rakentava armeija.

Aiemmin Paavali on kuvannut seurakuntaa Kristuksen ruumiina (Ef. 1:22, 23; Ef. 4:11–16), Jumalan temppelinä (Ef. 2:19–22) ja Kristuksen morsiamena (Ef. 5:21–33). Ef. 6:10–20 jakeissa hän kuvailee seurakuntaa Jumalan armeijana, jolle hän esittää kutsun varustautua taisteluun. Katkelma tarjoaa hyödyllisiä neuvoja, mutta on olemassa vaara, että se ymmärretään väärin. Voisimme ymmärtää Paavalin sanat kehotuksena tarttua sotilaallisiin aseisiin tai olla taistelunhaluisia suhteissamme muihin. Paavali on kuitenkin korostanut ykseyttä, rakentavaa puhetta ja lempeyttä (ks. erityisesti Ef. 4:25–5:2). Hän kuvailee Jumalan hyvää uutista rauhan evankeliumiksi (Ef. 6:15). Sotilaallisella kielikuvalla ei kehoteta käymään sotaa sanan perinteisessä merkityksessä, vaan seurakunnan tehtävä on rakentaa rauhaa käymällä hengellistä taistelua pahaa vastaan. Paavali kutsuu meitä värväytymään tällaiseen Jumalan armeijaan.

Liittyessämme Jumalan armeijaan meidän tulisi realistisesti arvioida vihollisen vahvuutta, sillä emme saa aliarvioida meitä vastaan asettuneita voimia. Meillä ei ole vastassamme ihmisvihollisia, vaan ”pimeyden maailman hallitsijoita ja avaruuden pahoja henkiä” (Ef. 6:12), joita johtaa itse Paholainen (Ef. 6:11). Meidän ei kuitenkaan tarvitse pelätä. Jumala on kanssamme taistelussa (Ef. 6:10) ja hän on varannut meille ensiluokkaiset varusteet, Jumalan taisteluvarustuksen (Ef. 6:11; vrt. Jes. 59:15–17). Hän on antanut käyttöömme totuuden, vanhurskauden, rauhan, uskon, pelastuksen ja Hengen (Ef. 6:13–17). Kun Jumala kulkee edellämme ja olemme pukeutuneet hänen taisteluvarustukseensa, voitto on varma.

**Keskustelunaiheita**:

`1. Emme pelastu tekojemme kautta. Mitä Paavali sitten tarkoittaa kirjoittaessaan, että olemme ”luodut Kristuksessa Jeesuksessa hyviä töitä varten, jotka Jumala on edeltäpäin valmistanut, että me niissä vaeltaisimme” (Ef. 2:10, VKR)? Mikä hyvien tekojen tarkoitus on?`

`2. Paavali kirjoittaa: ”Jumalalle, joka meissä vaikuttavalla voimallaan kykenee tekemään monin verroin enemmän kuin osaamme pyytää tai edes ajatella – –[.]” (Ef. 3:20.) Mikä voima meissä vaikuttaa? Kuinka tätä voimaa tulisi tuoda esiin elämässämme?`