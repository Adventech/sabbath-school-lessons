---
title:  Efesolaiskirjeen ydinsanoma
date:   23/09/2023
---

> <p></p>
> ”Armosta Jumala on teidät pelastanut antamalla teille uskon. Pelastus ei ole lähtöisin teistä, vaan se on Jumalan lahja. Se ei perustu ihmisen tekoihin, jottei kukaan voisi ylpeillä. Mekin olemme Jumalan tekoa, luotuja Kristuksen Jeesuksen yhteyteen toteuttamaan niitä hyviä tekoja, joita tekemään Jumala on meidät tarkoittanut.” (Ef. 2:8–10.)

### Avaintekstit
Ef. 1–6.

Useat Lontoossa vierailevat turistit nousevat maailmanpyörä London Eyen kyytiin. Se kohoaa 135 metrin korkeuteen Thamesjoen yläpuolelle, ja sieltä voi nähdä kaiken: Big Benin, parlamenttitalon, monia historiallisia palatseja ja katedraaleja. Uuden testamentin tutkija Nicholas Thomas ”Tom” Wright on sitä mieltä, että ”Kirje efesolaisille on Paavalin muihin kirjeisiin nähden kuin London Eye. Se ei ole pisin eikä perinpohjaisin hänen kirjoituksistaan, mutta se tarjoaa henkeäsalpaavan näkymän koko maisemaan. Tästä kirjeestä (kuten ympäri pyörivästä maailmanpyörästä) käsin saat lintuperspektiivin teemaan toisensa jälkeen”. – Paul for Everyone: The Prison Letters (Lontoo: S.P.C.K. [Society for Promoting Christian Knowledge Publishing], 2004), s. 3.

Efesolaiskirjeessä Paavali ei keskity paikallisiin huolenaiheisiin. Kirjettä lu­kiessa saa sellaisen vaikutelman kuin Paavali puhuisi uskoville kaikkialla ja kaikille kristillisille seurakunnille, missä ikinä ne ovatkaan. Kirjeen ajaton tunnelma saa Paavalin tarjoaman ”henkeäsalpaavan näkymän” tunkeutumaan myös meidän maailmaamme ja ajatuksiimme. Kerratessamme jokaista lukua miettikäämme seuraavaa kysymystä: Mitkä Efesolaiskirjeeseen kätketyt tärkeät totuudet ovat niitä, joiden tulisi edelleen muokata meidän elämäämme uskovina?

_Tämä tutkistelu on sapatiksi 30.9.2023_