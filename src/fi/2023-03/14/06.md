---
title:  Olemme Armon Vastaanottajia Ja Antajia
date:   28/09/2023
---

`Lue Ef. 5 ja tarkastele, kuinka Paavali pyytää meitä elämään evankeliumia todeksi ihmissuhteissamme. Mikä hänen kehotuksistaan puhuttelee sinua erityisesti?`

Jos luet vain Ef. 5. luvun, sinulta saattaa mennä ohi luvun tärkeän teeman koko merkitys. Aloita siis jakeesta Ef. 4:32, jossa Paavali kehottaa olemaan ”toisianne kohtaan ystävällisiä ja lempeitä ja antakaa toisillenne anteeksi, niin kuin Jumalakin on antanut teille anteeksi Kristuksen tähden”.

Uskovina meitä kehotetaan ottamaan mallia lähimmäisten kohteluun siitä anteeksiannosta ja armosta, jota Jumala on osoittanut meille. Meidän tulee jäljitellä Jumalaa! (Vrt. Matt. 5:43–48.)

Paavali vertaa Jumalan rakkautta jäljittelevää elämäntapaa tavanomaiseen, ei-uskovien lähestymistapaan. Sen sijaan, että ihmiset vaalisivat toisiaan Jumalan perheeseen kuuluvina veljinä ja siskoina, he liian usein käyttävät toisia ihmisiä omaan seksuaaliseen nautintoonsa ja vielä kerskuvat sillä (Ef. 5:3, 4). Paavali varoittaa, että tuollaisella lähestymistavalla ei ole tulevaisuutta uudessa maassa, jota Jumala suunnittelee (Ef. 5:5–7).

Sen sijaan uskovien tulee kääntyä pois pimeydestä ja elää valon lapsina, jotka jäljittelevät Isän rakkautta (Ef. 5:8–10). Paavali varoittaa osallistumasta salassa tehtyihin pimeyden töihin (Ef. 5:11, 12) ja kehottaa elämään Kristuksen valossa (Ef. 5:13, 14). Emme saa tuhlata elämäämme juopotellen, vaan meidän pitää käyttää oikein jokainen hetki kiittämällä Jumalaa hänen rakkaudestaan (Ef. 5:15–21).

Jumalan rakkauden jäljittelemisen teema näkyy myös Paavalin neuvoissa kristityille aviomiehille ja vaimoille. Kristuksen uhrautuva rakkaus seurakuntaa kohtaan nostetaan malliksi aviomiehille (Ef. 5:25–33); vaimojen mallina on seurakunnan uskollisuus Kristusta kohtaan (Ef. 5:22–24). Sen sijaan, että aviomies ja vaimo käyttäisivät saamaansa seksuaalisuuden lahjaa paheellisella ja itsekkäällä tavalla, he keskittyvät arvostamaan ja vaalimaan toisiaan ja tulemaan ”yhdeksi lihaksi” (Ef. 5:28–33).

”Pitäkää siis Jumalaa esikuvananne, olettehan hänen rakkaita lapsiaan.” (Ef. 5:1.) Jumalan armosta sinut on kutsuttu elämään tuo kehotus todeksi ihmissuhteissasi.