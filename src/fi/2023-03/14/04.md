---
title:  Olemme Elävän Jumalan Seurakunta
date:   26/09/2023
---

`Miksi on sekä tärkeää että innostavaa olla osa Jumalan seurakuntaa? Ef. 3.`

Rohkaistumme, kun kuulemme seurakunnan jäsenten sanovan myönteisiä asioita seurakunnasta. Innokkaimmatkaan kehujat eivät kuitenkaan yllä niin ylenpalttiseen todistukseen seurakunnasta kuin Paavali antaa Efesolaiskirjeen 3. luvussa. Hän aloittaa kertomalla, miten rukoilee Efesoksen uskovien puolesta (Ef. 3:1; vrt. Ef. 1:15–23). Sitten hän kertoo sivujuonteena, miten Jumala koostaa seurakunnan (Ef. 3:2–13). Ja lopuksi hän palaa täydentämään rukousraporttiaan (Ef. 3:14–21). Tämän luvun myötä opimme ymmärtämään tärkeitä asioita Jumalan suunnitelmasta tai ”salaisuudesta”:

* Ikuisuudessa Jumala laatii salaisuudeksi kutsutun suunnitelman koskien seurakuntaa (Ef. 3:3–5, 9, 11).
* Jeesuksen elämän ja kuoleman kautta tämä ikiajoista asti salattu suunnitelma toteutetaan (Ef. 3:11; vrt. Ef. 2:11–22).
* Ilmoituksen kautta Paavali oppii seurakunnan salaisuuden ja sen hämmästyttävän tosiasian, että ei-juutalaiset ovat seurakunnassa mukana täysivaltaisina kumppaneina (Ef. 3:3–6).
* Paavali osallistuu tämän hyvän uutisen levittämiseen saarnaajana, jonka tehtävänä on julistaa ei-juutalaisille ”sanomaa Kristuksen tutkimattomasta rikkaudesta” (Ef. 3:8, 9).
* Seurakunta, joka koostuu sekä juutalaisista että ei-juutalaisista, osoittaa avaruuden henkivalloille ja voimille ”Jumalan viisauden kaikessa moninaisuudessaan” (Ef. 3:10). Samalla se ilmoittaa heitä odottavan tuomion (vrt. Ef. 6:10–20). Suunnitelma yhdistää kaikki Kristuksessa (Ef. 1:10) on käynnissä, ja heidän aikansa on lyhyt.

Tällainen ymmärrys seurakunnasta motivoi Paavalia rukoilemaan uskovien puolesta. Kuvittele hänen rukoilevan tätä sydämellistä rukousta (Ef. 3:14–21) sinunkin puolestasi. Samoin kuvittele hänen rukoilevan, että Jumalan koko täyteys valtaisi sinut (Ef. 3:19) ja että osallistuisit täysipainoisesti yhdistyneen seurakunnan hämmästyttävään salaisuuteen, joka paljastuu silmiemme edessä.

`Mitä sellaisia esteitä meillä on seurakunnassamme uskovien välillä, joita meillä ei Paavalin kirjoitusten valossa kuuluisi olla? Mitä voit tehdä auttaaksesi poistamaan niitä?`