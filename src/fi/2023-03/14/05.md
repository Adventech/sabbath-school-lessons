---
title:  Ykseys Uskossa
date:   27/09/2023
---

`Ef 4. luvussa Paavali pyytää uskovia lopettamaan tiettyjen asioiden tekemisen ja toisaalta varmistamaan, että he tekevät joitakin toisia asioita? Mitä nuo asiat ovat?`

Ef. 4. luku alkaa ja loppuu kehotuksilla huolehtia toisista seurakunnan jäsenistä (Ef. 4:1–3, 32). Kehotusten välissä Paavali esittää ajatuksen, että meidän tulisi vaalia seurakunnan ykseyttä. Hän aloittaa luettelemalla seitsemän asiaa, joita on vain yksi: on yksi ruumis, yksi Henki, yksi toivo, yksi Herra (Jeesus Kristus), yksi usko, yksi kaste ja yksi Jumala, kaikkien Isä (Ef. 4:4–6). Nämä hengelliset tosiasiat liittävät meitä yhteen. Itse asiassa olemme yhtä.

Vaikka ykseys on teologinen selviö, se vaatii kovaa työtä. Niinpä meidän pitäisi pyrkiä ”säilyttämään Hengen luoma ykseys” (Ef. 4:3). Yksi tapa säilyttää se, jolla kukin meistä voi olla siinä mukana, on olla aktiivinen jäsen Kristuksen ruumiissa (Ef. 4:7–16). Jokainen jäsen on omilla lahjoillaan varustettu osa ruumista, ja hänen tulisi edistää ruumiin terveyttä (Ef. 4:7, 16). Lisäksi kaikkien tulisi hyötyä apostolien, profeettojen, evankelistojen, pastoreiden ja opettajien työstä (Ef. 4:11, 12). Heidän tehtävänään on nivelsiteitten ja jänteiden tavoin yhdistää ruumista ja auttaa meitä kasvamaan kiinni Kristukseen, joka on ruumiin pää (Ef. 4:13, 15).

Meidän ei tulisi enää olla ”alaikäisiä, jotka ajelehtivat kaikenlaisten opin tuulten heiteltävinä ja ovat kavalien ja petollisten ihmisten pelinappuloita” (Ef. 4:14). Nämä sanat viittaavat siihen, että alkuseurakunnassa oli petollisten ihmisten aiheuttamia sisäisiä kamppailuja.

Edetessään kohti viimeistä vetoomustaan olla ”toisianne kohtaan ystävällisiä ja lempeitä” ja antaa ”toisillenne anteeksi” (Ef. 4:32) Paavali pyytää uskovia välttämään aiempaa kovasydämisyyttään (Ef. 4:17–24), samoin suuttumusta ja ankaria sanoja, jotka tulisi korvata rakentavalla ja armollisella puheella (Ef. 4:25–31).

Tämän ykseyttä käsittelevän luvun neuvoja on helppo lukea, kun rauha vallitsee. Haastavampaa mutta sitäkin tärkeämpää niitä on lukea silloin, kun sotkeudumme konflikteihin. Muistatko tänään kokea Kristuksen ruumiin ykseyttä – ykseyttä, jonka puolesta hän kuoli?

`Miksi on tärkeää tehdä voitavamme?`