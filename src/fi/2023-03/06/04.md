---
title:  'Seurakunta: Jumalan Viisauden Paljastaja'
date:   01/08/2023
---

`Lue Ef. 3:7–13. Mitä Paavali sanoo Jumalasta ja hänen toimistaan?`

Paavali sanoo olevansa evankeliumin palvelija Jumalan ”armolahjan perusteella” (Ef. 3:7; vrt. Ef. 3:1, 2). Tätä lahjaa ei anneta, sen paremmin kuin evankeliumiakaan, sen perusteella, että vastaanottaja olisi arvollinen, vaan se annetaan Jumalan armosta. Paavali korostaa tätä seikkaa kutsumalla itseään kaikista pyhistä vähäisimmäksi (Ef. 3:8).

Paavalin itseään koskevassa ymmärryksessä tapahtuu tiettyä edistystä, joka on havaittavissa, jos tutkimme hänen kirjeitään siinä järjestyksessä, jossa ne on kirjoitettu. Alku­vaiheessa hän korostaa asemaansa Jumalan asettamana apostolina (Gal. 1:1). Myöhemmin hän kutsuu itseään apos­to­leista vähäisimmäksi, joka ei ”edes ansaitse apostolin nimeä” (1. Kor. 15:9). Tässä Efesolaiskirjeen kohdassa hän näkee itsensä jo kaikista pyhistä vähäisimpänä (Ef. 3:8). Ja lopulta hän kuvailee itseään syntisistä suurimpana (1. Tim. 1:15).

Ehkä tämä Paavalin ajatuksien kehityskulku auttaa selittämään seuraavan kuuluisan Ellen G. Whiten lainauksen: ”Mitä läheisempään yhteyteen pääset Jeesuksen kanssa, sitä puutteellisemmaksi osoittaudut omissa silmissäsi. Näkökykysi on tullut paremmaksi, ja hänen täydellisyytensä rinnalla näet luonteesi heikkoudet järkyttävän selvästi.” (TKL 63.)

Sitten Paavali jatkaa. Ef. 3:10 hän kirjoittaa: ”Näin myös avaruuden henkivallat ja voimat tulevat seurakunnan välityksellä tuntemaan Jumalan viisauden kaikessa moninaisuudessaan.” Keitä ovat tässä mainitut avaruuden henkivallat ja voimat? Miten seurakunta välittää Jumalan viisauden kaikessa moninaisuudessaan heille? Vaikkei Ef. 3:10 kuvailekaan näitä henkivaltoja ja voimia, vaikuttaa kuitenkin siltä, että kyse on pahuuden voimista, joita kuvaillaan tarkemmin Ef. 6:11, 12. Jos asia on näin, seurakunta, jossa yhdistyvät juutalaiset ja ei-juutalaiset, nuo ennen toisistaan jakaantuneet ryhmät, on kuin kovaääninen kuulutus näille demonisille avaruuden henkivalloille ja voimille Jumalan tulevaisuudensuunnitelmasta yhdistää ”Kristuksessa yhdeksi kaiken, mitä on taivaassa ja maan päällä” (Ef. 1:10). Henkivalloille ilmoitetaan, että Jumalan suunnitelma on käynnissä ja että heidän tuomionsa on varma. Seurakunnan ykseys on merkki heidän lopullisesta tappiostaan.