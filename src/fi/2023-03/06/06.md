---
title:  Lesson
date:   03/08/2023
---

`Paavali päättää rukousselostuksensa ylistykseen. Mistä hän ylistää Jumalaa? Ef. 3:20, 21.`

Paavali on kertonut, mitä hän rukoilee uskovien puolesta (Ef. 3:14–19). Nyt hän esittää suoran ylistysrukouksen, joka herättää kaksi kysymystä:

1\. Nostaako kohta sopimattomasti seurakuntaa samalle tasolle Kristuksen kanssa, kun siinä sanotaan ”ylistys seurakunnassa ja Kristuksessa Jeesuksessa” (Ef. 3:21)? Vaikka Paavali on kiinnostunut Efesoksen seurakunnasta, on selvää, että Kristus on seurakunnan Vapahtaja, koska hän asuu uskovien sydämessä (Ef. 3:17). Ylistysosuudessa Paavali ylistää Jumalaa pelastuksesta, jota tarjotaan seurakunnalle Kristuksen kautta.

2\. Kuvaako ilmaus ”kautta kaikkien sukupolvien, aina ja ikuisesti” seurakunnan loppumatonta, maanpäälliseen oloon sidottua tulevaisuutta, jossa Kristuksen paluu on hyllytetty? Efesolaiskirjeessä tuodaan esiin vahvoja odotuksia tulevaisuuden suhteen. Esimerkiksi Ef. 4:30 katsotaan kohti ”lunastuksen päivää”. Uskovien sanotaan myös saavan Kristuksen rajatonta voimaa ”tässä ja tulevassakin maailmassa” (Ef. 1:21). Paavalin ylistysrukous tulisi lukea juhlintana Kristuksen loputtomasta vallasta, jota hän käyttää uskovien hyväksi.

Toisessa rukousselonteossa (Ef. 3:14–21; vrt. Ef. 1:15–23) näemme Paavalin saavan voimaa Isän huolenpidon kosmisesta ulottuvuudesta (Ef. 3:14, 15), Pyhän Hengen helposta saatavuudesta (Ef. 3:16), Kristuksen kumppanuudesta (Ef. 3:17) ja hänen mittaamattomasta rakkaudestaan (Ef. 3:18, 19). Tämä kaikki on Paavalille niin totta, että hän näkee sielunsa silmillä, miten Jumalan täyteys valtaa uskovat (Ef. 3:19). Hän ylistää Jumalaa näistä hengellisistä tosiasioista ja jälleen ihmettelee hänen pyhille tarjoamansa voiman runsautta (Ef. 3:20, 21).

Ongelmien, kiusausten ja epäilysten paineen alla voimme palata näiden Paavalin rukousten pariin. Vangittu apostoli nostaa katseemme Jumalan armoon ja tarkoitusperiin muistuttaen meitä siitä, että olivatpa olosuhteemme millaiset tahansa, olemme silti osallisia Jumalan lopullisessa suunnitelmassa (Ef. 1:9, 10), ja hänen voimansa tekee työtään meissä.

`Mitkä Jumalan siunaukset ovat sinulle erityisen arvokkaita?`