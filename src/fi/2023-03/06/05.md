---
title:  Kristus Asuu Sydämessäsi
date:   02/08/2023
---

`Vertaa Paavalin kahta Efesoksen uskovien puolesta esittämää rukousta: Ef. 1:16–19 ja Ef. 3:14–19. Miten pyynnöt muistuttavat toisiaan?`

Jakeista Ef. 3:14, 15 löytyy alkukielellä sanaleikki, jossa hyödynnetään foneettista yhteyttä, joka on kreikan sanoilla ”isä” () ja ”perhe” (patria). Suomenkielisistä Raamatuista poiketen Ef. 3:14–15 voidaan kääntää: "Tämän vuoksi polvistun Isän edessä, jonka mukaan koko perhe taivaassa ja maan päällä on nimetty.” (Toimituksen käännös.)

Paavali iloitsee Jumalan pelastussuunnitelman kokonaisvaltaisuudesta. Se sisältää kaiken (Ef. 1:9, 10) kaikkia aikoja varten (Ef. 1:21). Tässä hän sanoo koko perheen taivaassa ja maan päällä kuuluvan Isälle. Koko perhe (patria) on saanut nimensä Isältä (patr).

Perheesi kuuluu puutteistaan ja heikkouksistaan huolimatta Jumalalle. Perheesi ei ole kohtalon kourissa. Se on Jumalan huolehtivissa käsissä. Hän rakastaa epätäydellisiä perheitä. He kantavat jumalallista nimeä. Heissä on merkki, joka kertoo Jumalan omistavan heidät.

Ef. 3:16–19 Paavali pyytää uskoville hengellistä kokemusta, jota leimaavat Hengen läsnäolon antama sisäinen vahvuus (Ef. 3:16), läheinen suhde Kristukseen, jonka kuvataan asuvan heidän sisällään (Ef. 3:17), ja vakaa ja varma hengellinen identiteetti, jonka perustuksena ja kasvupohjana on rakkaus (Ef. 3:17).

Kun Paavali ylistää Jumalaa uskoville tarjottujen siunausten laajuudesta, hän mainitsee neljä ulottuvuutta: ”leveyden, pituuden, korkeuden ja syvyyden” (Ef. 3:18). Hän ei kerro, mitä ulottuvuudet koskevat, mutta ne kuvaavat selvästi jonkin tärkeän asian valtavaa kokoa. Raamatun lukijalle jääkin salapoliisityö tehtäväksi. Kuvaavatko ne Jumalan viisautta (vrt. Job 11:5–9 [VKR], neljä ulottuvuutta), Jumalan voimaa (vrt. Ef. 3:16, 17) vai sitä hengellistä temppeliä, josta Ef. 2:19–22 puhuu (vrt. Hes. 43:13–16, neljä ulottuvuutta; Aam. 7:7, 8; Ilm. 11:1, 2)? Lienee parasta ajatella, että ulottuvuudet kuvaavat Kristuksen rakkauden äärettömyyttä (Ef. 3:19), jolloin ajatus siitä, että ”te kykenette – – käsittämään kaiken leveyden, pituuden, korkeuden ja syvyyden” (Ef. 3:18), on rinnakkaisilmaus seuraavan lauseen kanssa: ”ja voitte tajuta Kristuksen rakkauden” (Ef. 3:19; vrt. Room. 8:35–38). Miten asian ymmärrämmekin, miten hyvä uutinen tämä onkaan!