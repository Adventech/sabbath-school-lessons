---
title:  Paavali, Vangittu Apostoli
date:   30/07/2023
---

`Lue Ef. 3. Etsi luvusta pari pääteemaa. Mitkä ovat Paavalin esiin nostamat pääasiat?`

Ef. 3. luvussa on mielenkiintoinen rakenne. Paavali aloittaa luvun sanoilla: ”Tästä syystä minä Paavali, joka olen Kristuksen Jeesuksen tahdosta vankina – –.” (Ef. 3:1.) Sitten hän poik­keaa aiheesta ja selostaa työstään vierasheimoisten apostolina (Ef. 3:2–13). Tämän sivujuonteen jälkeen hän palaa alkuperäiseen ajatukseensa Isän eteen polvistumisesta. Jakeissa 14–21 hän kertoo aiemmin kesken jääneen rukousaiheensa.

Ef. 3:1 Paavali kutsuu itseään Kristuksen Jeesuksen vangiksi (VKR). Vaikka hän on roomalaisessa vankilassa ja Rooman hallintavallan alla, hänen elämässään toteutuu silti koko ajan syvällinen, jumalallinen tarkoitus. Hän ei ole Rooman vanki, vaan Kristuksen Jeesuksen vanki (Ef. 3:1, VKR; vrt. Ef. 4:1, VKR).

Paavalin maininnat kärsimästään vainosta ja kantamistaan kahleista (Ef. 3:13; Ef. 6:20, VKR) viittaavat siihen, ettei vankeus ollut vain suhteellisen mukavaa kotiarestia (vrt. Ap. t. 28:16), vaan hän oli oikeasti vankilassa. Vangin osa ensimmäisellä vuosissadalla roomalaisessa vankityrmässä oli erityisen haastava. Rooman valtakunnassa vankiloissa ei ylläpidetty saniteettitiloja tai ateriapalvelua. Itse asiassa valtakunnassa ei ollut juurikaan tarvetta vankiloille, sillä vangitsemista ei käytetty rangaistuskeinona, vaan ihmiset pantiin vankilaan vain odottamaan joko oikeudenkäyntiä tai teloitusta. Vankien piti huolehtia itsestään, ja he olivat riippuvaisia sukulaisistaan tai ystävistään ruoan toimittamisen ja muiden tarpeitten täyttämisen suhteen.

Paavali on ehkä eniten huolissaan siitä, millaisia emotionaalisia vaikutuksia hänen vangitsemisellaan on uskoviin, sillä vankilaan joutumista pidettiin suurena sosiaalisena häpeänä heidän kulttuurissaan. Jotkut saattaisivat kysyä: ”Kuinka Paavali voi olla korotetun Kristuksen apostoli ja sanansaattaja ja samaan aikaan halveksittu vanki?” Niinpä hän sanoittaa vankeutensa tavalla, joka auttaa uskovia näkemään sen osana Jumalan suunnitelmaa. Hän sanoo kärsivänsä heidän tähtensä, ja se, mikä näyttää olevan häpeän aihe, koituu vielä heidän kunniakseen (Ef. 3:13).

`Kuinka voimme oppia koettelevissa olosuhteissa luottamaan Jumalaan ja hänen suunnitelmiinsa?`