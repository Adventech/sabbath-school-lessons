---
title:  Kauan Kätketty Evankeliumi
date:   31/07/2023
---

`Mikä on se salaisuus, joka on uskottu Paavalille? Ef. 3:1–6.`

Ensinnäkin Paavali kirjoittaa jakeissa erityisesti Efesoksen kotiseurakuntien ei-juutalaisille uskoville (Ef. 3:1).

Toiseksi Paavali sanoo saaneensa vastuulleen ”Jumalan armon taloudenhoidon”, ”mikä on minulle teitä [ei-juutalaisia] varten annettu” (Ef. 3:2, VKR). Paavali kuvailee tehtäväänsä julistaa ei-juutalaisille evankeliumia (Jumalan armoa) taloudenhoidoksi, jota hän saa Jumalan armosta tehdä (vrt. Ef. 3:7, 8).

Kolmanneksi Paavali sanoo, kuten jo aiemmin tässä kirjeessä (Ef. 1:9, 10; Ef. 2:11–22), että hänelle on paljastettu salaisuus: Kristuksen salaisuus (Ef. 3:3, 4). Paavali ei halua, että häntä pidettäisiin evankeliumin keksijänä, mutta vakuuttaa kuitenkin painokkaasti saaneensa valtuudet sen julistamiseen Jumalalta.

Neljänneksi Paavali ei ole ainoa, joka on saanut ilmoituksen tästä salaisuudesta, sillä ”Henki on ilmoittanut sen myös Kristuksen pyhille apostoleille ja profeetoille” (Ef. 3:5) tavalla, jolla Jumalan suunnitelmaa ei ole aiemmille sukupolville ilmoitettu. Vanhan testamentin profeettojen sijaan sanalla ”profeetat” tarkoitetaan tässä luultavasti varhaiskristillisissä kotikirkoissa vaikuttaneita henkilöitä, joilla oli profetoimisen lahja. Aiemmin kätkettynä olleesta salaisuudesta on tullut nyt ”julkinen salaisuus”.

Lopuksi Paavali toteaa salaisuuden olevan tämä: ”[M]uihin kansoihin kuuluvilla on sama oikeus perintöön kuin juutalaisillakin, he ovat saman ruumiin jäseniä ja heitä koskee nyt sama lupaus, kun evankeliumi on johtanut heidät Kristuksen Jeesuksen yhteyteen.” (Ef. 3:6.)

Paavalille evankeliumi on intohimo. Erityisesti hän innostuu siitä, miten se ilmenee sekä juutalaisista että ei-juutalaisista koostuvassa seurakunnassa. Näistä kahdesta ryhmästä on tullut Jumalan uuden yhteisön (seurakunnan) rakennuspalikoita, jotka hän luo ”yhdeksi uudeksi ihmiseksi” (Ef. 2:14–16). He ovat nyt muuttuneet vihollisista kanssaperillisiksi ja kuuluvat samaan Kristuksen ruumiiseen sekä tulleet evankeliumin lupauksesta osallisiksi (ks. Ef. 3:6).

`Millaisia yhdenvertaisen osallisuuden vastaisia asenteita sinulla kenties on? Miten pääset niistä eroon?`