---
title:  Jeesus, Rauhanjulistaja
date:   26/07/2023
---

`Miten Paavali tiivistää Kristuksen tehtävän Ef. 2:17, 18?`

Rauha on tärkeä käsite Efesolaiskirjeessä. Kirje alkaa ”Jumalan, meidän Isämme, ja Herran Jeesuksen Kristuksen” (Ef. 1:2) rauhan toivotuksilla ja niihin se myös päättyy (Ef. 6:23). Aiemmin (Ef. 2:11–22) Paavali esitti, että rauha personoituu Kristuksessa, sillä ”Kristus on meidän rauhamme”, ja lisäksi hänen ristinsä luo rauhaa (Ef. 2:14–16). Kristus lopettaa vihamielisyyden juutalaisten ja ei-juutalaisten väliltä (Ef. 2:14, 15), ja lisäksi hän luo uuden ihmisen, jonka suhteita leimaavat sovinto ja rauha (Ef. 2:15–17). Tuo rauha tarkoittaa enemmän kuin ristiriitojen puuttumista. Siinä on samoja kaikuja kuin heprean kielen けÆlÞm-käsitteessä, joka tarkoittaa eheyden ja hyvinvoinnin kokemista sekä suhteessamme Jumalaan (Room. 5:1) että toisiin.

`Kuinka uskovat osallistuvat Jeesuksen rauhansanoman jakamiseen? Ef. 4:2; Ef. 6:14, 15; vrt. Room. 10:14, 15 kohtiin Ef. 2:17–19, Jes. 52:7 ja Jes. 57:19.`

Evankeliumit sisältävät esimerkkejä Jeesuksesta rauhanjulistajana. Jäähyväispuheessaan hän lupasi opetuslapsille, ja meille: ”Minä jätän teille rauhan. Oman rauhani minä annan teille – –.” (Joh. 14:27.) Ja hän päättää puheensa: ”Olen puhunut teille tämän, jotta teillä olisi minussa rauha. Maailmassa te olette ahtaalla, mutta pysykää rohkeina: minä olen voittanut maailman.” (Joh. 16:33.) Ylösnousemuksensa jälkeen Jeesus ilmestyy opetuslapsille ja sanoo toistuvasti: ”Rauha teille!” (Joh. 20:19, 21, 26.)

Ef. 2:17, 18 Paavali huomauttaa, että Kristuksen rauhanjulistus ulottuu pidemmälle kuin vain hänen maanpäällisen palvelutyönsä aikaan. Hän on julistanut rauhaa nyt sekä niille, jotka ovat kaukana (ei-juutalaiset uskovat ennen kääntymystään), että niille, jotka ovat lähellä (juutalaisuskovat; vrt. Ef. 2:11–13). Otettuaan julistuksen vastaan kaikki uskovat kokevat syvällisen siunauksen.

`Kuinka voimme olla rauhanjulistajia konfliktin kana­vien sijaan? Mihin tilanteisiin voit juuri nyt tuoda eheytymistä?`