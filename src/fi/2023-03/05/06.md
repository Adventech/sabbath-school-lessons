---
title:  Seurakunta, Pyhä Temppeli
date:   27/07/2023
---

`Mitä kielikuvia Paavali käyttää Ef. 2:11–22 kuvaamaan juutalaisten ja ei-juutalaisten ykseyttä seurakunnassa?`

Efesolaiskirjeen 2. luvussa, jakeissa 1–10 opetetaan, että me elämme Jeesuksen yhteydessä. Jakeissa 11–22 taas opetetaan, että me osana hänen seurakuntaansa elämme myös yhteydessä toisiin. Jeesuksen kuolemalla on vertikaalisia etuja, sillä se mahdollistaa meille suhteen Jumalaan (Ef. 2:1–10), mutta myös horisontaalisia etuja, sillä se vahvistaa suhteitamme muihin (Ef. 2:11–22). Ristin kautta Jeesus hävittää kaiken, mikä erottaa ei-juutalaiset uskovat juutalaisuskovista, myös lain väärinkäytön, jolla on laajennettu ihmisten välistä kuilua (Ef. 2:11–18). Jeesus myös rakentaa jotakin: uuden, uskovista koostuvan temppelin. Ei-juutalaiset, joilta ennen evättiin Jumalan palvonta temppelin pyhissä paikoissa, liittyvät nyt yhdessä juutalaisten kanssa itse uudeksi temppeliksi. Meistä kaikista tulee osa Jumalan seurakuntaa, joka ”kasvaa Herran pyhäksi temppeliksi” (Ef. 2:19–22), ja meillä on etuoikeus elää yhteydessä Jeesukseen ja sisariimme ja veljiimme Kristuksessa.

`Kuinka vertauskuva seurakunnasta temppelinä (Ef. 2:19–22) sopii yksiin seuraavien raamatunpaikkojen kanssa? 1. Kor. 3:9–17; 2. Kor. 6:14–7:1; 1. Piet. 2:4–8.`

Ei-juutalaisia estettiin ennen osallistumasta jumalanpalvelukseen temppelissä Israelin esipihalla, mutta nyt heille avautuu sinne pääsy (Ef. 2:18) ja heistä itsestään tulee rakennusmateriaalia uuteen temppeliin, joka on suunniteltu Jumalan asumukseksi (Ef. 2:22).

Kielikuvat seurakunnasta temppelinä havainnollistavat seurakunnan pyhyyttä, Jumalan osaa sen perustamisessa ja kasvattamisessa sekä uskovien yhteenkuuluvuutta siinä. Kielikuvaan liitetään biologista kieltä (ks. Ef. 2:21, temppeli ”kasvaa”), ja sen yhteydessä usein korostetaan rakentumisprosessia (ks. Ef. 2:22, VKR, ”ja hänessä tekin – – rakennutte”). Staattisen kuvan sijaan seurakunta löytää identiteettinsä elävän Jumalan temppelinä (2. Kor. 6:16).