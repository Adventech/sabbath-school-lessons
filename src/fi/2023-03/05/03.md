---
title:  'Sovinto: Jumalan Lahja Ristiltä'
date:   24/07/2023
---

> <p></p>
> ”Sillä hän on meidän rauhamme, hän, joka teki molemmat yhdeksi ja pyrki erottavan väliseinän, nimittäin vihollisuuden, – – ja yhdessä ruumiissa sovittaakseen molemmat Jumalan kanssa ristin kautta – –.” (Ef. 2:14, 16, VKR).

`Miten Paavali kuvailee Kristuksen ristin vaikutusta? Miten tiivistäisit Paavalin sanoman rististä ja sen kyvystä muuttaa ihmissuhteitamme? Ef. 1:7, 8; Ef. 4:32; Ef. 2:13, 14; Ef. 2:16; Ef. 5:2, 25.`

Ef. 2:11–22 osoittaa, että risti antaa uskoville kolme suurta etua: 1) Ei-juutalaiset, jotka olivat kaukana Jumalasta ja hänen kansastaan, tuodaan lähelle (Ef. 2:13) molempia, sillä nyt he ovat Jumalan poikia ja tyttäriä ja juutalaisuskovien veljiä ja sisaria (Ef. 2:19). 2) Vihollisuudesta (kreik. ekhtran, ’vihanpito’, sukua sanalle ekhtros, ’vihollinen’) juutalaisten ja ei-juutalaisten uskovien välillä on tehty loppu (Ef. 2:16). Kristuksen risti poistaa juutalaisten ja ei-juutalaisten välillä vallinneen viha- ja sotatilan (Ef. 2:17). 3) Vihanpidon tilalle tulee sovinto. Kristuksen tarkoitus oli ristillä kuollessaan omassa ruumiissaan saada aikaan sovinto (Ef. 2:16; vrt. Kol. 1:19–22).

Miltä sovinto näyttää? Miltä tuntuu tulla sovitetuksi? Kuvittele tilanne, jossa äiti ja tytär ovat pahasti vieraantuneet toisistaan, ja tilanne on jatkunut jo usean vuoden ajan. Kuvittele, miten kauna huuhtoutuu pois armon ja anteeksiannon aallon pyyhkiessä heidän ylitseen. Kuvittele, millainen heidän seuraava jälleennäkemisensä on. Tuolta sovinto näyttää. Sovinto koetaan siinä hetkessä, kun yksi seurakunnan jäsen panee syrjään asian, joka on tullut hänen ja jonkun toisen jäsenen välille, ja tunnustaa tämän toisen rakkaaksi veljeksi tai sisareksi, joka puolestaan hyväksyy tarjotun sovinnon. Sovinto ei ole oikeudellinen termi, vaan ihmisten välinen tapahtuma, jossa juhlitaan rikkoutuneiden suhteiden korjaantumista. Kristuksen voimallinen työ ristillä vaikuttaa ihmissuhteisiin paitsi yksilöiden myös ihmisryhmien välillä. Kristuksen työ vaikuttaa elämässämme ja tekee lopun erimielisyyksistämme, hälventää riitamme ja uudistaa yhteyden toisiimme.

`Millä tavoin sinun pitäisi soveltaa tässä esitettyjä periaatteita, jotta pääsisit sovintoon jonkun toisen kanssa? Miten sovinnonteossa edetään?`