---
title:  Erottavan Muurin Hajottaminen
date:   25/07/2023
---

`Mitä Paavali sanoo Kristuksen tehneen lain käskyille ja säädöksille? Miksi Kristus toimi näin? Ks. Ef. 2:14, 15.`

Paavali todennäköisesti viittaa tässä Herodeksen temppelin aitaan, joka kuolemanrangaistusuhkauksin varustettuna ympäröi Israelin esipihaa. Paavali kuvittelee, miten tämä muuri sortuu ja ei-juutalaisillakin on täysin vapaa pääsy tulla palvomaan Jumalaa (Ef. 2:18). Paavali sanoo, että risti on poistanut kaikki tällaiset muurit. Ristin juurella me opimme, että nämä kaksi ihmisryhmää, juutalaiset ja ei-juutalaiset, ovat todellisuudessa yksi.

Jotkut uskovat, että Ef. 2:14, 15 opettaa, että kymmenen käskyä, ja sen mukana myös sapattikäsky, on ristin myötä lakkautettu tai siirretty syrjään. Efesolaiskirjeessä Paavali kuitenkin osoittaa syvää kunnioitusta kymmentä käskyä kohtaan pitäen niitä ohjeina, joiden mukaan opetuslapset ojentautuvat. Hän lainaa viidettä käskyä (Ef. 6:2, 3) ja viittaa myös muihin (esim. seitsemänteen, Ef. 5:3–14, 21–33; kahdeksanteen, Ef. 4:28; yhdeksänteen, Ef. 4:25 ja kymmenenteen Ef. 5:5). Tämä on samassa linjassa Paavalin aiempien lakia koskevien väitteiden kanssa (Room. 3:31; Room. 7:12). Hän käsittelee lain väärinkäyttöä, mutta kunnioittaa itse lakia ja pitää sen jatkuvuutta selviönä. Siksi näiden jakeiden käyttö kymmenen käskyn kumoamisen todistamiseen, varsinkin kun otetaan huomioon kaikki muut Raamatun jakeet lain pysyvyydestä, on selvästi väärä tulkinta siitä, mitä Paavali tarkoittaa tässä.

Paavalille lain käyttö kiilan lyömiseksi juutalaisten ja ei-juutalaisten välille ja erityisesti ei-juutalaisten sulkemiseksi pois Jumalan kansan täydestä yhteydestä ja mahdollisuudesta osallistua jumalanpalveluksiin olisi kauhistus ja lain tarkoituksen väärinkäyttöä.

Ef. 2:14, 15 tarkoittama laki ”käskyineen ja säädöksineen”, on viittaus joko lain seremoniallisiin kohtiin, jotka erottivat juutalaiset ei-juutalaisista, tai koko Vanhan testamentin lakijärjestelmään sellaisena kuin sitä oli alettu tulkita, täydentää ja väärinkäyttää juutalaisten etäännyttämiseksi ei-juutalaisista.

`Miksi meidän yhteisen rakkautemme Kristusta kohtaan pitäisi riittää voittamaan nämä jännitteet?`