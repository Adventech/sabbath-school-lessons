---
title:  Kristuksessa Lähelle Tuodut
date:   23/07/2023
---

`Vertaa Ef. 2:1–3 ja Ef. 2:11, 12, joissa Paavali kuvaa lukijoittensa entistä pakanallista elämää. Mitä Paavali korostaa jälkimmäisessä kuvauksessa heidän menneisyydestään?`

Ei-juutalaiset, jotka nyt uskoivat Kristukseen ja olivat hänen ruumiinsa eli seurakunnan jäseniä, olivat aiemmin erossa Israelista ja pelastuksesta, jota Jumala tarjosi. Paavali halusi heidän muistavan menneisyytensä (Ef. 2:11). Ennen he elivät ilman Kristusta, Voideltua, Israelin Messiasta. He olivat ”Israelin kansan ulkopuolella ja osattomina liitoista ja niiden lupauksista” (Ef. 2:12). He eivät tienneet pelastuslupauksista, joita Jumala oli tarjonnut kautta koko pelastushistorian. Vieraantuminen Israelista ja sen kautta tarjotusta pelastuksesta tarkoitti, että he olivat ”maailmassa vailla toivoa ja vailla Jumalaa” (Ef. 2:12).

Aiemmin ei-juutalaisten ja juutalaisten välillä vallitsi syvä viha. Paavali antaa esimerkin tästä syvään juurtuneesta vihanpidosta viittaamalla yhteen sen oireista: nimittelyyn. Juutalaiset kutsuivat ei-juutalaisia pilkallisesti ympärileikkaamattomiksi ja nämä puolestaan juutalaisia yhtä halveksivasti ympärileikatuiksi (Ef. 2:11).

Nyt tilanne on muuttunut: ”Mutta nyt Jumala on Kristuksessa Jeesuksessa, hänen veressään, tuonut lähelleen teidät, jotka ennen olitte kaukana hänestä.” (Ef. 2:13.)

Kuvaillessaan ei-juutalaisia uskovia, jotka ennen olivat ”kaukana” hänestä, Paavali lainaa Jesajan kirjaa: ”Minä annan rauhan, rauhan lähelle ja kauas – – ja minä parannan heidät.” (Jes. 57:19; vrt. Ef. 2:17, 18.) Kristuksen ristin kautta ei-juutalaiset uskovat oli tuotu lähelle kaikkea, mistä he olivat olleet erossa: lähelle Jumalaa, toivoa ja heidän juutalaisia veljiään ja sisariaan. Jos Kristuksen risti voi korjata juutalaisten ja ei-juutalaisten välille syntyneen kuilun, se tarkoittaa, että ristin juurella myös kaikki meidän vihollisuutemme ja erimielisyytemme voidaan ratkaista. Tämä hyvä uutinen kutsuu meitä tarkastelemaan erimielisyyden kuiluja, joita löytyy omasta elämästämme ja seurakunnastamme, ja pohtimaan ristiä, jolla on voima syrjäyttää ne.

`Mistä tilasta Jeesus on lunastanut sinut? Miksi on hyvä muistella, missä tilassa olit silloin, kun hän löysi sinut ja missä saattaisit olla nyt, jos hän ei olisi löytänyt sinua?`