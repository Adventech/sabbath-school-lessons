---
title:  Lisäaineistoa
date:   28/07/2023
---

Lue huolella tämä alle olevien kysymysten johdanto. Ef. 2:11–22 Paavali kuvailee ristin laajamittaisia vaikutuksia ihmissuhteisiin. Mikä on se erityinen asiayhteys, jossa tämä tekstikatkelma esiintyy? Paavali käsittelee juutalaisten ja ei-juutalaisten uskovien välisiä suhteita. Molemmat ryhmät ovat osa seurakuntaa. Paavali huolehtii siitä, että he ymmärtäisivät asemansa sovitettuina Jumalan perhekunnan jäseninä, jotka elävät sovussa keskenään (Ef. 2:19). Jos tarkastelemme tekstikatkelmaa koko Efesolaiskirjeen asiayh­teyden huomioiden, näemme, että Paavalin sanoilla on kauaskantoinen tarkoitus. Hänen teemanaan on Jumalan suuri, perimmäinen suunnitelma yhdistää kaikki Kristuksessa, jokainen taivaassa ja maan päällä (Ef. 3:15).

Ef. 2:11–22 jakeissa seurakunnan jäsenten ykseydellä on laajempi tarkoitus, jonka Paavali paljastaa Ef. 3:10: ”Näin myös avaruuden henkivallat ja voimat tulevat seurakunnan välityksellä [sen kautta, että Jumala kokosi seurakunnan sekä juutalaisista että ei-juutalaisista] tuntemaan Jumalan viisauden kaikessa moninaisuudessaan.” Toteuttamalla ykseyttä, johon Kristuksen risti on heidät johtanut, uskovien on määrä osoittaa, että Jumalan lopullinen suunnitelma yhdistää kaikki Kristuksessa on käynnissä. Heidän sovitetut suhteensa ovat merkki Jumalan suunnitelmasta yhdistää koko maailmankaikkeus Kristuksessa. On siis soveliasta tarkastella Ef. 2:11–22 koko Efesolaiskirjeen asiayhteydestä käsin ja etsiä sieltä niitä raamatullisia periaatteita, jotka koskettavat nykyäänkin tärkeää aihetta: eri ihmisryhmien ja rotujen välisiä suhteita.

**Keskustelunaiheita**:

`1. Mitä etnisiä suhteita koskevia raamatullisia periaatteita Ef. 2:11–22 antaa? Kuinka teksti tarjoaa selvästi erottuvan, kristuskeskeisen lähestymistavan siihen, miten jonkin etnisen ryhmän jäsenten tulisi suhtautua toisen ryhmän edustajiin?`

`2. Kun otetaan huomioon Jumalan suunnitelma ihmiskunnan tulevaisuutta varten (Ef. 1:9, 10; Ef. 2:11–22), kuinka tärkeää seurakunnalle on käsitellä sen omia sisäisiä rotujen välisiä kysymyksiä ja ristiriitoja?`

`3. Mitä etnisten ryhmien välisiä, pinnan alla kyteviä kysymyksiä, jotka usein saatetaan piilottaa tai jättää huomiotta, on omassa yhteisössäsi? Kuinka seurakunnallanne voisi olla myönteinen rooli Kristuksen ristillä hankkiman ykseyden toteuttamisessa? Kuinka sinä voit osallistua siihen?`