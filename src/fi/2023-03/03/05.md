---
title:  Kristus Ylempänä Kaikkia Valtoja
date:   12/07/2023
---

Paavali on iloinnut siitä, että Jeesus on korotettu istumaan yhdessä Isän kanssa maailmankaikkeuden valtaistuimelle. Määriteltyään Kristuksen aseman suhteessa Isään (Isä on asettanut hänet oikealle puolelleen taivaassa, Ef. 1:20), Paavali siirtyy käsittelemään Jeesuksen suhdetta muihin voimiin. Isän kanssahallitsijana Jeesus on kaikkia niitä ylempänä (Ef. 1:21).

`Vertaa Paavalin mainintoja pahoista henkivoimista: Ef. 1:21; Ef. 2:2 ja Ef. 6:12. Miksi hän on niin kiinnostunut näistä voimista?`

Kertomus Skeuaksen seitsemästä pojasta (Ap. t. 19:11–20) osoittaa, että Efesos oli tuolloin taikuuden harjoittamisen keskus. ”Taikuuden harjoittamisessa tärkeällä sijalla koko hellenistisessä maailmassa oli ymmärrys siitä, että henkimaailma vaikuttaa elämän lähes jokaisella alueella. Taikurin tavoitteena oli erottaa hyväntahtoiset henget haitallisista ja oppia, miten kukin henki toimi ja mitkä olivat sen vahvuudet ja valtuudet. Tämän tiedon avulla voitiin kehittää keinoja (puhuttuja tai kirjoitettuja kaavoja, amuletteja jne.), joilla manipuloida henkiä toimimaan jonkun tietyn ihmisen edun mukaisesti. Juuri oikealla kaavalla hengen aiheuttama sairaus voitiin parantaa, [tai] vaunukilpa-ajot voitiin voittaa.” – Clinton E. Arnold, Power and Magic: The Concept of Power in Ephesians, s. 18.

Kiinnostus jumaluuksien ja voimien nimeämiseen loitsuissa oli Efesoksessa vallitsevan uskonnollisen elämän piirre (ks. Ap. t. 19:13). Paavali tekee selväksi Kristuksen ja tällaisten voimien välisen suhteen: Korotettu Jeesus on ylempänä ”kaikkia valtoja, voimia ja mahteja” ja ”kaikkia herruuksia” (Ef. 1:21).

Varmistaakseen, että hänen yleisönsä ymmärtää, ettei Jeesuksen ylivallan ulkopuolella ole mitään muuta valtaa, Paavali lisää viittauksen vallalla olleeseen käytäntöön koota eri jumalien nimiä mukaan loitsuihin: ”ylemmäksi kaikkia herruuksia, jotka mainitaan” (Ef. 1:21). Kääntyen avaruuden ulottuvuudesta ajan ulottuvuuteen Paavali painottaa Jeesuksen korotettua hallintavaltaa ja sen rajatonta jatkumista ajassa. Jeesuksen ylivalta muihin valtoihin nähden jatkuu ”tässä ja tulevassakin maailmassa” (Ef. 1:21).

`Millaisia ilmenemismuotoja samat pahan voimat ovat ottaneet nykyään?`