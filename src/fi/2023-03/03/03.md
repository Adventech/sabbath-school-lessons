---
title:  Valaistusta Pyhältä Hengeltä
date:   10/07/2023
---

> <p></p>
> ”[O]len lakkaamatta kiittänyt Jumalaa teistä muistaessani teitä rukouksissani. Minä rukoilen, että Herramme Jeesuksen Kristuksen Jumala, kirkkauden Isä, antaisi teille viisauden ja näkemisen hengen, niin että oppisitte tuntemaan hänet[.]” (Ef. 1:16, 17.)

Kertoessaan rukouksistaan Paavali mainitsee yhden keskeisen pyynnön, jonka hän tuo Jumalan valtaistuimen eteen. Hän on jo aiemmin todennut, että Pyhä Henki tulee uskovien elämään heidän kääntymisensä hetkellä (Ef. 1:13, 14). Nyt Paavali rukoilee efesolaisille uutta Hengen siunausta antamaan heille hengellistä näkökykyä, joka syventää heidän ymmärrystään Jeesuksesta (”että oppisitte tuntemaan hänet”, Ef. 1:17).

`Mihin kolmeen asiaan Paavali rukoilee Pyhän Hengen erityistä valaistusta uskoville? Katso Ef. 1:17–19.`

Kun Paavali rukoilee uskoville valaistusta nähdä, millaiseen toivoon Jumala on heidät kutsunut (Ef. 1:18), hän rukoilee, että he olisivat herkkiä havaitsemaan Jumalan jo menneisyydessä heidän pelastuksekseen tekemät teot (Ef. 1:3–9, 11–13) ja sen, miten kunniakkaan tulevaisuuden Jumala on suunnitellut heitä varten (Ef. 1:10, 14).

Kun Paavali rukoilee valaistusta siihen, miten ääret­tö­män rikkaan perintöosan hän antaa heille pyhien joukossa (Ef. 1:18), hän muistelee Vanhan testamentin ajatusta siitä, että uskovat ovat Jumalan perintöosa (5. Moos. 9:29, VKR;              5. Moos. 32:9; Sak. 2:12, VKR; vrt. Ef. 1:11). Paavali haluaa heidän tietävän, että sen lisäksi, että he saavat perintöosan Jumalalta, he itse ovat Jumalan perintöosa. Paavali haluaa heidän ymmärtävän, miten arvokkaita he ovat Jumalalle.

Kun Paavali rukoilee hengellistä näkökykyä siihen, ”miten mittaamaton on hänen voimansa, joka vaikuttaa meissä uskovissa” (Ef. 1:19), hän näkee Pyhän Hengen tuovan uutta ymmärrystä Jumalan voiman suuruudesta, ja tuon voiman Henki laittaa myös toimimaan uskovien kokemusmaailmassa.

Kaikissa näissä rukouksissa Paavali haluaa ihmisten kokevan itse, mitä heille on annettu Jeesuksessa.

`Miten voit paremmin kokea hänen mittaamattoman ”voimansa, joka vaikuttaa meissä uskovissa”? Mitä tämä tarkoittaa jokapäiväisessä elämässämme?`