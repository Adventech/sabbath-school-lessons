---
title:  Rukous Ja Kiitos
date:   09/07/2023
---

Paavali kertoo efesolaisille, kuinka hän rukoilee heidän puolestaan. Kenties motiivina tähän ovat uutiset, joita hän on saanut (ehkä Tykikoksen kautta, Ef. 6:21, 22) siitä, miten Efesoksen uskovat kukoistavat uskossaan Jeesukseen ja rakkaudessaan toisiaan kohtaan.

`Vertaa Paavalin kahta selostusta rukouksistaan efesolaisten puolesta: Ef. 1:15–23 ja Ef. 3:14–21. Mitä yhteisiä teemoja selonteoilla on?`

Joskus rukoustemme perussävy voi olla ruikuttava yhden jos toisenkin haasteen ja ongelman takia, joita elämässämme on. Paavalin rukousselonteot viittaavat siihen, että kiittäminen on rukouksen äidinkieli. Käymme mielessämme läpi Jumalan siunauksia ja kiitämme niistä. Pyrimme näkemään Jumalan työssään vaikeissa olosuhteissa ja ylistämme häntä hänen muuttavasta läsnäolostaan. Korotetun Jeesuksen armoa ja voimaa juhlien (Ef. 1:20–23) kiitämme häntä siitä, että hän on siunannut vaikutuspiirissämme olevia ihmisiä. Paavalin salaisuus rukouksia varten: rukous on avain ylistykseen ja kiitokseen.

Paavali sanoi myös, että hän on ”lakkaamatta kiittänyt Jumalaa teistä muistaessani teitä rukouksissani” (Ef. 1:16; ks. myös Fil. 1:3, 4; 1. Tess. 1:2 ja 1. Tess. 5:16–18).

Mitä lakkaamatta rukoileminen (1. Tess. 5:17) tarkoittaa? Se ei tarkoita sitä, että olemme jatkuvasti polvillamme Jumalan edessä, vaan sitä, että Jumalan Hengen siunaamina pidämme sydämemme auki Jumalan läsnäololle ja voimalle ja etsimme asioita, joista olla kiitollisia. Se on valmiutta käsitellä elämän eri kysymyksiä Jumalan edessä ja etsiä häneltä neuvoa kaikkeen, mitä elämä tuo tullessaan. Se tarkoittaa, että emme elä Jumalasta erillään vaan hänen yhteydessään, avoimina hänen ohjaukselleen.

Usein pidämme rukousta vain opetuslapseuden lisukkeena, jota voi harjoittaa silloin, kun meille sattuu sopimaan. Paavali sen sijaan ottaa Efesoksen uskovien puolesta rukoilemisen tosissaan. Hän sekä kiittää heistä (Ef. 1:16; vrt. Ef. 1:3–14) että rukoilee heidän puolestaan (Ef. 1:17–23; vrt. Ef. 3:14–21). Hänelle rukous on ehkä keskeisin kristillisen uskon etuoikeus. Yllä olevat jakeet ovat kutsu meille Paavalin esimerkin mukaan alkaa rukoilla ja miettiä tehtäväämme ”rukouspalvelijoina”.