---
title:  Jeesus Ja Hänen Seurakuntansa
date:   13/07/2023
---

Varhaiset kristityt näkivät Psalmin 110:1 Jeesuksen korottamista koskevana profetiana: ”Herra sanoi minun herralleni: ’Istu minun oikealle puolelleni, kunnes minä panen sinun vihollisesi sinun jalkojesi astinlaudaksi.’” (VKR.) He lukivat samalla tavoin Psalmia 8, jossa vakuutetaan, että Jumala on asettanut ”kaikki hänen jalkainsa alle” (Ps. 8:7, VKR), Ihmisen Pojan jalkojen alle. Vaikka varhaiset kristityt uskoivat, että avaruuksien pimeyden voimat olivat heidän yllään ja uhkasivat nujertaa heidät, he pitivät kiinni siitä totuudesta, että nuo voimat oli alistettu Kristuksen jalkojen alle.

Huomaa, että sen jälkeen, kun oli asettanut ”kaikki hänen [Jeesuksen] jalkainsa alle”, Isä on myös ”asettanut hänet kaiken yläpuolelle seurakuntansa pääksi” (Ef. 1:22). Vaikka sana ”kaikki” on yleispätevä termi, joka kattaa todella kaiken, Paavalilla on silti mielessään erityisesti ne vallat, voimat ja mahdit, jotka on mainittu Ef. 1:21. Kaikki asiat – myös kaikki kosmiset, yliluonnolliset henkivoimat – ovat Kristuksen jalkojen alla, hänen alaisinaan.

`Miten seurakunta hyötyy siitä, että Kristus on korotettu maailmankaikkeuden valtaistuimelle ja hallitsee kaikkea taivaassa ja maan päällä? Ef. 1:22, 23.`

Jumala on antanut Kristuksen voittaa kaikki pahan voimat. Seurakunnallekin on Kristuksessa tarjottu kaikki, mitä se tarvitsee saamaan voiton noista vihollisista. Jumalan voima, joka voidaan nähdä Kristuksen ylösnousemuksessa ja hänen korottamisessaan kaikkien kosmisten voimien yläpuolelle, on aktivoitu seurakuntaa varten. Seurakunta on yhdistynyt voitokkaaseen Kristukseen niin läheisesti, että sitä kutsutaan Kristuksen ruumiiksi.

Miten me uskovat voimme tuntea korotetun Kristuksen ja kokea Jumalan voiman elämässämme? Paavali ei suoraan mainitse mitään mekanismeja tai strategioita, joilla se tapahtuu. Hyvän viitteen saamme kuitenkin siitä, että teksti on osa ”rukousselontekoa”. Paavali uskoo, että Jumala vastaa hänen rukoukseensa. Hän vakuuttaa, että on hyödyllistä juhlia Kristuksessa paljastettua Jumalan voimaa ja pyytää sitä olemaan aktiivinen uskovien elämässä.

`Mikä on kokemuksesi rukouksen voimasta? Kuinka rukous vie meitä lähemmäksi Jumalaa?`