---
title:  Synnin Syöksykierre
date:   13/08/2023
---

`Vertaa Ef. 4:17–32 ja Kol. 3:1–17. Kuinka Paavali puhuu sen puolesta, että uskovat eläisivät sellaisella tavalla, joka rohkaisee seurakunnan ykseyteen?`

Edellisessä tekstikatkelmassa (Ef. 4:1–16) Paavalin teemana oli seurakunnan ykseys. Kun vertaamme jakeita Ef. 4:1 ja Ef. 4:17, huomaamme, että molemmissa on samankaltainen kehotus sen suhteen, kuinka vaeltaa tai elää. Samankaltaisuus viittaa siihen, että Paavali käsittelee edelleen samaa teemaa – ykseyttä ja sitä tukevaa elämäntapaa. Hän tekee sen kuitenkin uudesta ja aluksi negatiivisesta näkökulmasta.

Ef. 4:17–24 Paavali vertaa pakanallista elämäntapaa, jonka hän katsoo heikentävän ykseyttä (Ef. 4:17–19), todelliseen kristilliseen elämänmalliin, joka vaali ykseyttä (Ef. 4:20–24). Kun luemme Paavalin terävää kritiikkiä turmeltuneesta, pakanallisesta elämäntavasta, meidän tulee muistaa hänen vakaumuksensa siitä, että ei-juutalaiset ovat myös Jumalan lunastamia Kristuksen kautta ja heille tarjotaan täyttä kumppanuutta Jumalan kansassa (Ef. 2:11–22; Ef. 3:1–13). Jakeissa Ef. 4:17–19 Paavali esittää siten rajoitetun ja negatiivisen ku­vauksen synnyltään vierasheimoisista (Ef. 2:11).

Paavali ei ole huolissaan vain joistakin pakanoiden yksittäisistä synneistä tai teoista, vaan käyttäytymismalleista, joiden mukaan he toimivat, ja heidän kulkemastaan alaspäin suuntautuvasta polusta, joka johtaa heidät synnin otteeseen. Jakeiden Ef. 4:17–19 ytimessä on muotokuva turtuneesta hengellisyydestä: ”Heidän ajatuksensa ovat turhanpäiväisiä, heidän ymmärryksensä on hämärtynyt, ja se elämä, jonka Jumala antaa, on heille vieras – –.” (Ef. 4:17, 18.) Turtunut hengellisyys on yksi syy tekstissä mainittuun hämärtyneeseen ymmärrykseen. ”– – sillä he ovat tietämättömiä ja sydämeltään paatuneita. Heidän tuntonsa on turtunut – –.” (Ef. 4:18, 19.) Toinen syy on seksuaalinen paheellisuus. ”– – he ovat heittäytyneet irstailuihin sekä kaikenlaiseen saastaisuuteen ja ahneuteen.” (Ef. 4:19.) Jumalasta vieraantuneina he eivät tiedä, miten elää, ja erossa hänen pelastavasta armostaan he jatkavat synnin ja turmeluksen syöksykierteessä.

`Mikä on ollut oma kokemuksesi synnin voimasta, joka vain jatkaa ihmisen vetämistä alaspäin yhä suurempaan syntiin?`