---
title:  Ykseyden Rakentamista Ja Armollista Puhetta
date:   15/08/2023
---

`Mikä Paavalin neuvoista koskien uskovien keskuudessaan käyttämää puhetta on sinulle juuri tällä hetkellä tärkein? Miksi? (Ks. Ef. 4:25–29.)`

Paavali käyttää toistuvasti mielenkiintoista rakennetta Ef. 4:25–32: kielto, kehotus, perustelu. Jae 25 havainnollistaa tätä: kielto (lopettakaa valehtelu) ja kehotus (puhukaa toinen toisellenne totta), ja sen jälkeen perustelu (sillä me olemme saman ruumiin jäseniä, joka merkitsee yhteenkuuluvuutta). Paavalin kehotus puhua totta ei ole kutsu riidanhaluisesti tai tahdittomasti toistaa tosiasioita muille seurakunnan jäsenille, vaan hän viittaa kehotuksellaan kohtaan Sak. 8:16, jossa totuuden puhumista pidetään keinona edistää rauhaa.

Koska Paavali jakeessa 31 käskee hylkäämään kaiken vihan ja vihaisen puheen, hänen sanansa jakeessa 26 eivät anna lupaa vihan harjoittamiseen seurakunnassa. Pikemminkin Paavali myöntää vihastumisen mahdollisuuden, mutta käskee meitä rajoittamaan sen ilmaisua. Hänen ajatuksenaan on: ”Jos sattuisittekin vihastumaan, älkää antako sen kasvaa synniksi asti.”

Sitten Paavali näyttää keskeyttävän puheeseen liittyvän teemansa varkaille suunnatulla kiellolla: ”Varas älköön enää varastako – –.” (Ef. 4:28.) Myönteisenä käskynä varas saa kehotuksen tehdä työtä ja ansaita rehellisesti toimeentulonsa (Ef. 4:28; ks. myös 1. Kor. 4:12; 1. Tess. 4:11). Perusteluna: ”niin että voi myös antaa tarpeessa oleville” (Ef. 4:28). Ehkä Paavali sisällyttää nämä sanansa varkaista tähän kohtaan sen takia, että varkaus ja petollinen puhe ovat yhteydessä toisiinsa, kuten kertomus Ananiaksesta ja Safirasta osoittaa (ks. Ap. t. 5:1–11). Paavalin usko Kristuksen muuttavaan voimaan on niin vahva, että hän visioi varkaiden tulevan hyväntekijöiksi!

Sitten Paavali antaa taas kiellon: ”Älkää päästäkö suustanne sopimatonta puhetta – –.” (Ef. 4:29a.) Se kuvaa tapaa, jolla vahingoitamme toista kielemme avulla. Tätä seuraa kehotus: ”vaan puhukaa sitä, mikä kulloinkin on hyvää ja hyödyllistä ja kuulijoille iloksi” (Ef. 4:29b). Huulille pyrkiviä negatiivisia ilmaisuja ei vain pysäytetä, vaan ne korvataan sellaisella puheella, joka on rakentavaa, tilanteeseen sopivaa ja kuulijoille armollista. Kunpa kaikki sanamme voisivat olla tällaisia!