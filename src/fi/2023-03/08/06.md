---
title:  Ystävällisyys (Ei Katkeruus)
date:   17/08/2023
---

Viittaamalla lunastuksen päivään (Ef. 4:30) Paavali kutsuu meitä pohtimaan kielenkäyttöämme Kristuksen toisen tulemisen viitekehyksessä. Jakeet Ef. 4:31 ja 32 voidaan ymmärtää neuvoksi puheen käyttämisestä erityisesti sellaisena aikana, jolloin lähestymme tuota suurta tapahtumaa.

`Mitä puheeseen liittyviä asenteita ja käyttäytymismalleja meidän tulisi Kristuksen paluun valossa hylätä? Entä mitä asenteita ja käyttäytymismalleja meidän tulisi omaksua? Ef. 4:31, 32.`

Efesolaiskirjeen 4. luvun viimeisessä kehotuksessa (jakeet 17–32) Paavali jälleen kieltää ensin jotakin: kuusi pahetta, jotka tulee hylätä (Ef. 4:31). Sitten hän antaa myönteisen kehotuksen olla ystävällisiä ja lempeitä ja antaa toisille anteeksi (Ef. 4:32). Perusteluna on, että ”Jumalakin on antanut teille anteeksi Kristuksen tähden” (Ef. 4:32). Kuuden paheen luettelo (Ef. 4:31) alkaa sanalla ”kaikki”, tarkoittaen siis kaikenlaista mahdollista katkeruutta, kiukkua, vihaa, riitelyä ja herjaamista sekä kaikkinaista pahuutta.

Sana ”herjaaminen” on käännetty kreikan kielen sanasta , joka jumalanpilkan lisäksi voi tarkoittaa myös ihmisten halventamista, toisin sanoen panettelua ja pahan puhumista toisista. Luettelossa mainitut asenteet (katkeruus, kiukku ja viha) saavat kiehuessaan aikaan vihaista puhetta (riitelyä ja herjaamista). Paavali haluaa demilitarisoida kristillisen puheen eli poistaa siitä tällaiset tuhoavat aseet. Kristityn arsenaalista on poistettava vihaista puhetta tuottavat asenteet. Kristillinen yhteisö voi kukoistaa vain siellä, missä seurakunnan ykseyttä vaalitaan (vrt. Ef. 4:1–16) panemalla nämä paheet syrjään.

Pahaa puhetta ei pidä niinkään tukahduttaa kuin korvata. Keskustelujemme ja tekojemme ei ole tarkoitus nousta vihasta, vaan niiden motiivina tulisi olla ystävällisyys, helläsydämisyys ja anteeksianto, joiden perustana on korkein mahdollinen mittapuu: anteeksianto, jonka me olemme Jumalalta saaneet Kristuksessa (Ef. 4:32). Paavali esittää ”vertikaalisen anteeksiannon” (jota Jumala tarjoaa meille) mallina ”horisontaaliselle anteeksiannolle” (jota me tarjoamme toisillemme; vrt. Kol. 3:13; Matt. 6:12, 14, 15).

`Miten voit käyttää sanoja niin, että ne kohottavat, rohkaisevat ja vahvistavat toisten uskoa?`