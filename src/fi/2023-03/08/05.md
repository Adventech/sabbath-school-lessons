---
title:  Pyhä Henki Uskovan Elämässä
date:   16/08/2023
---

`Käsitellessään kristittyjen puheeseen liittyviä syntejä Paavali antaa uskoville Pyhän Hengen läsnäoloon liittyvän kehotuksen. Mikä se on? Ef. 4:30.`

Paavalin kehotukseen sisältyy samanaikaisesti pelottava varoitus ja sydäntä lämmittävä lupaus. Synnit toisiamme vastaan eivät ole pikku juttu seurakunnassa. Tapamme käyttää väärin Jumalalta saamaamme puhelahjaa muiden repimiseen on asia, joka tuo surua Pyhälle Hengelle (Ef. 4:25–27, 29, 31, 32). Sama varoitus löytyy jo Jesajan kirjasta: ”Mutta he [israelilaiset] niskuroivat häntä vastaan ja tekivät murheelliseksi hänen pyhän henkensä, ja hänestä tuli heidän vihollisensa, joka taisteli heitä vastaan.” (Jes. 63:10.)

Paavalin rohkaiseva lupaus on se, että Pyhä Henki sinetöi uskovat heti siitä päivästä lähtien, jona he vastaanottavat Kristuksen (Ef. 1:13, 14) aina lunastuksen päivään asti (Ef. 4:30). Hengen suhde uskovaan ei ole särkyvä vaan kestävä. Kun uskovat vähät välittävät sydämessä asuvasta Pyhästä Hengestä ja käyttävät Jumalalta saamaansa puhelahjaa aseena toisia vastaan, Henki ei jätä heitä, vaan Henki suree. Hengen tehtävänä on pysyä läsnä uskovissa ja merkitä heidät Jumalan omiksi aina Kristuksen paluuseen asti.

Paavali korostaa Hengen täyttä jumaluutta (Jumalan Pyhä Henki) ja Hengen persoonallisuutta, sillä hän esittää Pyhän Hengen murehtivan. (Ks. myös Room. 8:16, 26, 27; 1. Kor. 2:10, 13; 1. Kor. 12:11; Gal. 5:17, 18.)

Meidän on edettävä varoen keskustellessamme jumaluuden mysteeristä. Henki on yhtä Isän ja Pojan kanssa, ja silti erillinen niistä. ”Hengellä on oma tahtonsa ja hän tekee valintoja sen mukaisesti. Hänet voidaan murehduttaa ja häntä voidaan pilkata. Tällaiset ilmaisut eivät viittaa pelkkään voimaan tai läsnäoloon. Ne ovat persoonan ominaisuuksia. Onko Henki siis kaltaisemme persoona? Ei, me käytämme rajoitettua inhimillistä terminologiaa kuvaamaan jumalallista, ja Henki on jotakin sellaista, mitä me ihmiset emme voi koskaan olla.” – Paul Petersen, God in 3 Persons – In the New Testament (Silver Spring, MD: Biblical Research Institute, 2015), s. 20.

`Jaamme elämämme yhden jumaluuden persoonan kanssa, joka on sitoutunut kestävään suhteeseen kanssamme. Miten meidän tulisi uskossa vastata tähän hämmästyttävään totuuteen?`