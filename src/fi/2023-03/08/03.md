---
title:  Dramaatinen Vaatteiden Vaihto
date:   14/08/2023
---

`Kun Paavali kertaa lukijakuntansa kääntymyskokemusta, minkä olennaisen asian hän esittää siitä heille? (Ef. 4:20–24.)`

Kuvailtuaan heidän aiempaa pakanallista olotilaansa (Ef. 4:17–19) Paavali ei sano: ”Tämä ei ollut se tapa, jolla opitte Kristuksesta”, vaan ”näin te ette ole oppineet Kristusta tuntemaan.” (Ef. 4:20, VKR). Huomioiden, että kirjeen lukijat olivat kuulleet ja oppineet Jeesuksesta, Paavalille uskoon tulemisen keskiössä on henkilökohtainen yhteys Kristukseen, joka on niin elävä ja todellinen, että sitä voidaan kuvata Kristuksen tuntemiseksi. Me tunnustamme, että ylösnoussut ja korotettu Jeesus elää ja on läsnä kanssamme. Hänen opetuksensa ja esimerkkinsä muovaa meitä. Meidän tulee olla hänelle uskollisia, koska hän on Herra. Me avaamme elämämme hänen aktiiviselle johdatukselleen ja ohjaukselleen, jota hän antaa Henkensä ja sanansa kautta.

Paavali kertoo meille, että Kristuksen kaltaisen elämän saavuttaminen vaatii prosessia, jossa on kolmea vaihetta: 1) meidän tulee hylätä entinen elämäntapamme (Ef. 4:22); 2) uudistua sisäisesti (Ef. 4:23); ja 3) pukea yllemme uusi, Jumalan mielen mukainen elämänmalli (Ef. 4:24). Paavalin käyttämä vertauskuva heijastelee tapaa, jolla Vanhassa testamentissa käytettiin vaatteita symbolina sekä syntisyydelle (esim. Ps. 73:6; Sak. 3:3, 4; Mal. 2:16, VKR/RK 2012) että pelastukselle (esim. Jes. 61:10; Hes. 16:8; Sak. 3:4, 5).

Muinaisina aikoina miehet käyttivät polveen asti ulottuvaa tunikaa alusvaatteenaan, ja sen päällä viittaa tai vaippaa suojaamaan auringolta. Samoin naiset käyttivät tunikaa ja viittaa. Raamatunajan kulttuureissa vaatteet valmistettiin itse. Vaatteet olivat arvokkaita ja kalliita, ja niitä pidettiin pitkään. Olisi ollut epätavallista omistaa useampi kuin yksi vaatekerta. Vaatteiden laatu ja tyyli kertoi käyttäjän identiteetistä ja arvoasemasta. Vaatekerran vaihtaminen uuteen oli hyvin harvinainen ja tärkeä tapahtuma (ei siis vähäpätöinen tapaus, jollainen se monissa kulttuureissa nykyään on). Paavali ajattelee, että ihmisten elämänmuutos on yhtä huomattava kuin muutos, joka ensimmäisen vuosisadan ihmisillä oli, kun he saivat vaihtaa vanhan vaatekerran uuteen.

`Mikä merkittävä ero on sillä, että opimme Kristuksesta tai opimme tuntemaan Kristuksen?`