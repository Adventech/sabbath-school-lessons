---
title:  Kristuksen muovaama elämä ja Hengen muovaama puhe
date:   12/08/2023
---

> <p></p>
> ”Sen opetuksen mukaan teidän tulee hylätä entinen elämäntapanne ja vanha minänne, joka on petollisten himojensa vuoksi tuhon oma. Teidän tulee uudistua mieleltänne ja hengeltänne ja pukea yllenne uusi ihminen, joka on luotu sellaiseksi kuin Jumala tahtoo, elämään oikeuden ja totuuden mukaista, pyhää elämää.” (Ef. 4:22–24.)

### Avaintekstit
Ef. 4:17–32; Kol. 3:1–17; Sak. 3:3–5; Sak. 8:16; Jes. 63:10; Room. 8:16, 26, 27.

José Antonio oli asunut Espanjalle kuuluvan Mallorcan saarella sijaitsevan Palman kaupungin kaduilla kodittomana miehenä jo vuosien ajan. Hänen hiuksensa ja partansa olivat harmaantuneet ja takkuiset, mikä sai hänet näyttämään paljon vanhemmalta kuin 57-vuotiaalta. Eräänä päivänä parturi-kampaamon omistava Salva Garcia lähestyi Joséta ja ehdotti tälle täydellistä muodonmuutosta.

Josén istuessa parturin tuoliin ahkera tiimi kävi leikkaamaan, värjäämään ja muotoilemaan takkuuntunutta hiuskuontaloa ja partaa. Seuraavaksi José sai uudet tyylikkäät vaatteet. Sitten tuli paljastuksen aika! Kyyneleet täyttivät Josén silmät hänen nähdessään itsensä peilistä. ”Olenko tuo todella minä? Olen niin erinäköinen. Kukaan ei tule tunnistamaan minua!” José huudahti. Myöhemmin hän kertoi: ”Se ei ollut vain ulkonäön muutos. Se muutti minun elämäni.”

Efesolaiskirjeessä 4:17–32 Paavali sanoo uskovien kokeneen täydellisen muodonmuutoksen. He ovat riisuneet vanhan minänsä ja omaksuneet uuden identiteetin. Josén kokeman muutoksen tavoin kyse ei ole vain pelkästä ulkoisesta muodonmuutoksesta. Siihen kuuluu mielen ja hengen uudistuminen (Ef. 4:23), joka saa uskovat elämään ”oikeuden ja totuuden mukaista, pyhää elämää” (Ef. 4:24). Tämä on ylivoimaisesti paras muodonmuutos.

_Tämä tutkistelu on sapatiksi 19.8.2023_