---
title:  Lisäaineistoa
date:   18/08/2023
---

”Olkoot keskustelunne sellaisia, ettei teille jää tarvetta katua mitään. ’Älkää tuottako surua Jumalan Pyhälle Hengelle, jonka olette saaneet sinetiksi lunastuksen päivää varten.’ [Ef. 4:30.] – – Jos teillä on rakkaus sydämessänne, te pyritte vahvistamaan ja rakentamaan veljiänne mitä pyhimmässä uskossa. Jos joku sana olisi haitaksi ystäväsi tai veljesi maineelle, älä rohkaise sellaiseen pahan puhumiseen. Se on vihollisen työtä. Ystävällisesti muistuta puhujaa siitä, että Jumalan sana kieltää tuollaisen keskustelun.” – Ellen G. White, Advent Review and Sabbath Herald, 5.6.1888.

Kuinka seurakuntamme muuttuisi, jos jokainen meistä antaisi seuraavat lupaukset ja sitoutuisi kunnioittamaan niitä:

1\. Toivon, että vaikutukseni seitsemännen päivän adventistien seurakuntaperheessä ja sen ulkopuolella olisi myönteistä, kohottavaa, uskoa vahvistavaa ja moraalia tukevaa (Ef. 4:29).

2\. Pitäen mielessäni Kristuksen kutsun ykseyteen ja rakkauteen käytän enemmän energiaa niiden vahvistamiseen, jotka tekevät ja sanovat asioita, joiden uskon olevan hyviä, kuin niiden puutteiden osoittamiseen, joiden uskon olevan väärässä (Joh. 13:34, 35; Joh. 17:20–23; Ef. 4:1–6; 1. Tess. 5:9–11).

3\. Kun olen eri mieltä jonkun kanssa, tuon kuitenkin kunnioitukseni tätä kanssauskovaa kohtaan selvästi esille. En kyseenalaista hänen suoraselkäisyyttään tai sitoutumistaan Kristukseen. Esitän eriävän mielipiteeni lempeästi, en ankarasti (Ef. 4:31, 32).

4\. Kristuksen paluuta odottaessani elän iloisesti etsien jokaista tilaisuutta rakentaa ja vahvistaa muita seurakunnan jäseniä (Ef. 4:29, 30; Gal. 6:2; Hepr. 10:24, 25).

**Keskustelunaiheita**:

`1. Kerratkaa ne 11 kohtaa Efesolaiskirjeessä, joissa Paavali kuvailee jumaluuden kolmen eri jäsenen läheistä yhteistyötä ihmiskunnan pelastamiseksi. Kuinka tämä toistuva painotus vaikuttaa ymmärrykseemme kolmiyhteisestä Jumalasta? Ef. 1:3–14; Ef. 1:15–23; Ef. 2:11–18, Ef. 2:19–22, Ef. 3:1–13, Ef. 3:14–19, Ef. 4:4–6, Ef. 4:17–24, Ef. 4:25–32, Ef. 5:15–20, Ef. 6:10–20 (jossa ”Herra”, Ef. 6:10, viittaa Kristukseen).`

`2. Kuinka Paavalin neuvot kristityille sopivasta puheesta (Ef. 4:25–32) pätevät tällä tietokonevälitteisen viestinnän aikakaudella, jossa esiintyy paljon nettikiusaamista ja nimettömästi tapahtuvaa toisten maineen pilaamista?`