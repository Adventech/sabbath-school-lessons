---
title:  Paavali Efesoksen Evankelistana
date:   25/06/2023
---

`Mitä Paavali tekee ensimmäisellä vierailullaan Efesoksessa toisen lähetysmatkansa lopulla? (Ap. t. 18:18–21).`

Efesos oli yksi suurimmista Rooman valtakunnan kaupungeista. Sen väkiluku oli noin 250 000. Se oli koko keisarikunnan rikkaimpiin kuuluvan Aasian maakunnan pääkaupunki. Paavalin aikoina maakunta eli kasvun ja vaurastumisen aikaa. Satamakaupunki Efesos oli myös tärkeiden maantieyhteyksien risteyksessä. Kaupungissa palvottiin monia jumalia, mutta Artemis, kaupungin suojelijajumalatar, oli ylitse muiden. Artemiin palvonta oli yhteiskunnan seremonioiden, urheilukilpailuiden ja vuotuisten juhlien keskiössä (Ap. t. 19:24, 35). (Roomalaiset kutsuivat Artemista Dianaksi.)

Paavali palaa myöhemmin Efesokseen kolmannella lähetysmatkallaan (Ap. t. 19:1–12) ja viipyy siellä kolme vuotta (Ap. t. 20:31). Apostoli sitoutuu olemaan Efesoksessa huomattavan pitkän ajan tarkoituksenaan vakiinnuttaa kristinusko sinne.

`Mikä outo tapahtuma johtaa siihen, että Herraa Jeesusta aletaan laajasti kunnioittaa Efesoksessa? Ks. Ap. t. 19:13–20.`

Luukas jakaa oudon tarinan seitsemästä kaupungissa kiertävästä juutalaisesta manaajasta. He sekoittavat loitsuihinsa sekä Jeesuksen että Paavalin nimet, mikä osoittautuu vääräksi siirroksi heidän kannaltaan. Kun uutiset heidän kohtalostaan kiirivät läpi kaupungin katujen, ”pelko valtasi kaikki ja Herran Jeesuksen nimeä ylistettiin suuresti” (Ap. t. 19:17). Tapahtumalla oli myös syvällinen vaikutus joihinkin jo uskoon tulleista. He polttivat julkisesti kalliit taikuuden käsikirjansa, joiden arvo oli 50 000 hopearahaa (Ap. t. 19:19). Yhdessä muiden kaupungin asukkaiden kanssa uskovat oppivat, että Jeesuksen palvontaa ei tule sekoittaa minkään tai kenenkään muun palvontaan.

`Vaikka kirjojen polttaminen oli suuri taloudellinen tappio, mitä se merkitsi kirjoistaan luopuville? Mitä se kertoo täydellisestä sitoutumisesta Herraan?`