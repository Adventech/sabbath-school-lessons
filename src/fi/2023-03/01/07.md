---
title:  Lisäaineistoa
date:   30/06/2023
---

Kertomus manaajista, jotka käyttivät väärin Jeesuksen ja Paavalin nimiä (Ap. t. 19:13–20), auttaa selittämään, miksi Paavali käyttää kirjeessä paljon valtaan liittyvää sanastoa. Jotkut uskovat tuoreessa vakaumuksessaan Jeesuksen ylivertaisuudesta heittivät kalliit loitsukirjansa tuleen. Noin 250:n taikuutta käsittelevän papyruksen ja muiden löydösten ansiosta meillä on kuitenkin kattava kuva siitä, millaisia rituaaleja, loitsuja, kaavoja ja kirouksia ym. nuo kirjat sisälsivät. Niissä neuvottiin, miten suorittaa rituaaleja, joilla saisi jumalat, jumalattaret ja henkivoimat tekemään mitä ihmiset vain pyytäisivät.

Teosten arvo oli 50 000 hopeakolikkoa eli 50 000 päivän palkka. (Nykymaailmassa, jos arvioimme ammattitaitoisen työntekijän päiväansioksi 80 €/päivä, tuo tarkoittaisi 4 miljoonaa euroa!) Tämä osoittaa, kuinka tärkeä sija teoksilla oli heidän päivittäisessä elämässään. ”Tarvittiin Jumalan ylivertainen väliintulo, ennen kuin he vakuuttuivat siitä, että heidän tuli tehdä täydellinen parannus jatkuvasta amulettien, taikakalujen, loitsujen ja perinteisten keinojen käytöstä hengellisen voiman saamiseksi.” – Clinton E. Arnold, Ephesians (Grand Rapids, MI: Zondervan, 2010), s. 34.

Efesolaiset tarvitsivat opetusta siitä, ”kuinka selviytyä synkkien kosmisten voimien jatkuvasta vaikutuksesta ja hyökkäyksistä”. – Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), s. 165. Kirjeessään heille Paavali viittaa Kristukseen henkilönä, joka on korotettu kaikkien voimien yläpuolelle (Ef. 1:20–23). Hän korostaa Jumalan uskoville antaman voiman ylivertaisuutta (Ef. 2:15–19, Ef. 3:14–21; Ef. 6:10–20).

**Keskustelunaiheita**:

`1. Mitkä voimat ja henkivallat vaikuttavat maailmassa ja sinun elämässäsi tänään? Miten ne näyttäytyvät uskoville houkutellen heitä kunnioittamaan niitä mieluummin kuin osoittamaan täyttä uskollisuutta Kristukselle?`

`2. Puhuessaan siitä, miten Jumala määräajan tullessa yhdistää Kristuksessa yhdeksi kaiken, Paavali ilmaisee tulevaisuuden toivoa. Miten Paavali käyttää sanaa ”toivo” kohdissa Ef. 1:18, Ef. 2:12 ja Ef. 4:4?`

`3. Kuinka Paavali viittaa Kristuksen paluuta koskevaan tulevaisuuden toivoon? Ks. Ef. 1:13, 14; Ef. 1:21; Ef. 2:7; Ef. 4:30 ja Ef. 5:5. Mitä se merkitsee meille nyt?`