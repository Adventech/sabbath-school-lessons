---
title:  Kirje Täynnä Kristusta
date:   29/06/2023
---

`Miten Paavali ilmoittaa kirjeensä teeman? Ef. 1:9, 10.`

Paavali levittää näkyä Jumalan kristuskeskeisestä suunnitelmasta ja seurakunnan roolista siinä. Aika on täyttynyt. Jumala yhdistää nyt ”Kristuksessa yhdeksi kaikki, mitä on taivaassa ja maan päällä” (Ef. 1:10). Hän on muodostanut seurakunnasta uuden ihmissuvun, johon kuuluvat juutalaiset ja ei-juutalaiset (Ef. 2:14). Uskovia kutsutaan toimimaan tämän jumalallisen suunnitelman mukaisesti, mikä on merkki pahan voimille, että Jumalan perimmäiset tarkoitukset ovat toteutumassa (Ef. 3:10).

Kuten Ef. 1:9, 10 julistaa, ykseys keskittyy Kristukseen.Koko Efesolaiskirje on Kristuksella kyllästetty kirje, jossa ylistetään Jumalan tekoja Kristuksessa sekä sitä, että uskovilla on vapaa pääsy Kristuksessa heille tarjottuihin hengellisiin rikkauksiin. Paavali käyttää ilmausta ”Kristuksessa” tai siihen verrattavia ilmauksia yli 30 kertaa. Huomioi, miten Paavali monin eri tavoin keskittyy Jeesukseen ja korottaa häntä.

Paavali pyrkii sytyttämään uudelleen Efesoksen uskovien halun sitoutua hengellisesti muistuttamalla heitä siitä, että he ovat osa seurakuntaa, mikä on keskeistä Jumalan suunnitelmassa yhdistää kaikki Kristuksessa. Kun hän käyttää kirjeessä sanaa ”seurakunta” (kreik. ), hän tarkoittaa maailmanlaajuista seurakuntaa ennemmin kuin paikallisseurakuntaa.

Tärkein strategia, jota hän hyödyntää, on puhua seurakunnasta. Sen hän tekee käyttämällä seurakunnasta eläviä kielikuvia, joista neljää hän kehittää eteenpäin kuvaillen niitä melko yksityiskohtaisesti:

1. Seurakunta ruumiina (Ef. 1:22, 23; Ef. 2:16; Ef. 3:6; Ef. 4:1–16, 25; Ef. 5:23, 29, 30).
2. Seurakunta rakennuksena/temppelinä (Ef. 2:19–22).
3. Seurakunta morsiamena (Ef. 5:22–27).
4. Seurakunta armeijana (Ef. 6:10–20).

Jokainen kielikuva paljastaa omalla tavallaan, mikä on Jumalan suunnitelma seurakunnalle.

`Jumala kokoaa yhteen monikansallista, -kielistä, -rotuista ja -kulttuurista yhteisöä (Ilm. 14:6, 7), joka on edelläkävijänä Jumalan suunnitelman toteutumisessa yhdistää kaikki Jeesuksessa (Ef. 1:9, 10). Miten voimme edistää tätä Jumalan suurta suunnitelmaa?`