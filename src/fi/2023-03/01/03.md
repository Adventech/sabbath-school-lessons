---
title:  Mellakka Teatterissa
date:   26/06/2023
---

`Lue Ap. t. 19:21–20:1. Mitä me opimme kertomuksesta?`

Paavalin todistus Efesoksessa oli niin tehokasta, että se vaikutti jopa kaupungin talouden tärkeään tukipilariin, Artemiin temppeliin keskittyvään matkailuun. Ja millainen temppeli se olikaan! Tuossa upeassa rakennuksessa oli 127 pilaria, joista jokainen oli yli 18 metriä korkea. Rakennusmateriaalina oli käytetty Pároksen saaren puhtaanvalkoista, virheetöntä marmoria, jota arvostettiin veistosmateriaalina. Pilareista 36 oli veistetty koristeellisiksi ja päällystetty kullalla, mikä toi temppelille sen maineen yhtenä antiikin maailman seitsemästä ihmeestä.

Hopeaseppä Demetrios oli huolissaan siitä, että Paavalin epäjumalanpalvonnan vastaiset puheet veisivät temppeliltä sen tulon lähteen. Hän yllytti ammattitoverinsa vihan vimmaan. Nopeasti kasvava ja kiihtynyt väkijoukko pyyhälsi torilta amfiteatteriin, jossa oli istumapaikkoja 25 000 ihmiselle. Siellä hälinä jatkui. Väkijoukko huusi yhteen ääneen kahden tunnin ajan: ”Suuri on Efesoksen Artemis!” (Ap. t. 19:34.) Lopulta kun kaupungin sihteeri oli saanut väkijoukon hajotettua, Paavali tapasi uskovia ja lähti kaupungista.

`Kolmannen lähetysmatkansa lopulla Paavali tapaa Efesoksen seurakunnan vanhimpia. Miten tiivistäisit Paavalin huolenaiheet? Ks. Ap. t. 20:17–38.`

Suuntaa antava aikajärjestys Paavalin Efesoksen toiminnasta:

* 52 jKr.: Ensimmäinen lyhyt vierailu Efesokseen (Ap. t. 18:18–21).
* 53–56 jKr.: Kolme vuotta työtä Efesoksessa (Ap. t. 19:1–20:1). Paavali kirjoittaa Ensimmäisen kirjeen korinttilaisille tämän aikajakson loppupuolella (1. Kor. 16:5–9).
* 57 jKr.: Hän tapaa Efesoksen vanhimmat Miletoksessa (Ap. t. 20:17–38).
* 62 jKr.: Todennäköisesti hän kirjoittaa kirjeensä efesolaisille ollessaan vankina Roomassa.

`Lue Ap. t. 20:31. Mistä Paavali varoittaisi tämän päivän seurakuntaa ja miksi?`