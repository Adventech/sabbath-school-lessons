---
title:  Efesolaiskirje Omana Aikanaan
date:   28/06/2023
---

`Miten Paavali aloittaa ja lopettaa kirjeensä Efesoksen uskoville? Mitkä ovat hänen syvimmät toiveensa heille? Ef. 1:1, 2; Ef. 6:21–24.`

Kirjeen alussa Paavali nimeää itsensä kirjeen kirjoittajaksi (Ef. 1:1). Kirjeen puolivälissä hän mainitsee itsensä jälleen nimeltä sanoen olevansa ”Kristuksen Jeesuksen tahdosta vankina teidän vierasheimoisten tähden” (Ef. 3:1). Näillä sanoilla hän aloittaa henkilökohtaisen pohdintansa työstään apostolina (Ef. 3:1–13). Kirjeen lopussa hän viittaa jälleen vankeuteensa (Ef. 6:20) ja päättää kirjeen muutamiin henkilökohtaisiin sanoihin (Ef. 6:21, 22). Vaikka jotkut tutkijat kiistävät, että kirje olisi Paavalin kirjoittama, itse kirjeessä sanotaan niin. Useimmat kristityt oikeutetusti hyväksyvät tämän totena.

`Millä tavoin Paavali on huolissaan siitä, mikä vaikutus hänen vankeudellaan on Efesoksen uskoviin? Ef. 3:13.`

Efesolaiskirje näyttää ajoittuvan samaan aikaan ja olosuhteisiin kuin Paavalin kaksi muuta vankilasta kirjoittamaa kirjettä: Kirje kolossalaisille (ks. erityisesti Kol. 4:7, 8) ja Kirje Filemonille. Näyttää siltä, että on kulunut paljon aikaa Paavalin palvelutyöstä Efesoksessa (Ef. 1:15; Ef. 3:1, 2). Hän kirjoitti Efesolaiskirjeen luultavasti vuoden 62 jKr. paikkeilla Rooman vankilasta.

Paavali esittää hyvin vähän yksityiskohtia yleisönsä tilanteesta Efesoksessa. Hänen huomionsa jakautuu tekstissä laajalle. Hän käsittelee pitkää ajanjaksoa, joka alkaa päätöksistä, joita Jumala teki jo ”ennen maailman luomista” (Ef. 1:4). Hän pohtii myös laajasti Jumalan Kristuksessa tarjoaman pelastuksen teemoja. Kirje on kirjallista ylätyyliä pitkine lauseineen, toistuvine ilmaisuineen ja kehittyneine kielikuvineen. Paavali käyttää samaa tyyliä muuallakin (esim. Room. 8:31–39), mutta erityisesti sitä löytyy Efesolaiskirjeestä, jossa on paljon ylistys-, rukous- ja palvontakieltä (Ef. 1:3–14; Ef. 1:15–23; Ef. 3:14–21) ja huolellisesti muotoiltuja, erittäin retorisia kohtia (Ef. 4:1–16; Ef. 5:21–33; Ef. 6:10–20).