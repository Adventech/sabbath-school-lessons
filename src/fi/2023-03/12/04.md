---
title:  Suuri Taistelu Paavalin Kirjeissä
date:   12/09/2023
---

`Lue Room. 13:11–14; 1. Tess. 5:6–8 ja 2. Kor. 10:3–6. Miten tekstit vertautuvat kohtaan Ef. 6:10–20? Miksi luulet Paavalin käyttävän tällaisia kielikuvia?`

Paavali käyttää usein sotilaallista kieltä ja kielikuvia kutsuen uskovia jäljittelemään esimerkillistä sotilaallista käyttäytymistä. Ef. 6:10–20 edustaa pisintä katkelmaa, jossa Paavali hyödyntää sodan kieltä avatakseen evankeliumia. Riisuttuaan ristillä aseista ”vallat ja voimat” (Kol. 2:15) Kristus toimii nyt kaikkia muita valtoja ylempänä Herrana (Fil. 2:9–11). Hän värvää seuraajiaan taistelijoiksi kosmiseen sotaan. Hän itse johtaa valon joukkoja kohti suurta voiton päivää (1. Kor. 15:54–58; 2. Tess. 2:8; Room. 16:20). Paavalin käyttämän sotilaallisen symboliikan perusteella hän pitää hyvän ja pahan välistä taistelua ”pitkäaikaisena kosmisena sotana, jossa kahden armeijan välisiä taisteluita tulee ja menee. Aikojen saatossa armeijat kohtaavat kerta toisensa jälkeen, kunnes toinen niistä voittaa lopullisen taistelun.” – Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), s. 1.

Kosmisen sodan teema on osa Efesolaiskirjettä. Kutsussaan varustautua sotaan (Ef. 6:10–20) Paavali kertaa kosmisen taistelun elementtejä, joita on jo aiemmin maininnut:

* Jumala antaa voimansa vaikuttaa uskovissa (Ef. 1:18–20; Ef. 3:16, 20)
* Kristus on voittanut kaikki muut vallat ja hänet on korotettu niiden yläpuolelle (Ef. 1:20–23).
* Uskovat ovat armeija, joka saa voimansa identiteetistään Kristuksen seuraajina, joille on annettu kyky taistella pimeyden ruhtinasta vastaan (Ef. 2:1–10).
* Seurakunnan tehtävä on paljastaa pimeyden voimien tuleva kohtalo (Ef. 3:10).
* Kristus on soturi, joka valloittaa ja saa voittosaalista (Ef. 4:7–11; vrt. Ps. 68:19).
* Uskovat on kutsuttu pukemaan ylleen ilosanoman mukaiset vaatteet (Ef. 4:20–24).

Kun meitä pyydetään pukeutumaan Jumalan taisteluvarustukseen, ymmärrämme, miten keskeinen asia kosminen taistelu on. Samalla meidän on pysyttävä lujina siinä varmuudessa, joka meillä on Kristuksen lopullisesta voitosta.