---
title:  Lisäaineistoa
date:   15/09/2023
---

”Tehtävänämme on hyökätä. Jeesuksen uskollisina sotilaina meidän tulee kantaa verentahraamaa sotalippua vihollisen linnakkeisiin asti. ’Emmehän me taistele ihmisiä vastaan vaan henkivaltoja ja voimia vastaan, tämän pimeyden maailman hallitsijoita ja avaruuden pahoja henkiä vastaan.’ [Ef. 6:12.] Jos suostumme laskemaan aseemme ja verentahriman sotalippumme, ja meistä tulee Paholaisen vankeja ja palvelijoita, vapaudumme ehkä taistelusta ja kärsimyksestä, mutta rauhan hintana on Kristuksen ja taivas­osuuden menettäminen. Emme voi hyväksyä rauhaa tällaisin ehdoin. Jatkukoon mieluummin sota maailman historian loppuun asti kuin rauha uskosta luopumisen ja synnin hinnalla.” (RH 8.5.1888.)

Miten Ef. 6:10–20 liittyy Ilmestyskirjaan? Siinä esitetään sama perusnäkemys viimeisten päivien tapahtumista kuin Ilmestyskirjassa (ks. Ilm. 12; Ilm. 16:12–16; Ilm. 19:17–21; Ilm. 20:7–10). Molemmissa kerrotaan, miten Jumalan kansa on hyökkäyksen kohteena. Sen vihollisena ovat avaruuden pahat henget, jotka ovat aktiivisia ja voimallisia tässä ajassa. Sekä Efesolaiskirjeen että Ilmestyskirjan teksteissä Jumalan kansaa rohkaistaan antamalla näky tulevasta ajasta. Lisäksi molempien kirjojen teksteissä ”viitataan selvästi viimeiseen taisteluun, jolloin vihollinen kukistetaan lopullisesti, jonka jälkeen alkaa uusi, ikuinen aikakausi” — uusi aika, jolloin ”Jumalan kansan lopullinen kunniakas tila” ja ”vihollisen lopullinen tuho” ovat nähtävissä. (Ks. Yordan Kalev Zhekov, Eschatology of Ephesians [Osijek, Croatia: Evangelical Theological Seminary, 2005], s. 217, 233–235).

**Keskustelunaiheita**:

`1. Milloin olet selvimmin kohdannut pimeyden voimat? Mitkä ovat kokemuksesi mukaan hyödyllisimmät menettelytavat tuollaisissa tilanteissa?`

`2. Kuinka Ef. 6:10–20 perusteella auttaisit ihmistä, joka vaikuttaa pahojen henkien orjuuttamalta?`

`3. Kuinka voimme parhaiten havaita ja hylätä Paholaisen juonet (Ef. 6:11)? Esimerkiksi kuinka usein olet valmis luopumaan uskostasi, koska sinusta tuntuu, että olet liian syntinen voidaksesi pelastua? Kuka syöttää päähäsi tuollaista ajatusta – Kristus vai pimeyden voimat? Miksi sinun erityisesti tuollaisina aikoina pitää tarttua niihin ihaniin lupauksiin, joita meille on annettu Jeesuksessa?`