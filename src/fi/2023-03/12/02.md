---
title:  Taistelupuhe
date:   10/09/2023
---

`Tutki Paavalin vahvaa lopetusta Efesolaiskirjeelle (Ef. 6:10–20). Mitä hänen taisteluhuutonsa merkitsee meille nykypäivän sotureille, jotka kamppailemme suuressa taistelussa?`

Paavali päättää kirjeen taistelukutsulla, jossa hän kehottaa uskovia ottamaan paikkansa seurakunnan sodassa pahaa vastaan (Ef. 6:10–20). Hän aloittaa kehotuksella olla vahvoja ja voimakkaita Herrassa (Ef. 6:10). Sitten hän pyytää heitä pukemaan ylleen Jumalan koko taisteluvarustuksen, ja antaa sille perustelut: ”jotta voisitte pitää puolianne Paholaisen juonia vastaan” (Ef. 6:11), sillä taistelu on pahuuden henkivaltoja vastaan (Ef. 6:12). Paavali kutsuu jälleen uskovia varustautumaan yksityiskohtaisesti. Heidän tulee ottaa ylleen Jumalan koko taisteluvarustus, jotta he kykenisivät ”pahan päivän tullen tekemään vastarintaa ja selviytymään taistelusta pystyssä pysyen” (Ef. 6:13). Heidän varustukseensa kuuluvat vyö, haarniska, jalkineet, kilpi, kypärä ja miekka (Ef. 6:14–17). Sitten Paavali kutsuu täysissä varusteissa ja taisteluvalmiudessa olevia uskovia rukoilemaan (Ef. 6:18–20).

Jäljitellen Vanhan testamentin aikaisia taistelun aattona pidettyjä kannustavia taistelupuheita Paavali puhuu seurakunnan tehtävästä käyttäen sodan ja aseistautumisen kieltä. Se näkyy hänen käskyssään: "Lopuksi: vahvistukaa Herrassa, ottakaa voimaksenne hänen väkevyytensä." (Ef. 6:10.)

Vanhan testamentin taistelukehotukset (ks. esim. 5. Moos. 20:2–4; Tuom. 7:15–18; 2. Aik. 20:13–20; 2. Aik. 32:6–8; Neh. 4:8, 13, 14) korostavat, että Israelin menestys taistelussa ei riippunut heidän aseittensa paremmuudesta tai armeijansa ylivoimaisuudesta. Voitto riippui Jumalan läsnäolosta ja voimasta, ei siitä, että ihminen luottaisi itseensä. Avain menestykseen ei ollut heidän itseluottamuksessaan, vaan heidän lujassa luottamuksessaan Jumalan voimaan ja hänen antamaansa menestykseen. Paavali käyttää näitä teemoja rohkeasti kehottaessaan uskovia olemaan: 1) aktiivisia seurakunnan tehtävän toteuttamisessa; 2) valppaita havaitsemaan näkymättömiä ulottuvuuksia, jotka vaikuttavat heidän elämäänsä ja todistukseensa; 3) tietoisia siitä, että Jumala pitää huolen heidän menestyksestään; ja 4) aina selvillä siitä, miten tärkeää uskovien välinen yhteys ja yhteistyö on.

`Missä meidän ainoa toivomme on?`