---
title:  Sotatantereella
date:   13/09/2023
---

`Lue Ef. 6:10–20. Paavali käyttää ilmaisuja ”pitää puoliansa”, ”tehdä vastarintaa”, ”pysyä pystyssä” tai ”seistä”. Miksi ajatus on hänelle tärkeä?`

Paavalin sotilaalliset kielikuvat pitää ymmärtää muinaisten taistelukenttien valossa. Mitä puoliensa pitäminen, vastarinnan tekeminen, pystyssä pysyminen ja seisominen (Ef. 6:11, 13, 14) tarkoittivat? Kertovatko ilmaukset vain puolustusaseman säilyttämisestä? Antiikin historioitsijan Thukydideksen ylös kirjaamissa taistelupuheissa korostui kolme asiaa, joiden piti tapahtua peräkkäin, jos taistelu mielittiin voittaa: 1) sotilaiden oli kohdattava vihollinen eli marssittava heitä vastaan; 2) sitten heidän oli hyökättävä, oltava lujia ja pidettävä puolensa taistellessaan silmätysten vihollisen kanssa; 3) lopuksi oli lyötävä vihollinen ja saatava se perääntymään (ks. Thukydides, The Peloponnesian War [New York: E. P. Dutton, 1910], 4.10.1–5).

Muinaisten taisteluiden avainhetki liittyi toiseen yllä luetelluista vaiheista, jolloin kaksi vastakkaista keihäsmiesten muodostelmaa törmäsivät yhteen ”kauhealla rytinällä, jossa rusentui pronssia, puuta ja lihaa”; tätä hetkeä antiikin kirjailija Ksenofon kuvaili ilmauksella ”kauhea rysäys” (Victor Davis Hanson, The Western Way of War [New York: Oxford University Press, 1989], s. 152, 153). Lujana seisominen ja maaperänsä pitäminen tuolla strategisella hetkellä oli taisteluiden suuri haaste. Hetkeä seuraavassa lähitaistelussa kumpikin osapuoli hakisi vauhtia ”työntöön”.

Paavalin kutsu aseistautua viittasi taisteluun, jossa sotilaat ”yhtenä joukkona antoivat ja vastaanottivat satoja iskuja lähietäisyydeltä” (Victor Davis Hanson, The Western Way of War, s. 152). Tämän vahvistaa Paavalin kuvaus taistelusta painiotteluna (Ef. 6:12; ks. torstain tutkisteluosuus). Lisäksi hän käyttää jakeessa 13 intensiivistä muotoa verbistä ”seistä”, joka on suomennettu ’vastarinnan tekemisenä’.

Asento ei ole rento! Seisominen on voimakasta taistelua, jossa otetaan käyttöön kaikki lähitaistelun aseet. On tärkeää pysyä ”lujasti samanhenkisinä” ja taistella ”yksimielisesti evankeliumin ja uskon puolesta” (Fil. 1:27).

`Lue Hepr. 12:4. Miten jae kiteyttää sen, mitä Herrassa seisominen tarkoittaa? Minkälaisia piirteitä se voi saada?`