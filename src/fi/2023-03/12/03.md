---
title:  Voima Löytyy Kristuksessa
date:   11/09/2023
---

Paavali päättää kirjeensä taistelukutsuun, joka kokoaa yhteen kirjeen tärkeitä teemoja ja ajatuksia. Hänen johtopäätöksensä on: ”Lopuksi: vahvistukaa Herrassa, ottakaa voimaksenne hänen väkevyytensä.” (Ef. 6:10.) Sanoissa on komentajan taisteluhuudon sävyjä. Kappaleen loppuosa, Ef. 6:11–20, havainnollistaa ja analysoi tätä suurta teemaa.

`Lue uudelleen Ef. 6:10–20. Miltä suuren taistelun todellisuus yliluonnollisine voimineen näyttää Paavalin kehotusten valossa?`

Paavali tunnistaa uskovien voiman lähteeksi Kristuksen sanoessaan ”vahvistukaa Herrassa, ottakaa voimaksenne hänen väkevyytensä” (Ef. 6:10), sillä ”Herra” viittaa Kristukseen, kuten Efesolaiskirjeessä on toistuvasti tuotu esiin (Ef. 2:21; Ef. 4:1, 17; Ef. 5:8; Ef. 6:1, 21). ”Seurakunnan vahvuus piilee ylösnousseen Herran, sodankäynnistä vastaavan kapteenin, kaikkivoipaisuudessa.” – G. G. Findlay, The Epistle to the Ephesians (New York: Ray Long & Richard R. Smith, 1931), s. 398.

Paavali hyödyntää toistoa tehokeinona jakeessa Ef. 6:10. Hän käyttää synonyymejä ”voima” ja ”väkevyys” alleviivatakseen sanomaansa: seurakunnan osoittama voima ei ole uskoville luontaista, vaan se on saatu Herralta Kristukselta. Paavali tekee tässä yhteenvetoa yhdestä kirjeen kantavasta teemasta: siitä, että Jumala jakaa voimaansa uskovien kanssa (Ef. 1:19–22; Ef. 2:4–6; Ef. 3:16, 17). Voima nykyisiin ja tuleviin taisteluihin löytyy yhteenkuuluvuudesta ylösnousseen ja korotetun Kristuksen kanssa.

Uskovia käsketään vahvistumaan Kristuksessa, ja heidän sanotaan saavan voimansa hänessä (Ef. 6:10), mutta silti kaikki kolme jumaluuden jäsentä ovat mukana vahvistamassa heitä hengellisessä taistelussa pahaa vastaan. Jumala (Isä) antaa taisteluvarustuksensa uskovien käyttöön (Ef. 6:11, 13; vrt. Jes. 59:17). Paavali on jo maininnut myös Hengen aktiivisena tekijänä uskovien vahvistamisessa. Hän rukoili, että Jumala ”hengellään vahvistaisi ja voimistaisi teidän sisäistä olemustanne” (Ef. 3:16). Henki myös antaa miekan – Jumalan sanan (Ef. 6:17), ja uskovien tulee rukoilla ”joka hetki Hengen antamin voimin” (Ef. 6:18). Paavali toivoo kuulijoittensa ymmärtävän, että kolmiyhteinen Jumala on sitoutunut varustamaan heidät taisteluun pahan voimia vastaan.