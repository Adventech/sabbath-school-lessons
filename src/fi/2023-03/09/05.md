---
title:  ”Tarkoin Hyödyksi”
date:   23/08/2023
---

Paavali päättää sukupuoliseen puhtauteen keskittyvän tekstiosuutensa (Ef. 5:1–20) kahteen kehotussarjaan: Ef. 5:15–17 ja Ef. 5:18–20. Ensimmäinen sarja alkaa sanoilla: ”Katsokaa siis tarkoin, miten elätte: älkää eläkö tyhmien tavoin, vaan niin kuin viisaat.” (Ef. 5:15.) Se loppuu samaan ajatukseen: ”Älkää olko järjettömiä, vaan ymmärtäkää, mikä on Herran tahto.” (Ef. 5:17.) Välissä on kutsu käyttää ”oikein jokainen hetki, sillä tämä aika on paha” (Ef. 5:16).

`Pohdi Paavalin kehotusta rukoilla ja elää viisaasti (Ef. 5:15–17). Mikä ero on tyhmällä ja viisaalla vaelluksella? Entä mitä jokaisen hetken oikein käyttäminen tarkoittaa?`

Efesolaiskirjeessä Paavali käyttää toistuvasti yleistä Vanhan testamentin kielikuvaa ”vaeltaa” ilmaisemaan ihmisen tapaa elää (Ef. 2:2, 10, VKR; Ef. 4:1, 17, VKR; Ef. 5:2, 8, VKR). Tässä hän käyttää samaa kielikuvaa (ks. Ef. 5:15–17, VKR) rohkaistakseen lukijoitaan tietoiseen opetuslapseuteen. Kuten meidän on varottava askeleitamme, kun kuljemme pimeässä epätasaisella polulla, samoin meidän tulee katsoa tarkoin, kuinka vaellamme (Ef. 5:15, VKR). Jakeessa 17 (VKR) määritellään viisaasti vaeltaminen. Emme etsi viisautta itsestämme, vaan kurottaudumme itsemme ulkopuolelle ymmärtämään, ”mikä on Herran tahto” (Ef. 5:17).

Ilmauksessa ”käyttäkää oikein jokainen hetki” (Ef. 5:16) Paavali käyttää verbiä exagorazÞ (vrt. Kol. 4:5). Sanaa käytettiin markkinapaikoilla ja se on intensiivinen muoto verbistä ”ostaa” tarkoittaen ostamista edulliseen hintaan ja kaiken hyödyn ottamista tarjotusta mahdollisuudesta. Lopun aikaan asti ”hetkemme” on siis mahdollisuus, joka tulisi käyttää tarkoin hyödyksi. Samalla se on haastavaa aikaa, koska ”tämä aika on paha” (Ef. 5:16; vrt. Ef. 6:13; Gal. 1:4) ja koska maailman menoa hallitsee avaruuden henkivaltojen hallitsija (Ef. 2:2).

Kristuksen paluuta odottavat uskovat elävät vaikeaa aikaa, jota Paavali vertaa markkinapaikkaan täynnä vaaroja ja mahdollisuuksia. Heidän on oltava yhtä tarkkoja aikansa käytöstä kuin löytöjen metsästäjät silloin, kun näille tarjoutuu tilaisuus ostaa jotakin tuntuvalla alennuksella. Vaikka pelastusta ei voi ostaa, kielikuvat ovat silti osuvia: tartu tilaisuuteen napata talteen se, mitä meille tarjotaan Kristuksessa.