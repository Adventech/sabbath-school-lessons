---
title:  Suuhunne Sopii Kiitos
date:   20/08/2023
---

`Millä tavoin Paavali haluaa uskovien pitävän Jumalaa esikuvanaan (Ef. 5:1, 2)?`

Paavali kehottaa Efesoksen uskovia vaeltamaan rakkaudessa. Tämä kutsu on keskeinen ajatus Paavalin tekstissä (ks. Ef. 5:8, 15). Rakkaudessa vaeltamisessa (ks. Ef. 5:2) meidän on määrä ottaa mallia Kristuksen rakkaudesta meitä kohtaan (vrt. Ef. 4:32), joka on tullut ilmi hänen sovitusuhrissaan. Paavali tuo esiin neljä asiaa tästä uhrista: 1) Sen vaikuttimena on sekä Isä Jumalan (Ef. 5:1) että Kristuksen rakkaus (Ef. 5:2). 2) Kyse on sijaisuhrista eli siitä, että Kristus kuoli puolestamme, ei passiivisena uhrina, vaan antaen itsensä sijastamme. 3) Vanhan testamentin pyhäkköpalveluksen kielikuvien mukaisesti Kristuksen kuolema on myös Jumalalle annettu uhri. 4) Jumala hyväksyy uhrin, koska se on ”hyvältä tuoksuva uhri” (Ef. 5:2; vrt. 2. Moos. 29:18; 3. Moos. 2:9; Fil. 4:18).

Ef. 5:3–5 esittelee kappaleen, jossa Paavali esittää sek­suaalietiikkaan liittyviä huolia. Efesoksen nuoret käännynnäiset olivat vaarassa hylätä kristillisen kutsumuksensa ja tulla vedetyiksi takaisin sellaisiin seksuaalisiin käyttäytymistapoihin, jotka romuttaisivat heidän kristillisen todistuksensa (vrt. 1. Kor. 5:1–11; 1. Kor. 6:12–20; 2. Kor. 12:21).

Ensimmäisen vuosisadan kreikkalais-roomalaisessa maailmassa oli paljon turmelusta ja irstailua, joita on kuvattu muualla Uudessa testamentissa (ks. 1. Kor. 6:9; Gal. 5:19; Ef. 4:17–19; Kol. 3:5). Esimerkiksi rikkaiden juhlissa esiintyi usein käyttäytymistä, jota Paavali kuvailee Ef. 5:3–14: juopottelua, hävyttömiä puheita, roisia viihdettä ja moraalittomia tekoja. Lisäksi kaupunkikeskuksissa oli nimettömyyttä ta­rjoava salliva ilmapiiri, joka edisti moraalitonta seksuaalikäyttäytymistä. Toisaalta monet tuossa yhteiskunnassa elivät hyveellistä elämää ja toimivat tiukan moraalin puolestapuhujina. Kun Uudessa testamentissa annetaan hyve- tai paheluetteloita ja kotielämää koskevia ohjeita (esim. Ef. 5:21–6:9; Kol. 3:18–4:1), kirjoittajat peilaavat laajemman kreikkalais-roomalaisen maailman teemoja. Tuo maailma oli yhtä aikaa sekä turmeltunut että hyveellinen, mikä auttaa selittämään Paavalin kehotuksen välttää pakanoiden moraalittomuutta ja harkita tarkkaan omaa käytöstään, jotta uskovat ansaitsisivat hyvän maineen ulkopuolisten keskuudessa.

`Miten Paavalin ohjeet soveltuvat aikaamme?`