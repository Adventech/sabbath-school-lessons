---
title:  Herää, Sinä Joka Nukut
date:   22/08/2023
---

`Lue Ef. 5:11–14. Minkä voimakkaan varoituksen Paavali antaa? Miten varoitus soveltuu nykyiseen tilanteeseemme?`

Paavali esittää toistuvasti kaksi kehotusta, joiden välillä hän vuorottelee: 1) Noudattakaa Jumalaa kunnioittavaa elämäntapaa valon lapsina (Ef. 5:8; ks. myös Ef. 5:1, 2, 4, 9–10, 11, 13, 14); 2) Älkää eläkö seksuaalisesti moraalitonta, Jumalan mielen vastaista elämää osallistuen ”pimeyden hedelmättömiin tekoihin” (Ef. 5:11, VKR; ks. myös Ef. 5:3, 4, 5–8, 12).

Aiempien jakeiden kehotuksia (Ef. 5:8–10) katsomalla ymmärrämme jaetta Ef. 5:11. Uskovien tulee elää ei-uskovien edessä ”Herran valoa” loistaen ja ”valon lapsina” (Ef. 5:8). Tarkoituksena on tulla nähdyksi ja ilmaista selvästi, että ”valo kasvattaa hyvyyden, oikeuden ja totuuden hedelmiä” (Ef. 5:9). Paavali edistää toimintamallia, jossa Jumalan hyvyyttä tuodaan esiin. Uskovien tehtävänä on paljastaa pimeyden hedelmättömät teot tuomalla elämässään esiin vanhurskasta vaihtoehtoa.

Jakeiden 13 ja 14 haastava, runollinen kieli voidaan nähdä Paavalin rohkeana esityksenä siitä, että uskovat ilmentäessään Hengen hedelmää (Ef. 5:9) voivat voittaa maailmanmieliset Kristukselle: ”[M]utta kaikki tulee ilmi, kun valo sen paljastaa. Kaikki, mikä on paljastettu, on valossa.” (Ef. 5:13, 14.) Henki on kuin valo, joka paljastaa salaisuudet. Kun valo paljastaa turmeltuneen elämän, ihmiset näkevät käyttäytymisensä sellaisena kuin se on. He tajuavat olevansa ilman tulevaisuutta ja Jumalan viha kohde (Ef. 5:5, 6), ja he voivat kokea muutoksen, joka johtaa pimeydestä valoon (Ef. 5:13). Kyse on samasta muutoksesta, jonka Efesoksen uskovat ovat itsekin kokeneet (Ef. 5:8).

Mitä pitäisi ajatella Ef. 5:14 runosta/hymnistä, jossa yhdistetään ajatus kuolleiden ylösnousemuksesta ajan lopussa (vrt. Ef. 2:1, 5) tehtäväämme kutsua ihmisiä heräämään hengellisestä unestaan kokemaan Kristuksen muuttava läsnäolo? Koska Jes. 60:1–3, johon Paavali viittaa, on suunnattu Jumalan kansalle Israelille, voimme pitää jakeen Ef. 5:14 runoa/hymniä kristityille suunnattuna vetoomuksena herätä rooliinsa lähetyssaarnaajina, joiden tehtävänä on heijastaa Kristuksen valoa pimentyneessä maailmassa (vrt. Fil. 2:14–16; Matt. 5:16).