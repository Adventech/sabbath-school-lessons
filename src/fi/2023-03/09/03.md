---
title:  Valon Lapsina Vaeltaminen
date:   21/08/2023
---

> <p></p>
> ”Älkää antako kenenkään pettää itseänne tyhjillä puheilla, sillä niiden vuoksi Jumalan viha kohtaa kaikkia tottelemattomia.” (Ef. 5:6.)

Paavali on maininnut ne, jotka harjoittavat erinäisiä syntejä ilman häpeää tai katumusta – nuo siveettömät, saastaiset ja ahneet (Ef. 5:5). Hän on esittänyt suorasukaisen ar­vion: niiden, jotka ovat Kristuksessa, ja joiden on määrä olla osallisina Kristuksen tulevasta valtakunnasta, ei pitäisi toimia kuin ne, jotka eivät ole (Ef. 5:5). Paavali on huolissaan tyhjien puheiden vaikutuksesta – siitä, että uskovat rohkean kielenkäytön pettäminä alkaisivat ajatella, että sukupuolisynnit eivät olekaan kiellettyjä. He saattaisivat jopa langeta niihin (Ef. 5:6). Paavali varoittaa, että jos joku tulee näin petetyksi, hän on vaarassa lopun ajan tuomiolla, kun ”Jumalan viha kohtaa kaikkia tottelemattomia” (Ef. 5:6).

Ilmaus ”Jumalan viha” on haasteellinen. Se, että kyseessä on nimenomaan Jumalan viha, tekee siitä vastakkaista ihmisen oikukkaalle vihalle (vrt. Ef. 4:31). Jumalan viha on pitkämielisen ja vanhurskaan Jumalan oikeudenmukainen päätös niiden kohdalla, jotka itsepintaisesti sitoutuvat pahuuteen. Kyseessä ei siis ole mielipuolinen, äkkipikainen reaktio johonkin pieneen rikkomukseen. Lisäksi maininnat Jumalan vihasta esiintyvät useimmiten innoitetuissa Raamatun kohdissa, joissa varoitetaan tulevasta tuomiosta (esim. Ilm. 6:12–17, Ilm. 16:1–16, Ilm. 19:11–16). Jumala varoittaa tulevasta tuomiosta, mikä on armollista, sillä me ihmiset olemme ”luonnostamme vihan alaisia” (Ef. 2:3) eli tuomion alaisia.

`Miksi Paavali varoittaa uskovia olemasta tekemisissä väärintekijöiden kanssa? Katso Ef. 5:7–10.`

Paavali kehottaa: ”Eläkää valon lapsina! – – Pyrkikää saamaan selville, mikä on Herran mielen mukaista.” (Ef. 5:8, 10.) Ei-uskova etsii mielihyvää ”siveettömyydestä, kaikenlaisesta saastaisuudesta ja ahneudesta (Ef. 5:3). Uskovan pyrkimys on aivan toinen. Hän ei pyri miellyttämään itseään, vaan Jumalaa (vrt. Room. 12:1; 2. Kor. 5:9; Hepr. 13:21, joissa käytetään samaa kreikan sanaa euarestos, ’miellyttävä’ tai ’hyväksyttävä’. Uskova pyrkii jäljittelemään Kristuksen uhrautuvaisuutta (”vaeltakaa rakkaudessa, niinkuin Kristuskin rakasti teitä ja antoi itsensä meidän edestämme lahjaksi ja uhriksi”, Ef. 5:2, VKR).