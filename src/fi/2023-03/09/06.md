---
title:  Hengen Täyteinen Jumalanpalvonta
date:   24/08/2023
---

`Lue Ef. 5:18–20. Mitä Paavali kuvailee kristittyjen tekevän heidän kokoontuessaan palvomaan Jumalaa?`

Viimeisenä argumenttinaan Paavali kehottaa uskovia kääntymään pois mieltä turruttavasta viininkäytöstä ja kokemaan sen sijaan Hengen läsnäoloa ja voimaa. Paavali kieltää juopumuksen (lainaten ilmeisesti Vanhan testamentin kreikankielisestä versiosta kohtaa Sananl. 23:31), mikä viittaa siihen, että hänellä on mielessään viisauskirjallisuuden alkoholinkäyttöä koskevat varoitukset (Sananl. 20:1, Sananl. 23:29–35). Juopumusta seuraa paha meno, esim. karkea, seksuaalisesti värittynyt kielenkäyttö, mielettömyys, moraalittomuus ja epäjumalanpalvelus (Ef. 5:3–14). Tällainen käytös tulee vaihtaa harkittuun, Hengen innoittamaan Jumalan palvontaan. Paavalin kehotus täyttyä Hengellä on keskeinen kehotus, jonka merkitystä hän avaa kohdassa Ef. 5:19–21 erilaisin verbein: ”puhukaa keskenänne psalmeilla” (VKR), ”soittakaa ja laulakaa”, ”kiittäkää”, ”alistukaa toistenne tahtoon”.

Tässä Paavali soveltaa kehotusta täyttyä Hengellä (Ef. 5:18) seurakuntayhteyteen, jossa uskovat ovat kokoontuneet palvomaan Jumalaa Hengen innoittamina tavalla, joka ravitsee heidän keskinäistä yhteyttään (Ef. 4) ja on vastakkaista itsekeskeiselle, pakanalliselle käyttäytymiselle ja palvonnalle (Ef. 5:1–18). Tässä varhaiskristillisen Jumalan palvonnan kuvauksessa musiikillinen ylistys on keskeisellä sijalla. On väitetty, että kristillinen seurakunta syntyi laulun siivittämänä; tämä kohta yhdessä Kol. 3:16 kanssa tarjoaa hyvän todisteen väitteen tueksi (vrt. Ap. t. 16:25; Jaak. 5:13).

Jumalan palvonnassa on myös horisontaalinen puoli, sillä laulaessaan seurakunnan jäsenet tavallaan puhuvat toisilleen (Ef. 5:19, VKR). Ylistyksen kohteena on kuitenkin Herra Jeesus Kristus (Ef. 5:20; vrt. Kol. 3:16). Jakeiden 19 ja 20 mukaan ylistys ja kiitos tulee kohdentaa Jumalalle, Isälle ”meidän Herramme Jeesuksen Kristuksen nimessä”. Kohdassa ”hengellisiä lauluja”, adjektiivi ”hengellinen” (kreik. pneumatikos) korostaa Pyhän Hengen roolia siinä, että palvomme Jumalaa. Laulut ovat Hengen innoittamia tai sen täyttämiä. Tämä kuvaus varhaiskristillisestä jumalanpalvonnasta esittää siis kaikki kolme jumaluuden jäsentä aktiivisina osallistujina.

`Miten voitte musiikin avulla parantaa omaa kokemustanne Jumalan palvonnasta?`