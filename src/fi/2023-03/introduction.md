### Miten seurata Jeesusta koettelevina aikoina

Kirjeessään efesolaisille Paavali paljastaa meille jotakin myös efesolaisista itsestään. Vuosia Efesoksessa tehdyn kristillisen lähetystyön jännittävien alkuaikojen jälkeen efesolaiset kamppailivat nyt sen kanssa, oliko heidän kristillinen uskonsa merkityksellistä.

Paavali oli aiemmin aiheuttanut ongelmia tämän Rooman valtakunnan neljänneksi suurimman kaupungin taloudelle. Nyt hänet oli sysätty syrjään ja vangittu. Paavali kirjoittaa vankilasta käsin. Hän on huolissaan siitä, että Efesoksen uskovat saattaisivat menettää rohkeutensa ja unohtaisivat, mitä on olla aktiivinen Jeesuksen opetuslapsi Efesoksen sivistyneessä mutta kuitenkin läpikotaisin pakanallisessa kaupunkikulttuurissa. Vaikka Paavalin kirje on kohdennettu jo valmiiksi kristitylle yleisölle, hän yrittää värvätä heidät uudestaan kristillisen uskon sotilaiksi. Hän yrittää saada heidät syttymään uudestaan Kristuksen palvonnasta ja innostumaan siitä, että he saavat olla osa Jumalan suurta seurakuntaa tässä maailmassa.

Koska kristillisessä uskossa on kyse Kristuksesta, Paavalista säteilee ihailua ja palvontaa Kristusta kohtaan. Jos horjuvat Kristuksen opetuslapset haluavat saada jalansijansa takaisin, se tapahtuu siten, että he löytävät uudelleen ensirakkautensa Jeesusta kohtaan ja alkavat taas luottaa hänen armoonsa ja voimaansa. Niinpä Paavali tähdentää sitä, että Kristus on korotettu taivaassa kaikkien niiden voimien ja valtojen yläpuolelle, jotka pyrkivät varastamaan Efesoksen uskovien huomion ja saamaan nämä omistautumaan heille. Jeesus on ikiaikaisen jumalallisen suunnitelman päämäärä. Tässä suunnitelmassa uskovilla on seurakuntana tärkeä rooli yhdistää kaikki Kristuksessa.

Paavali kutsuu Efesoksen uskovia omistautumaan uudelleen Herralle eikä hän vähättele kristillisen opetuslapseuden vaatimuksia. Hän kertoo hyvinkin yksityiskohtaisesti, miltä kristillinen käyttäytyminen ja yhteiselo näyttää. Kristityt on kutsuttu suuntaamaan Hengen innoittama ja Kristusta kunnioittava palvontansa Jumalalle. Paavali tuo tämän esiin kerta toisensa jälkeen. Kristukselle omistau­tuminen vaikuttaa siihen, miten ihminen käyttäytyy ja puhuu. Kristuksen rakastaminen tarkoittaa kanssauskovien kunnioittamista ja arvostamista. Se tarkoittaa ympäröivässä kulttuurissa vallitsevien ilkeämielisten ja seksuaalisesti turmeltuneiden käyttäytymismallien vastustamista. Se tarkoittaa mallin ottamista Kristuksen itsensä uhraavasta käytöksestä omiin ihmissuhteisiin niin seurakunnan kuin perheenkin parissa. Se tarkoittaa selkeiden esimerkkien tarjoamista Efesoksen asukkaille siitä, miltä uusi ihmisenä olemisen malli näyttää.

Paavali käyttää melko suuren osan kirjeestään esitellen innostuneesti tätä uutta mallia siitä, mitä ihmisenä oleminen tarkoittaa Jumalan seurakunnan jäsenenä. Häntä elähdyttää erityisesti ajatus siitä, että Jumala on yhdistänyt toisistaan vieraantuneet ihmiset – juutalaiset ja ei-juutalaiset – yhdeksi seurakunnassa. Eläessään ykseydessä siellä, missä vihamielisyys olisi normi, heillä on mahdollisuus tuoda esiin Jumalan uuden yhteiskunnan ja hänen tulevan valtakuntansa ominaisuuksia.

Pyrkiessään ilmaisemaan, kuinka tärkeää ihmiselle on olla osa Jumalan seurakuntaa, Paavali luo neljä eri kielikuvaa seurakunnasta. Uskovat muodostavat Kristuksen ruumiin, joka kuvaa jäsenten omistautumista Kristukselle ja heidän yhteenkuuluvuuttaan toisiinsa nähden. He ovat Kristuksen Golgatalla antaman uhrin kautta rakennettu elävä temppeli, jossa Jumalaa palvotaan. He ovat Kristuksen morsian, joka odottaa suurta hääjuhlaa, jolloin sulhanen saapuu ottamaan heidät omakseen. Paavali käyttää vielä yhtä kielikuvaa, joka ilmaisee hänen yritystään voittaa heidät takaisin kristilliseen uskoon. Hän kutsuu heitä Kristuksen armeijaksi, joka pyrkii rakentamaan rauhaa hänen nimessään. He taistelevat pimeyden valtoja vastaan Jumalan voimassa odottaessaan Kristuksen paluuta.

Kirje efesolaisille puhuu siis erityisesti ihmisille, jotka elävät meidän päiviemme kaltaisina aikoina. Silloin maailman houkutukset ja ajan kuluminen uhkaavat hämärtää kristillisen opetuslapseuden merkityksen. Kirje korottaa Kristusta. Se painottaa, miten tärkeää meidän on seurata häntä sitoutuneina, aktiivisina seurakunnan jäseninä, kun odotamme toiveikkaina hänen paluutaan. Tässä neljänneksessä meillä on etuoikeus rukoillen kuunnella, mitä sanottavaa Efesolaiskirjeellä on meille. Samalla saamme kokea uudelleen, kuinka jännittävää on seurata Jeesusta haastavina aikoina.

_Teologian tohtori John K. McVay työskentelee rehtorina ja uskontotieteiden professorina Walla Walla Universityssä, joka sijaitsee College Placen kaupungissa, Washingtonin osavaltiossa, Yhdysvalloissa. Hän on palvellut siellä vuodesta 2006 lähtien._