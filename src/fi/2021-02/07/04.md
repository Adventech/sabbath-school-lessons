---
title:  Liitto Siinailla
date:  11/05/2021
---

Toinen Mooseksen kirja keskittyy kolmeen päätapahtumaan. Kuin kolme vuorta nämä kolme tapahtumaa – orjuudesta vapautuminen, liiton perustaminen ja pyhäkön rakentaminen – kohoavat muiden vähäisempien tapahtumien yläpuolelle. Liiton perustaminen, joka on kirjattu 2. Moos. 19–24, oli kolmesta vuorenhuipusta korkein, kuin Mount Everest. Nopea yleiskatsaus lukuihin 19–24 osoittaa tapahtumien järjestyksen ja niiden väliset suhteet:

1.	Israel saapuu ja leiriytyy Siinaille sen jälkeen, kun Herra on vapauttanut heidät (2. Moos. 19:1, 2).
2.	Jumala ehdottaa liittoa Israelin kanssa (2. Moos. 19:3–6).
3.	Israel vastaa liittokutsuun myöntävästi (2. Moos. 19:7, 8).
4.	Valmisteluja liiton virallistamista varten (2. Moos. 19:9–25).
5.	Kymmenen käskyn julistus (2. Moos. 20:1–17). 6.	Mooses liiton välittäjänä (2. Moos. 20:18–21).
7.	Liiton periaatteiden tarkempi esittely (2. Moos. 20:22–23:22).
8.	Liiton vahvistaminen (2. Moos. 24:1–18).

Tällä liitolla on keskeinen rooli pelastussuunnitelmassa. Se on Raamatun mainitsemista liitoista neljäs (sitä ennen olivat liitot Aadamin, Nooan ja Abrahamin kanssa). Tässä liitossa Jumala paljastaa itsensä täydemmin kuin ennen, erityisesti pyhäkkörituaalijärjestelmän kautta. Pyhäköstä tulee väline, jonka avulla Jumala näyttää kansalle pelastussuunnitelman, joka heidän pitäisi puolestaan paljastaa maailmalle.

Vaikka Herra oli lunastanut Israelin Egyptistä, hän halusi heidän ymmärtävän, että lunastuksella oli suurempi tarkoitus kuin vapautus fyysisestä orjuudesta. Hän halusi vapauttaa heidät synnistä, tuosta perimmäisestä orjuudesta, ja tämä saattoi tapahtua vain Messiaan uhrin kautta, kuten pyhäkköpalveluksen esikuvat ja symbolit opettivat. Ei siis ihme, että israelilaisia kehotettiin luomaan pyhäkköpalvelusjärjestelmä vain lyhyt aika sen jälkeen, kun heidät oli vapautettu orjuudesta ja heille oli annettu laki, sillä pyhäkköpalveluksessa Jumala paljasti heille lunastussuunnitelmansa, jossa toteutuu liiton todellinen merkitys ja tarkoitus. Eihän liitto olisi mitään, jos se ei olisi pelastusta tarjoava liitto. Sitä se oli Eedenissä ja myös Siinailla.

`Miksi liitto Jumalan ja Israelin kansan välillä oli välttämätön? (Ks. 5. Moos. 29:9–12; huomaa, miten tärkeässä roolissa suhteet ovat liitossa.)`