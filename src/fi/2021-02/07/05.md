---
title:  Jumala Ja Israel
date:  12/05/2021
---

**”Jos te nyt kuuntelette minua ja pidätte minun liittoni, niin te tulette olemaan kansojen joukossa minun oma kansani. Koko maailma on minun, mutta teistä tulee minun pappisvaltakuntani ja pyhä kansani. Tämä sinun tulee sanoa israelilaisille.” (2. Moos. 19:5, 6.)**

Näissä jakeissa Herra ehdottaa liittoaan Israelin kansalle. Vaikka tietyssä mielessä Herra on jo kutsunut heidät, kutsumusta ei automaattisesti suotaisi heille ilman heidän omaa valintaansa. Heidän piti olla yhteistyössä. Jopa Egyptistä vapautuminen vaati heiltä yhteistyötä Herran kanssa. Jos he eivät olisi tehneet kuten Herra käski (esim. sivelleet oven pihtipieliä verellä), heitä ei olisi vapautettu. Asia oli niin yksinkertainen.

Tässäkään tapauksessa Herra ei sano heille: ”Pidittepä siitä tai ette, teistä tulee minun oma kansani ja pappisvaltakuntani.” Näin se ei toimi, eikä tekstissä näin sanotakaan.

`Lue 2. Moos. 19:5, 6. Miten ymmärrät nämä Herran sanat uskosta pelastumisen näkökulmasta? Mitätöikö käsky totella Herraa ajatuksen armosta pelastumisesta? Miten seuraavat raamatunpaikat auttavat sinua ymmärtämään vastauksen? Room. 3:19–24; Room. 6:1, 2; Room. 7:7; Ilm. 14:12.`

”Emme ansaitse pelastusta kuuliaisuudellamme, sillä pelastus on ilmainen Jumalan lahja, joka vastaanotetaan uskossa. Kuuliaisuus on uskon hedelmä.” (TKL 59.)

Ajattele, mitä Herra oli valmis tekemään Israelin kansan hyväksi: Sen lisäksi, että hän ihmeellisellä tavalla vapautti heidät Egyptin orjuudesta, hän myös halusi heidän olevan hänen omaisuuskansansa ja pappisvaltakuntansa. Herra perusti heidän välisen suhteensa itse tarjoamansa pelastuksen varaan (sekä maallisen pelastumisen Egyptin orjuudesta että iankaikkisen pelastumisen). Näin hän pyrki kohottamaan kansan sellaiselle hengelliselle, älylliselle ja moraaliselle tasolle, joka olisi tehnyt siitä muinaisen maailman ihailun ja ihmettelyn kohteen. Kaiken tarkoituksena oli käyttää heitä julistamaan evankeliumia kaikille kansoille. Heidän ei tarvinnut vastauksenaan tehdä muuta kuin totella.

`Miten meidän tulisi heijastaa tätä samaa periaatetta, johon tutustuimme tämän päivän tutkisteluosuudessa?`