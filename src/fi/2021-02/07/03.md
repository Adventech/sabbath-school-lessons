---
title:  Pelastuksen Kaava
date:  10/05/2021
---

`Lue 2. Moos. 6:6, 7. Mitä periaatteita löydämme yllä olevista jakeista liittyen Jumalan liittosuhteessa ottamaansa rooliin ihmisiä kohtaan? (Huomaa, miten monta kertaa sana ”minä” esiintyy jakeissa.)`

Israelin vapautus Egyptin orjuudesta ja Nooan ja hänen perheensä vapautus tuholta vedenpaisumuksessa ovat kaksi merkittävää pelastustapahtumaa Mooseksen kirjoituksissa. Molemmat tarjoavat oivalluksia tietoomme pelastuksesta. Kertomus Egyptin orjuudesta vapautumisesta tarjoaa kuitenkin peruskaavan.

Kun Jumala sanoo Israelille (Mooseksen kautta): ”Minä vapautan teidät”, hän sanoo kirjaimellisesti: ”Minä toimin sukulunastajana [hepr. go’el].”

”Jakeen 6 [2. Moos. 6:6] sana ”vapauttaa” viittaa sukulaiseen, joka ostaa takaisin tai lunastaa toisen sukulaisensa, erityisesti jos tämä on joutunut tai on joutumassa orjuuteen velkojensa takia. Israelilla ei nähtävästi ollut ketään maanpäällistä sukulaista, joka olisi voinut lunastaa sen, mutta Jumalasta tuli nyt Israelin sukulainen, sen sukulunastaja.” – Bernard L. Ramm, His Way Out (Glendale, CA: Regal Books Division, G/L Publications, 1974), s. 50.

`Miten ymmärrät sen, että Jumala ”lunastaa” tai ostaa kansansa takaisin orjuudesta? Minkä hinnan hän joutui maksamaan? Mitä vastaus kertoo arvostamme? (Ks. Mark. 10:45; 1. Tim. 2:6; Ilm. 5:9.)`

2. Moos. 3:8 (VKR) Jumala sanoo, että hän on ”astunut alas vapauttamaan” Israelin. ”Astua alas” on yleinen heprean kielen verbi, jolla kuvataan Jumalan kanssakäymistä ihmisten kanssa. Jumala on taivaassa, ja me olemme maan päällä. Vain silloin, kun Jumala ”astuu alas” maan päälle, hän voi pelastaa meidät. Sananmukaisesti vain silloin, kun Jeesus astui alas, eli, kärsi, kuoli ja nousi kuolleista puolestamme, me voimme vapautua. ”Sana tuli lihaksi ja asui meidän keskellämme” (Joh. 1:14) on toinen tapa ilmaista se, että Jumala ”astui alas” pelastaakseen meidät.