---
title:  Kotkan Siivin
date:  09/05/2021
---

Kansana Israel oli joutunut viettämään useita pitkiä ja vaikeita vuosisatoja egyptiläisen pakanuuden keskellä. Tämä oli varmasti kokemus, joka oli himmentänyt heidän tietoaan Jumalasta, hänen tahdostaan ja hyvyydestään.

Miten Herra voisi voittaa heidät takaisin itselleen?

Aivan ensimmäiseksi hän osoittaisi, miten aitoa hänen Israelia kohtaan tuntemansa rakkaus oli, ja tämän hän teki voimallisten tekojensa kautta heidän vapauttamisensa yhteydessä. Hän alkaisi kosiskella kansalta myöntyvää, rakastavaa vastausta hänen liittoehdotukseensa. Siinailla Jumala muistutti ensimmäisen kerran kansaa armollisista teoistaan heidän hyväkseen.

**Mitkä kaksi kielikuvaa luonnehtivat tapaa, jolla Herra toi Israelin Egyptistä Siinainvuorelle?**

`2. Moos. 19:4; 5. Moos. 32:10–12`

`5. Moos. 1:29–31; Hoos. 11:1`

`Mitä nämä kielikuvat opettivat Israelille (ja meille) Jumalan asenteesta kansaansa kohtaan?`

Kielikuvat osoittavat, että Jumala on hyvin tietoinen avuttomuudestamme. Lue Ps. 103:13, 14. Molemmissa kielikuvissa – kielikuvassa kotkasta ja vanhemmasta, joka kantaa lastaan – huomaamme Jumalan huolen meidän hyvinvoinnistamme. Hellästi, kannustavasti, suojelevasti ja rohkaisevasti hän toivoo voivansa ohjata meidät täyteen kypsyyteen.

”Kotka tunnettiin sen poikkeuksellisesta omistautumisesta poikasilleen. Se myös eli vuorenhuipuilla. Opettaessaan poikasiaan lentämään se kantoi niitä selässään valtaviin korkeuksiin, joilta on näkymät Siinain tasangoille. Syvyyksien yllä se sitten pudotti poikasensa selästään. Jos pienokainen oli vielä liian nuori ja liian ymmällä lentääkseen, isäkotka syöksyi sen alle, otti sen uudestaan selkäänsä, ja kohosi jälleen sen kanssa ylhäällä kallionjyrkänteellä sijaitsevalle kotkanpesälle. Juuri tällä tavoin Jumala sanoo kantaneensa kansaansa ja tuoneensa sen pois Egyptistä luokseen.” – George A. F. Knight, Theology of Narration (Grand Rapids, MI: William B. Eerdmans Publishing Company, 1976), s. 128.

`Miten Jumalan huolenpidon tulisi vaikuttaa siihen, miten me huolehdimme toisista?`