---
title:  Uusi Liitto Ja Ikuinen Elämä
date:  23/06/2021
---

**”Jeesus sanoi: ’Minä olen ylösnousemus ja elämä. Joka uskoo minuun, saa elää, vaikka kuoleekin, eikä yksikään, joka elää ja uskoo minuun, ikinä kuole.’” (Joh. 11:25, 26.)**

Ikuisessa elämässä on kaksi ulottuvuutta. Tämän hetken ulottuvuus tuo uskovalle kokemuksen yltäkylläisestä elämästä tässä ja nyt (Joh. 10:10), ja tähän sisältyvät ne monet lupaukset, joita olemme saaneet tämänhetkistä elämäämme varten.

Toinen on tulevaisuuden ulottuvuus – ikuinen elämä sitten, kun lupaus ruumiin ylösnousemuksesta toteutuu (Joh. 5:28, 29; Joh. 6:39). Vaikka ylösnousemus on vielä edessäpäin, se on kuitenkin tapahtuma, johon toivomme kristittyinä kulminoituu.

`Tutki tämän päivän raamatunpaikkaa. Mitä Jeesus tässä sanoo? Mistä ikuinen elämä löytyy? Miten ymmärrämme hänen sanansa siitä, että ne, jotka uskovat häneen, saavat elää, vaikka kuolevatkin? (Ks. Ilm. 2:11; Ilm. 20:6, 14; Ilm. 21:8.)`

Tietysti me kaikki kuolemme, mutta Jeesuksen mukaan tämä kuolema on vain unta, vain hetken kestävä levähdystauko, joka päättyy ylösnousemukseen niille, jotka uskovat häneen. Kun Kristus tulee takaisin, Kristuksessa kuolleet nousevat kuolemattomina, ja sillä hetkellä elossa olevat Kristuksen seuraajat muuttuvat silmänräpäyksessä kuolemattomiksi. Sekä kuolleet että elävät Kristuksen omat saavat samanlaisen ylösnousemusruumiin. Jumalan kansalle kuolemattomuus alkaa tuosta hetkestä.

Miten suuri ilo onkaan saada tietää, ettei meidän loppumme ole haudassa, vaan että loppua ei edes ole. Saamme uuden elämän, joka kestää ikuisesti.

”Kristus tuli yhdeksi lihaksi meidän kanssamme, jotta me tulisimme yhdeksi hengeksi hänen kanssaan. Tämän liiton voimasta me kerran astumme ulos haudasta – ei yksinomaan Kristuksen voiman ilmauksena vaan myös siksi, että hänen elämänsä uskon kautta on tullut meidän elämäksemme. Niillä, jotka näkevät Kristuksen oikean luonteen ja ottavat hänet asumaan sydämeensä, on iankaikkinen elämä. Hengen kautta Kristus asuu meissä, ja Pyhä Henki, vastaanotettuna sydämeen uskon kautta, on iankaikkisen elämän alku.” (4AO 332.)