---
title:  Uusi Liitto Ja Uusi Sydän
date:  22/06/2021
---

**”Näin Kristus asuu teidän sydämissänne, kun te uskotte, ja rakkaus on elämänne perustus ja kasvupohja. Silloin te kykenette yhdessä kaikkien pyhien kanssa käsittämään kaiken leveyden, pituuden, korkeuden ja syvyyden, ja voitte tajuta Kristuksen rakkauden, joka ylittää kaiken tiedon. Niin Jumalan koko täyteys valtaa teidät.” (Ef. 3:17–19.)**

Uusi liitto on liitto, jossa Herra panee lakinsa sydämeemme (Jer. 31:31–33). Eikä sydämessämme ole vain laki, vaan myös Kristus asuu siellä. Tämä on järkeenkäypää, sillä Kristus ja hänen lakinsa liittyvät läheisesti toisiinsa. Kristuksen laki on sydämessämme ja Kristus on sydämemme asukkaana (kreikan sana, joka yllä olevassa jakeessa on käännetty sanalla ”asua”, tarkoittaa myös ”kotiutua”, mikä tuo ajatuksen pysyvyydestä). Tässä on toinen liiton suurista hyödyistä – uusi sydän.

`Miksi tarvitsemme uuden sydämen? Mitä muutoksia ilmenee niissä, joilla on uusi sydän?`

Lue uudelleen päivän teksti. Huomaa, miten Paavali painottaa rakkautta sanoen, että sen pitää olla elämämme perustus ja kasvupohja. Rakkauden perusta on vakaa, luja ja pysyvä. Uskomme ei merkitse mitään, jos sen juuret eivät ole rakkaudessa Jumalaan ja rakkaudessa toisia ihmisiä kohtaan (Matt. 22:37–39; 1. Kor. 13). Eikä rakkaus synny tyhjiössä. Päinvastoin, se syntyy siitä, että saamme välähdyksen kaiken ylittävästä Jumalan rakkaudesta meitä kohtaan sellaisena kuin se Jeesuksessa ilmeni. Tämän seurauksena elämämme ja sydämemme muuttuu ja meistä tulee uusia ihmisiä, joilla on uudet ajatukset, halut ja tavoitteet. Se, miten vastaamme Jumalan rakkauteen, muuttaa sydämemme ja juurruttaa sinne rakkauden toisia kohtaan. Kenties Paavali tarkoittaa juuri tätä, ainakin osittain, sanoessaan, että ”Jumalan koko täyteys valtaa teidät”.

`Lue 1. Joh. 4:16. Miten jae liittyy siihen, mitä Paavali kirjoittaa Ef. 3:17–19?`

`Estääkö jokin sinua kokemasta Jumalan täyteyttä?`