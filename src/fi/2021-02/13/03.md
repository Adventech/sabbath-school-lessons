---
title:  Vapaana Syyllisyydestä
date:  21/06/2021
---

**”Mikään kadotustuomio ei siis kohtaa niitä, jotka ovat Kristuksessa Jeesuksessa ja jotka eivät vaella lihan vaan Hengen mukaan” (Ks. Room. 8:1, myös alaviite.)**

Nuori nainen oli murhattu raa’asti, eikä tappaja ollut tiedossa. Poliisi viritti ansan piilottamalla mikrofonin naisen haudalle. Eräänä iltana useita kuukausia naisen kuoleman jälkeen eräs nuori mies lähestyi hautaa, polvistui sen viereen ja itkien aneli naista antamaan anteeksi. Poliisi, joka kuunteli mik­rofonin välityksellä, sai rikokseen syyllistyneen miehen kiinni.

Mikä ajoi miehen haudalle? Syyllisyys, mikäpä muukaan?

Vaikka kukaan meistä (toivottavasti) ei ole tehnyt mitään niin pahaa kuin tuo nuori mies, silti jokainen meistä on syyllinen. Olemme kaikki tehneet asioita, joita häpeämme ja joita toivoisimme saavamme tekemättömiksi.

Kiitos Jeesuksen ja uuden liiton veren kenenkään meistä ei tarvitse elää syyllisyyden häpeän alla. Room. 8:1 mukaan mikään kadotustuomio ei kohtaa meitä. Lopullinen tuomari katsoo meidät syyttömiksi, aivan kuin emme olisi koskaan tehneetkään niitä asioita, joista tunnemme syyllisyyttä.

`Miten seuraavat jakeet auttavat meitä ymmärtämään Room. 8:1? Joh. 5:24; Room. 3:24, 25; 2. Kor. 5:21.`

Yksi suurista lupauksista, kun elämme liitossa Jumalan kanssa, on se, ettei meidän enää tarvitse elää syyllisyyden taakan alla. Liiton veren tähden meiltä, jotka valitsemme astua liittosuhteeseen Jumalan kanssa ja jotka valitsemme noudattaa uskon, katumuksen ja kuuliaisuuden ehtoja, nostetaan syyllisyyden taakka pois. Kun Paholainen yrittää kuiskata korvaamme, että olemme pahoja ja liian syntisiä saadaksemme Jumalan hyväksynnän, voimme tehdä saman kuin Jeesus, kun Paholainen kiusasi häntä erämaassa: voimme lainata Raamattua. Yksi parhaita jakeita lainattavaksi on Room. 8:1. Tämä ei tarkoita, että kieltäisimme synnin todellisuuden elämässämme; se tarkoittaa sen sijaan, että koska meillä on liittosuhde Herran kanssa, emme enää elä synnin tuomion alaisina. Jeesus kärsi rangaistuksen puolestamme, ja nyt hän seisoo Isän edessä vedoten omaan vereensä meidän puolestamme ja tarjoten oman vanhurskautensa meidän syntiemme sijaan.

`Miten tieto anteeksiannosta vaikuttaa elämääsi?`