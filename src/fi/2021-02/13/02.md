---
title:  Ilo
date:  20/06/2021
---

**”Tämän me kirjoitamme, jotta ilomme tulisi täydelliseksi.” (1. Joh. 1:4.)**

Muutamin yksinkertaisin sanoin Johannes kertoo tässä, mikä suuri etu meillä liittokansaan kuuluvilla on – lupaus ilosta!

Kristittyinä meille usein sanotaan, ettei meidän tule luottaa tunteisiimme, sillä usko ei ole tunne ja meidän pitäisi päästä tunteittemme yläpuolelle. Tämä on totta, mutta samaan aikaan emme olisi ihmisiä, jos meillä ei olisi tunteita ja emme kokisi erilaisia tunnetiloja ja mielialoja. Emme voi kieltää tunteitamme, vaan meidän tulee ymmärtää niitä, antaa niille kuuluva paikka ja pitää ne hallinnassamme niin pitkälle kuin mahdollista. Tunteiden kieltäminen tarkoittaisi ihmisyytemme kieltämistä (voisimme yhtä hyvin kieltää ympyrää olemasta pyöreä). Kuten tämä jae sanoo, meillä saa olla tunteita (tässä tapauksessa iloa), ja lisäksi niiden tulisi olla täydellisiä. Tämä tuskin kuulostaa siltä, että tunteita pitäisi kieltää, eikö vain?

`Lue yllä olevan jakeen asiayhteys aloittaen luvun alusta. Minkä Johannes toivoi tekevän varhaisten kristittyjen ilon täydelliseksi? Miksi kyseisen asian tulisi tuoda heille iloa?`

Johannes kuului Jeesuksen alkuperäiseen 12 opetuslapsen joukkoon. Hän oli mukana lähes alusta lähtien Kristuksen kolme ja puoli vuotta kestäneessä maanpäällisessä työssä. Hän sai todistaa mitä hämmästyttävimpiä asioita Jeesuksesta (hän oli mukana ristin luona, Getsemanessa ja kirkastusvuorella). Silminnäkijänä hän oli pätevä puhumaan aiheesta.

Huomaa kuitenkin, ettei Johannes keskitä huomiota itseensä, vaan siihen, mitä Jeesus oli tehnyt opetuslasten hyväksi, jotta he saattoivat nyt olla yhteydessä paitsi toisiinsa myös Jumalaan itseensä. Jeesus on avannut meille tien astua läheiseen suhteeseen Herran kanssa; ja yksi suhteen seurauksista on ilo. Johannes haluaa heidän tietävän, että se, mitä he ovat kuulleet Jeesuksesta, on totta (hän oli nähnyt Jeesuksen, kuullut häntä, koskettanut häntä ja tuntenut hänet), ja siksi hekin voisivat astua ilontäyteiseen suhteeseen taivaallisen Isänsä kanssa, joka rakastaa heitä ja antoi itsensä heille Poikansa kautta.

`Mitä voisit sanoa, joka lisäisi jonkun iloa Herrassa?`