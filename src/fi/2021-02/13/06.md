---
title:  Uusi Liitto Ja Lähetystehtävä
date:  24/06/2021
---

**”Menkää siis ja tehkää kaikki kansat minun opetuslapsikseni: kastakaa heitä Isän ja Pojan ja Pyhän Hengen nimeen ja opettakaa heitä noudattamaan kaikkea, mitä minä olen käskenyt teidän noudattaa. Ja katso, minä olen teidän kanssanne kaikki päivät maailman loppuun asti.” (Matt. 28:19, 20.)**

Ympäri maailman ihmiset usein kamppailevat sellaisen asian kanssa, jota eteläafrikkalainen kirjailija Laurens Van Der Post kutsui ”tarkoituksettomuuden taakaksi”. Ihmisillä on elämän lahja, mutta he eivät tiedä, mitä tekisivät sillä. He eivät tiedä, mikä tämän lahjan tarkoitus on, eivätkä osaa käyttää sitä. Tätä voisi verrata siihen, että jollekulle olisi annettu kirjasto täynnä harvinaislaatuisia kirjoja, mutta tämä ei lukisi niitä vaan käyttäisi niitä polttopuina. Miten hirvittävää arvotavaran tuhlausta!

Uuden liiton kristittyjen ei kuitenkaan tarvitse kamppailla tämän ongelman kanssa. Päinvastoin, he tuntevat iloa, sillä he tietävät (ja ovat henkilökohtaisesti kokeneet) suurenmoiset uutiset ristiinnaulitusta ja ylösnousseesta Pelastajasta, joka kuoli maailman jokaisen ihmisen puolesta, jotta näillä olisi mahdollisuus ikuiseen elämään. Saamamme lähetyskäskyn (Matt. 28:19, 20) valossa meillä uskovilla on todellakin tehtävä ja tarkoitus elämäämme varten: levittää maailmalle sitä ihanaa totuutta, jonka olemme itse kokeneet Kristuksessa Jeesuksessa. Mikä etuoikeus! Lähes kaikki muu mitä teemme tässä maailmassa lakkaa siihen hetkeen, kun tämä maailma loppuu. Evankeliumin levittäminen on kuitenkin työtä, jolla on ikuisuusvaikutuksia. Tässä meillä on tehtävä ja tarkoitus!

`Tutki tämän päivän jaetta ajatus ajatukselta. Mitä erityisiä asioita Jeesus käskee meidän tehdä, ja millaisia asioita liittyy jokaiseen tehtävään? Mikä sellainen lupaus meillä on, jonka tulisi antaa meille uskoa ja rohkeutta tehdä se, mitä Kristus käskee?`

`Uuden liiton kristittyinä meille on annettu selkeä toimeksianto, joka tulee Herralta itseltään. Olimmepa keitä tahansa, olipa asemamme elämässä millainen tahansa, olivatpa rajoitteemme millaisia tahansa, meille kaikille on varattu jokin rooli. Oletko tehnyt jotain?`