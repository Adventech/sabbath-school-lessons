---
title:  Katsaus Golgatalle
date:  13/06/2021
---

**”Kun saadaan ihmiset täydellisemmin käsittämään sen suuren uhrin arvoa, minkä taivaan Majesteetti antoi kuollessaan ihmisen sijasta, silloin pelastussuunnitelma tulee korotetuksi, ja välähdykset Golgatalta tulevat herättämään herkkiä, pyhiä ja elähyttäviä mielenliikutuksia kristityn sydämessä. Hänen sydämestään ja huuliltaan kohoaa ylistys Jumalalle ja Karitsalle. Ylpeys ja omahyväisyys ei voi saada jalansijaa sellaisessa sydämessä, jossa Golgatan tapahtumat säilytetään tuoreina. – – Kaikki maailman rikkaudet eivät riittäisi lunastamaan ainoatakaan hukkuvaa sielua. Kuka voi mitata Kristuksen tuntemaa rakkautta kadonnutta maailmaa kohtaan Hänen riippuessaan ristillä ja kärsiessään rikollisten ihmisten syntien vuoksi? Se rakkaus oli mittaamaton, ääretön.**

Kristus on osoittanut, että Hänen rakkautensa oli kuolemaa väkevämpi. Hän oli toteuttamaisillaan ihmiskunnan pelastusta, ja vaikka Hän sai käydä mitä hirvittävintä taistelua pimeyden voimia vastaan, Hänen rakkautensa vain suureni. Hän sai kestää senkin, että Isän kasvot kätkeytyivät Häneltä, kunnes se sai Hänet sielunsa tuskasta huudahtamaan: ’Jumalani, Jumalani, miksi minut hylkäsit?’ – – Ihmisen lunastushinta oli maksettu silloin, kun Hän sielunsa viimeisessä kamppailussa lausui nuo siunatut sanat, mitkä tuntuivat kajahtavan halki koko luomakunnan: ’Se on täytetty.’

Monet kristityiksi tunnustautuvat kiintyvät maailmallisiin yrityksiin, ja he innostuvat uusiin ja kiihottaviin huvituksiin, samalla kun he ovat kylmäkiskoisia, ikään kuin jäätyneitä Jumalan asialle. Mutta tämä on aihe, joka on kyllin tärkeä herättääkseen mielenkiintosi, sinä poloinen tunnustuskristitty. Iankaikkiset edut ovat tässä vaakalaudalla. On syntiä olla rauhallinen ja välinpitämätön tämän aiheen suhteen. Golgatan tapahtumat liikuttavat syvimpiä tunteitamme. – – Kristuksen, joka oli niin ylevä ja viaton, piti kärsiä sellainen tuskallinen kuolema ja kantaa maailman syntien taakka. Se on asia, mihin emme ajatuksissamme emmekä mielikuvituksessamme milloinkaan pääse täydellisesti tunkeutumaan, niin että voisimme käsittää niin ihmeellisen rakkauden pituuden, leveyden, korkeuden ja syvyyden. Vapahtajan verrattoman rakkauden mietiskelyn pitäisi vallata ja täyttää mielemme, liikuttaa ja sulattaa sieluamme, puhdistaa ja kohottaa tunteitamme ja muuttaa täydellisesti luonteemme.” (1Ta 215–216.)

`Lue Gal. 6:14 ja kysy itseltäsi, miten voit riemuita Kristuksen rististä.`