---
title:  Liitto Ja Uhri
date:  14/06/2021
---

**”Tiedättehän, ettei teitä ole lunastettu isiltä perimästänne tyhjänpäiväisestä elämästä millään katoavalla tavaralla, hopealla tai kullalla, vaan Kristuksen, tuon virheettömän ja tahrattoman karitsan, kalliilla verellä.” (1. Piet. 1:18, 19.)**

`Mitä Pietari tarkoittaa sanoessaan, että meidät on lunastettu?`

Kun Pietari puhuu Kristuksen sovituskuolemasta ristillä, ajatus ”lunnaista” tai ”hinnasta”, johon hän viittaa, tuo mieleen muinaisen tavan vapauttaa orja sitten, kun hänestä oli maksettu tietty hinta (maksajana toimi usein joku sukulainen). Kristus lunasti meidät synnin orjuudesta ja sen lopullisesta hedelmästä, joka on kuolema, mutta hän teki sen ”kalliilla verellään”, vapaaehtoisella sijaiskuolemallaan Golgatalla. Tässä on kaikkien liittojen perusta; ilman tätä liitto olisi tyhjä ja mitätön, koska Jumala ei olisi voinut oikeudenmukaisesti täyttää osuuttaan sopimuksesta, joka on ikuisen elämän lahja kaikille niille, jotka uskovat.

`Etsi seuraavat jakeet: Room. 6:23; 1. Joh. 5:11, 13. Mikä yhteinen sanoma jakeissa on?`

Meillä on lupaus ikuisesta elämästä, koska yksin Jeesus pystyi korjaamaan murtuman, jonka tähden alun alkaen menetimme ikuisen elämän. Miten? Luoja yksin vanhurskaudessaan ja äärettömässä arvossaan saattoi peruuttaa velan, joka meillä oli rikotun lain tähden. Näin laaja oli murtuma, jonka synti oli aiheuttanut. Mitä ajattelisimme Jumalan ikuisesta moraalilaista, jos joku rajallinen, aikaan sidottu ja luotu olento voisi hyvittää sitä vastaan tehdyt rikokset? Vain Jumalan vertainen, jossa elämä oli itsessään ikuisena, keneltäkään lainaamattomana tai saatuna ominaisuutena, saattoi maksaa lunnaat, jotka vaadittiin vapauttamaan meidät lain meille langettamasta velasta. Näin kaikki liittolupaukset täyttyvät; näin meillä on lupaus ikuisesta elämästä, jo nyt; näin meidät on lunastettu synnistä ja kuolemasta.

`Lapsi tuhoaa miljoonien arvoisen taulun. Vanhemmat eivät pysty sitä korvaamaan. Vertaa tätä syntivelkaan.`