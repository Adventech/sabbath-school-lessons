---
title:  Lisäaineistoa
date:  18/06/2021
---

**”Hän [syntinen] voi saada vanhurskauden omakseen vain uskon kautta. Uskossa hän voi tuoda Jumalalle Kristuksen ansiot, ja Herra laskee Poikansa kuuliaisuuden syntisen hyväksi. Kristuksen vanhurskaus hyväksytään ihmisen epäonnistumisen tilalle, ja Jumala ottaa vastaan, antaa anteeksi ja vanhurskauttaa katuvan uskovan ja kohtelee häntä kuin hän olisi vanhurskas, ja rakastaa häntä kuten omaa Poikaansa. Näin usko luetaan vanhurskaudeksi.” (1SM 367.)**

”Kun me katumuksessa ja uskossa hyväksymme Kristuksen Pelastajaksemme, Herra antaa syntimme anteeksi, ja hän peruuttaa rangaistuksen, joka oli määrätty meille lain rikkomisesta. Näin syntinen seisoo Jumalan edessä vanhurskaana; hän saa taivaan suosion ja Hengen välityksellä hänellä on yhteys Isään ja Poikaan.

Sitten on vielä yksi työ, joka pitää saattaa päätökseen, ja se on luonteeltaan asteittain etenevää. Sielun tulee pyhittyä totuudessa. Myös tämä saavutetaan uskon kautta, sillä vain Kristuksen armo, jonka me saamme uskossa, voi muuttaa luonnettamme.” (3SM 191.)

**Keskustelunaiheita**

`Mikä ero on elävällä ja kuolleella uskolla? (Jaak. 2:17, 18.) Miten Paavali kuvailee elävää uskoa? (Room. 16:26.) Mikä on avainsana, joka auttaa paljastamaan, mitä usko pitää sisällään?`

`Miten vastaat seuraavaan väitteeseen (joka on tietyllä tapaa looginen): jos me pelastumme ainoastaan meille hyväksi luetun vanhurskauden kautta emmekä meissä itsessämme olevan vanhurskauden kautta, eihän silloin ole väliä, mitä teemme tai miten käyttäydymme?`

`”Meidän hyväksyntämme Jumalan silmissä on varma ainoastaan hänen rakkaan Poikansa kautta, ja hyvät teot ovat vain seurausta hänen synnit anteeksi antavasta rakkaudestaan. Hyvät teot eivät tuo meille mitään ansiota, eikä meille ole annettu oikeutta niiden kautta vaatia jonkinlaista osuutta pelastukseemme. – – Hän [uskova] ei voi esittää hyviä töitään anomuksena pelastuksekseen.” (3SM 199.) Pitäen tämän Ellen Whiten lainauksen mielessä, miksi hyvät teot ovat kuitenkin niin keskeinen osa kristillistä elämää?`