---
title:  Abrahamin Usko, Osa 1
date:  15/06/2021
---

**”Abram uskoi Herran lupaukseen, ja Herra katsoi hänet vanhurskaaksi.” (1. Moos. 15:6.)**

Tämä jae on yksi Raamatun syvällisimpiä. Se tuo esiin raamatullisen uskonnon keskeisen totuuden: vanhurskauttaminen tapahtuu yksin uskon kautta. Tämä kerrottiin siis jo kauan ennen kuin Paavali kirjoitti asiasta Roomalaiskirjeessään, mikä auttaa todistamaan sen, että Eedenistä lähtien pelastus on aina tullut samalla tavalla.

Jakeen välitön asiayhteys auttaa meitä ymmärtämään, kuinka suurta Abramin usko oli, kun hän uskoi Jumalan lupaamaan poikaan, vaikka kaikki fyysinen todistusaineisto viittasi siihen, että lupaus oli mahdoton. Tämä on uskoa, jossa tajutaan oma täydellinen avuttomuus; uskoa, joka vaatii itsensä luovuttamista kokonaan; uskoa, joka vaatii täyttä antautumista Herran alaisuuteen; uskoa, joka johtaa kuuliaisuuteen. Tällaista oli Abramin usko, joka katsottiin hänelle vanhurskaudeksi.

`Miksi Raamatussa sanotaan, että usko ”katsottiin” tai ”luettiin” Abramille vanhurskaudeksi? Oliko hän itsessään vanhurskas kuten Jumala? Mitä sellaista Abram teki pian sen jälkeen, kun Jumala oli katsonut hänet vanhurskaaksi, mikä auttaa meitä ymmärtämään, miksi hänet nimenomaan luettiin vanhurskaaksi sen sijaan, että hän olisi ollut vanhurskas itsessään?`

Olkoonkin, että Abram osoitti elämässään uskoa ja kuuliaisuutta, kyse ei ollut täydellisestä uskosta ja kuuliaisuudesta. Toisinaan hän osoitti heikkoutta molemmissa. (Kuulostaako tutulta?) Ratkaisevaa on siis tämä: vanhurskaus, joka pelastaa meidät, on hyväksemme luettua vanhurskautta. Meidät julistetaan vanhurskaiksi Jumalan silmissä vioistamme huolimatta; taivaan Jumala katsoo meidät vanhurskaiksi, vaikka emme sitä ole. Näin hän toimi Abramin kanssa, ja näin hän toimii kaikkien kanssa, jotka lähestyvät häntä Abrahamin uskossa (Room. 4:16).

`Lue Room. 4:1–7. Katso, missä yhteydessä Paavali lainaa 1. Moos. 15:6. Pohdiskele rukoillen jakeita ja kirjoita ylös omin sanoin, mitä ne puhuvat sinulle.`