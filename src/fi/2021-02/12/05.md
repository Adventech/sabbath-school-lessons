---
title:  Abrahamin Usko, Osa 2
date:  16/06/2021
---

Jos katsomme jälleen 1. Moos. 15:6, huomaamme, että eri suomennoksissa heprean sana ḥāsav on käännetty eri sanoilla: ”katsoi” tai ”luki” (RK 2012/VKR).

Samaa sanaa käytetään muissakin Mooseksen kirjoissa. Ihminen tai asia ”katsotaan” tai ”luetaan” joksikin sellaiseksi, mitä hän tai se ei oikeasti ole. Esimerkiksi 1. Moos. 31:15 Raakel ja Lea vakuuttavat, että heidän isänsä piti heitä vieraina (ḥāsav, RK 2012/VKR), vaikka he olivat hänen tyttäriään. Leeviläisten palauttamat kymmenykset katsottiin puimatantereen anniksi, vaikka kymmenykset eivät selvästikään olleet viljaa (4. Moos. 18:27, 30, RK 2012).

`Miten ajatus tällaisesta katsomisesta/lukemisesta ilmaistaan uhrien yhteydessä? (3. Moos. 7:18, RK 2012/VKR; 3. Moos. 17:1–4.)`

Jos yhteysuhria ei syöty kolmanteen päivään mennessä, sen arvo menetettiin, eikä sitä enää luettu (hepr. ḥāsav; 3. Moos. 7:18, RK 2012/VKR) uhrinantajan hyväksi. 3. Moos. 7:18 ­puhuu tilanteesta, jossa uhri luetaan syntisen hyväksi (vrt.   3. Moos. 17:1–4), ja hän voi tämän jälkeen seistä Jumalan edessä vanhurskaana. Jumala lukee syntisen vanhurskaaksi, vaikka yksilö itsessään ei sitä oikeasti olekaan.

`Pohdi sitä ihmeellistä totuutta, että meidät vioistamme huolimatta voidaan katsoa tai lukea vanhurskaiksi Jumalan silmissä. Mitä ymmärrät tämän tarkoittavan?`

Uskosta vanhurskauttamisen ydin on tämä suuri totuus: meidät julistetaan vanhurskaiksi ei omien tekojemme perusteella vaan ainoastaan siksi, että uskomme siihen, mitä Kristus on tehnyt puolestamme. Uskomme ei ole kuitenkaan se, mikä tekee meistä vanhurskaita; usko on pikemminkin keino, jolla saamme vanhurskauden lahjan. Tässä on lyhyesti ja ytimekkäästi koko kristinuskon kauneus, salaisuus ja kunnia. Kaikki se, mitä kristittyinä ja Kristuksen seuraajina uskomme, juontaa juurensa tähän ihmeelliseen käsitteeseen uskon kautta vanhurskauttamisesta. Uskon kautta meidät katsotaan vanhurskaiksi Jumalan silmissä. Kaiken sen, mitä tästä seuraa – kuuliaisuus, pyhitys, pyhyys, luonteenkehitys, rakkaus – tulisi pohjautua tälle keskeiselle totuudelle.