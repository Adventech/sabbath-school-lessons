---
title:  Messiaslupaus, Osa 2
date:  27/04/2021
---

**”Nauttiaksemme todellisesta onnesta meidän täytyisi matkustaa hyvin kaukaiseen maahan, ja jopa itsemme ulkopuolelle.” – Thomas Browne. Lainaus on 1600-luvulta. Oletko samaa mieltä? Vertaa sitä 1. Tess. 4:16–18 ja Ilm. 3:12.**

Kirkkoisä Augustinus kirjoitti ihmisten tilasta: ”Elämämme – jos tällaista pahuuden elämää voidaan elämäksi kutsua – todistaa siitä, että alusta lähtien kuolevien ihmisten suku on ollut tuomittu. Ajattele ensinnäkin sitä kauheaa tietämättömyyden kuilua, josta kaikki erheet kumpuavat ja joka nielaisee Aadamin lapset pimeään rapakkoon, josta kukaan ei nouse maksamatta siitä raadannalla, kyynelillä ja pelolla. Ajattele rakkauttamme kaikkea sitä kohtaan, mikä osoittautuu turhaksi ja myrkylliseksi ja mikä synnyttää niin monia sydänsuruja, vaikeuksia, murheita ja pelkoja; millaista järjetöntä ryöstöä; millaista kavaluutta, ylpeyttä, kateutta ja kunnianhimoa, tappoja ja murhia, julmuutta ja raakalaisuutta, laittomuutta ja himoa; kaikkia saastaisten häpeämättömiä himoja – haureutta, uskottomuutta, insestiä, epäluonnollisia syntejä, raiskauksia ja lukemattomia muita saastaisuuksia, jotka ovat liian iljettäviä edes mainittaviksi; syntiä uskontoa vastaan – pyhäinhäväistystä, harhaoppeja, jumalanpilkkaa ja vääriä valoja; rikkomuksia lähimmäisiä vastaan – panettelua, petkuttamista, valheita, vääriä todistuksia, väkivaltaa ihmisiä ja omaisuutta kohtaan; oikeusistuinten epäoikeudenmukaisuutta ja lukemattomia muita maailman täyttäviä kurjuuksia, jotka kuitenkin jätetään huomiotta.” – Augustine of Hippo, City of God, (New York: Doubleday & Co., 1958), kirja 22, luku 22, s. 519.

Lainaus sopisi kuvaamaan useimpia tämän päivän kaupunkeja; ja kuitenkin Augustinus kirjoitti tekstin jo yli 1 500 vuotta sitten. Ihmiskunta ei ole juurikaan muuttunut.

Tulevaisuus on silti valoisa sen ansiosta, mitä Jumala teki hyväksemme Kristuksessa. Jeesus täyttää lopullisesti liiton, jonka mukaan Abrahamin siemenessä kaikki maailman kansat tulevat siunatuiksi.

`Kuvaile maailman tämänhetkistä surullista tilannetta. Etsi tekstejä, jotka puhuvat siitä, mitä Jumala on luvannut meille Kristuksessa (esim. Jes. 25:8; 1. Kor. 2:9; Ilm. 22:2–5). Mietiskele lupauksia. Tee niistä omakohtaisia. Vain silloin todella käsität, mistä liitossa on kyse.`