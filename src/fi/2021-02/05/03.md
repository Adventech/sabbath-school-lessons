---
title:  Messiaslupaus, Osa 1
date:  26/04/2021
---

**”Sinun ja sinun jälkeläistesi saama siunaus tulee siunaukseksi kaikille maailman kansoille.” (1. Moos. 28:14.)**

**”Ja jos te kerran olette Kristuksen omia, te olette Abrahamin jälkeläisiä ja saatte periä sen, mikä hänelle oli luvattu.” (Gal. 3:29.)**

Useaan kertaan Herra sanoi Abrahamille, että tämän siemenessä ja tämän jälkeläisissä kaikki maailman kansat tulisivat siunatuiksi (ks. myös 1. Moos. 12:3; 1. Moos. 18:18; 1. Moos. 22:18). Tätä upeaa liittolupausta toistetaan, sillä se on kaikista lupauksista tärkein ja pysyvin – lupaus, joka tekee muistakin lupauksista kattavia. Yhdeltä puolelta ajateltuna se oli lupaus juutalaisen kansan noususta, jonka kautta Herra halusi opettaa kaikille maailman kansoille todellisesta Jumalasta ja hänen pelastussuunnitelmastaan. Kuitenkin lupaus saa täyden täyttymyksensä vasta Jeesuksessa Kristuksessa, joka syntyi Abrahamin siemenen kautta. Hän oli se, joka ristinkuolemallaan maksaisi kaikkien maailman kansojen synnit.

`Mieti vedenpaisumuksen jälkeen annettua liittolu­pausta (jossa Jumala lupasi, ettei enää tuhoaisi maail­maa vedellä). Mitä hyötyä lupauksesta lopun kaiken olisi ilman Jeesuksessa saatua lunastuslupausta? Mitä hyötyä Jumalan mistään lupauksista olisi ilman Kristuksessa annettua ikuisen elämän lupausta?`

`Miten ymmärrät ajatuksen siitä, että Abrahamissa Jeesuksen kautta kaikki maailman kansat tulevat siunatuiksi? Mitä tällä tarkoitetaan?`

Epäilemättä liittolupaus maailman Pelastajasta on Jumalan lupauksista kaikkein suurin. Lunastajasta itsestään tulee väline, jonka kautta liittojärjestelyn velvoitteet täyttyvät ja sen kaikki muutkin lupaukset voivat toteutua. Kaikki, niin juutalaiset kuin pakanatkin, jotka astuvat liittoon hänen kanssaan luetaan Abrahamin todellisiksi jälkeläisiksi ja lupauksen perijöiksi (Gal. 3:8, 9, 27–29). He perivät ikuisen elämän ja synnittömän elinympäristön, jossa pahuutta, tuskaa ja kärsimystä ei enää koskaan esiinny. Voitko kuvitella tämän parempaa lupausta?