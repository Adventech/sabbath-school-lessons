---
title:  ”sinun Nimesi On Oleva Suuri”
date:  29/04/2021
---

`”Minä teen sinusta suuren kansan ja siunaan sinua, ja sinun nimesi on oleva suuri ja siinä on oleva siunaus.” (1. Moos. 12:2.) Jumala lupaa tehdä Abramin nimestä suuren. Hänestä tulisi siis kuuluisa. Miksi Herra haluaisi tehdä tällaista kenellekään syntiselle, oli tämä kuinka kuuliainen ja uskollinen tahansa? Kuka ansaitsee ”suuren nimen”? (Ks. Room. 4:1–5, Jaak. 2:21–24.) Antoiko Jumala Abramille suuruutta tämän omaksi hyödyksi vai edustiko suuruus jotakin muuta?`

`Vertaa 1. Moos. 11:4 ja 1. Moos. 12:2. Mikä suuri ero näissä jakeissa paistaa läpi? Millä tavoin toinen edustaa pelastumista tekojen kautta ja toinen pelastumista uskon kautta?`

Olkoonkin, että pelastussuunnitelma on täysin sen varassa, mitä Kristus on tehnyt puolestamme, silti me – Jumalan armon vastaanottajina – olemme osallisia. Meillä on oma osamme; vapaa tahtomme on merkityksellinen. Yli aikakausien ulottuva jännitysnäytelmä, taistelu Kristuksen ja Paholaisen välillä, on yhä meneillään meissä ja meidän kauttamme. Sekä ihmiskunta että enkelit katselevat, miten meille käy taistelussa (1. Kor. 4:9). Siten sillä, keitä olemme, mitä sanomme ja mitä teemme, on merkitystä välittömän vaikutuspiirimme ulkopuolellakin; tavallaan sen vaikutukset voivat kaikua läpi koko maailmankaikkeuden. Sanoillamme, teoillamme ja jopa asenteillamme voimme auttaa tuomaan kunniaa Herralle, joka on tehnyt niin paljon hyväksemme, tai voimme tuoda häpeää hänelle ja hänen nimelleen. Kun Herra sanoi Abrahamille, että hän tekisi tämän nimen suureksi, hän ei tarkoittanut sitä samalla tavalla kuin maailma puhuu siitä, että jollakulla on maineikas nimi. Jumalan silmissä ihmisen tekee suureksi tämän luonne, usko, kuuliaisuus, nöyryys ja rakkaus toisia kohtaan: ominaisuudet, joita maailmassakin ehkä kunnioitetaan, mutta jotka eivät yleensä ole tekijöitä, joiden maailma katsoisi tekevän kenestäkään suuria.

`Mieti ihmisiä, joilla on ”suuri nimi” maailmassa tänä päivänä. Mikä on tehnyt heistä kuuluisia? Vertaa tätä Abrahamin suuruuteen. Mitä tämä kertoo siitä, kuinka kieroutunut maailman käsitys suuruudesta on?`