---
title:  Suuri Ja Mahtava Kansa
date:  28/04/2021
---

Sen lisäksi että Jumala lupasi Abrahamille, että hänessä kaikki maailman kansat tulisivat siunatuiksi, Herra lupasi, että tästä polveutuisi ”suuri ja mahtava kansa” (1. Moos. 18:18: ks. myös 1. Moos. 12:2; 1. Moos. 46:3) – melkoinen lupaus miehelle, joka oli naimisissa synnytysiän ohittaneen naisen kanssa. Kun Abrahamilla ei siis edes vielä ollut jälkeläisiä, saati sitten poikaa, Jumala lupasi hänelle nämä molemmat asiat.

Lupaus ei kuitenkaan täysin täyttynyt vielä Abrahamin elinaikana. Täydellistä täyttymystä eivät nähneet myöskään Iisak eikä Jaakob. Jumala toisti lupauksen Jaakobille ja lisäsi vielä tiedon siitä, että lupaus täyttyisi Egyptissä (1. Moos. 46:3), vaikkei Jaakobkaan oikeastaan nähnyt vielä lupauksen täyttymystä. Lopulta lupaus tietenkin täyttyi.

**Miksi Herra halusi kasvattaa erityisen kansan Abrahamin siemenestä? Halusiko Herra vain uuden maan, jossa eläisi tietyn etnisen alkuperän omaavia ihmisiä? Mikä tarkoitus kansalla oli täytettävänään? Lue:**

`2. Moos. 19:5, 6;`

`Jes. 60:1–3`

`5. Moos. 4:6–8.`

Raamatun mukaan näyttää ilmeiseltä, että Jumalan tarkoituksena oli houkutella maailman kansoja puoleensa Israelin todistuksen kautta. Jumalan siunauksen alla Israel olisi onnellinen, terve ja pyhä kansa. Tällainen kansa olisi osoituksena siunauksesta, joka seuraa siitä, että ollaan kuuliaisia Luojan tahdolle. Maailman kansat tuntisivat vetoa palvoa oikeaa Jumalaa (Jes. 56:7). Ihmiskunnan huomio kääntyisi siis Israeliin, heidän Jumalaansa ja Messiaaseen, maailman Pelastajaan, jonka oli määrä ilmestyä heidän keskuuteensa.

”Israelin lasten tuli vallata koko se alue, jonka Jumala määräsi heille. Ne kansat, jotka kieltäytyivät kumartamasta ja palvelemasta oikeata Jumalaa, oli karkotettava. Mutta Jumalan tarkoitus oli, että kun Israel ilmaisisi hänen luonnettaan, se vetäisi ihmisiä hänen puoleensa. Evankeliumin kutsu tuli esittää koko maailmalle. Opettamalla uhripalvelusta heidän tuli korottaa Kristus kansojen nähtäväksi, ja kaikki, jotka katsoisivat häneen, jäisivät eloon.” (KV 212, 213.)

`Näetkö yhtymäkohtia siinä, mitä Herra halusi tehdä Israelin kautta ja mitä hän haluaa tehdä seurakuntamme kautta? Jos yhtymäkohtia löytyy, mitä ne ovat? Lue 1. Piet. 2:9.`