---
title:  Lupauksen Lapset
date:  24/04/2021
---

> <p></p>
> ”Ja katso, minä olen teidän kanssanne kaikki päivät maailman loppuun asti.” (Matt. 28:20.)

### Avaintekstit
1. Moos. 15:1–3;  Jes. 25:8;  1. Kor. 2:9;  Ilm. 22:1–5;  1. Piet. 2:9;  1. Moos. 11:4;  1. Moos. 12:2.

”Eräs isä ja tämän kymmenvuotias tytär viettivät lomaansa merenrannalla. Eräänä päivänä he lähtivät mereen uimaan, ja vaikka he olivat molemmat hyviä uimareita, jonkin matkan päässä rannasta he ajautuivat erilleen toisistaan. Isä, joka tajusi virtauksen kuljettavan heitä kauas ulapalle, huusi lapselleen: ’Mary, minä menen takaisin maihin hakemaan apua. Jos väsyt, käänny selällesi. Sinä pystyt kellumaan sillä tavalla vaikka koko päivän. Minä palaan hakemaan sinut.’

Ennen pitkää useita etsijöitä ja veneitä oli vesillä haeskelemassa tuota pientä tyttöä. Sadat ihmiset rannalla olivat kuulleet uutisen ja odottivat levottomina tytön löytymistä. Kesti neljä tuntia ennen kuin hänet löydettiin, kaukana rannasta, mutta hän vain rauhallisesti kellui selällään eikä ollut yhtään peloissaan. Ihmiset hurrasivat ja itkivät ilon ja helpotuksen kyyneleitä pelastajien palatessa rannalle kallisarvoinen käärö mukanaan, mutta lapsi itse suhtautui asiaan rauhallisesti. Hänestä ihmisten käytös tuntui jopa omituiselta. Hän sanoi: ’Isä sanoi, että pystyisin kellumaan selälläni koko päivän ja että hän tulisi hakemaan minut, joten minä vain uin ja kelluin, sillä tiesin hänen tulevan.’” H. M. S. Richards, ”When Jesus Comes Back”, Voice of Prophecy News, March 1949, s. 5.

**Viikon aihe yhdellä silmäyksellä**

`Miksi Herra kutsui itseään Abramin kilveksi? Miten kaikki maailman kansat tulisivat siunatuiksi Abrahamin kautta? Mikä on liittolupauksista suurin?`

_Tämä tutkistelu on sapatiksi 1.5.2021_