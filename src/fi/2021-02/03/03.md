---
title:  'Mies Nimeltä Nooa (1. Moos. 6:9)'
date:  12/04/2021
---

**Maailman pahuudesta ennen vedenpaisumusta kertovissa jakeissa muusta joukosta erottuu mies nimeltä Nooa. Lue 1. Moos. 6:9 ja katso niitä kolmea asiaa, jotka jakeessa mainitaan Nooasta. Kirjoita ylös, mitä ominaisuudet mielestäsi tarkoittavat**:

`1. Hän oli oikeamielinen.`

`2. Hän oli nuhteeton.`

`3. Hän vaelsi Jumalalle kuuliaisena.`

Ei ole epäilystäkään siitä, etteikö Nooa ollut ihminen, jolla oli pelastava suhde Herraan. Hän oli ihminen, jossa Jumala pystyi tekemään työtään – ihminen, joka kuunteli ja totteli Herraa ja luotti häneen. Siksi Herra saattoi käyttää Nooaa tarkoitustensa toteuttamiseen, ja siksi Pietari Uudessa testamentissa kutsui Nooaa vanhurskauden julistajaksi (2. Piet. 2:5).

`Lue 1. Moos. 6:8, RK 2012/VKR. Miten jae auttaa meitä ymmärtämään, millainen suhde Nooan ja Herran välillä vallitsi?`

Tässä kohtaa sana ”armo” mainitaan ensimmäistä kertaa Raamatussa, ja sillä on selvästi sama merkitys kuin Uuden testamentin paikoissa, joissa kuvataan Jumalan armollista, ansaitsematonta suosiota ansiottomia syntisiä kohtaan. Meidän tulee siis ymmärtää, että vaikka Nooa oli kuinka oikeamielinen ja nuhteeton, hän oli silti syntinen, joka tarvitsi Jumalansa ansaitsematonta suosiota. Tässä mielessä Nooa ei poikkea kenestäkään meistä, jotka hartaasti pyrimme seuraamaan Herraa.

`Ymmärrämme siis, että Nooa tarvitsi Jumalan armoa samalla tavalla kuin me muutkin. Pitäen tämän mielessäsi tutki elämääsi ja kysy itseltäsi: Voitaisiinko minustakin sanoa, että Nooan tavoin olen oikeamielinen ja nuhteeton ja vaellan Jumalalle kuuliaisena? Kirjoita ylös syitä antamallesi vastaukselle. Voit halutessasi jakaa ne raamatuntutkisteluryhmäsi kanssa.`