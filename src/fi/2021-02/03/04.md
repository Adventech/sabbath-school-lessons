---
title:  Liitto Nooan Kanssa
date:  13/04/2021
---

**”[M]utta sinun kanssasi minä teen liiton. Sinun tulee mennä arkkiin ja ottaa mukaan poikasi, vaimosi ja poikiesi vaimot.” (1. Moos. 6:18.)**

Tästä löytyvät perustiedot raamatullisesta liitosta, jonka Jumala tekee ihmiskunnan kanssa: Jumala ja ihminen solmivat sopimuksen. Niin yksinkertaista se on.

Liitossa on kuitenkin kyse muustakin kuin siitä, minkä ensisilmäyksellä havaitsemme. Ihmisten puolelta vaaditaan kuuliaisuutta. Jumala sanoo Nooalle, että hänen ja hänen perheensä tulee mennä arkkiin. Heillä on osuutensa hoidettavanaan, ja jos he eivät sitä hoida, liitto rikkoutuu. Jos liitto rikkoutuu, ihmiset ovat viime kädessä häviäjiä, sillä hehän liitosta hyötyvät. Jos Nooa olisi sanonut Jumalalle EI, tai jos hän olisi sanonut KYLLÄ, mutta muuttanutkin mieltään, mitä hänelle ja hänen perheelleen olisi tapahtunut?

`Jumala kutsuu liittoa ”minun liitokseni”. Mitä tämä kertoo liiton perusluonteesta? Millä tavoin käsityksemme liitosta olisi erilainen, jos Herra olisi kutsunut sitä ”meidän liitoksemme”?`

Vaikka tilanne oli ainutlaatuinen, näemme siinä kuitenkin perusdynamiikan, joka vallitsee Jumalan ja ihmisen välisessä liitossa. Ryhtymällä Nooan kanssa ”minun liittooni” Jumala osoittaa armoaan. Hän näyttää olevansa halukas tekemään aloitteen pelastaakseen ihmiset heidän syntiensä seurauksilta. Tätä liittoa ei tule nähdä tasavertaisten osapuolten liittona, jossa kumpikin on toisesta riippuvainen. Jumalakin tavallaan hyötyy liitosta, mutta hyvin eri lailla kuin ihmiset. Hän hyötyy siten, että ne, joita hän rakastaa, saavat ikuisen elämän – se tyydyttää Herraa (Jes. 53:11, RK 2012). Me olemme etujen varsinaisia vastaanottajia.

Seuraava vertaus voi valaista asiaa: Mies on pudonnut yli laidan keskellä myrskyä. Joku laivan kannelta sanoo heittävänsä miehelle pelastusrenkaan vetääkseen tämän turvaan. Veden varassa olevan on kuitenkin suostuttava hoitamaan oma osuutensa ”sopimuksesta”, eli hänen on tartuttava renkaaseen ja pidettävä siitä kiinni. Jumalan ja ihmisen välinen liitto on monella tapaa juuri tämän kaltainen.

`Miten vertaus auttaa sinua ymmärtämään armoa ja sitä, mihin suhteesi Jumalaan tulee perustua jo nyt?`