---
title:  Sateenkaari Merkkinä
date:  14/04/2021
---

**”Jumala sanoi vielä: ’Tämä on merkkinä liitosta, jonka minä teen teidän sekä kaikkien maan päällä elävien olentojen kanssa kaikkiin tuleviin sukupolviin asti: minä asetan kaareni pilviin, ja se on oleva merkkinä minun ja maan välisestä liitosta.’” (1. Moos. 9:12, 13.)**

Harva luonnonilmiö on yhtä kaunis kuin sateenkaari. Kukapa ei muistaisi sitä lapsen ensilumousta ja -ihmetystä, kun nuo hämmästyttävät väripalkit kaartuivat ilmaan kuin kutsuvaksi, mystiseksi portiksi taivaaseen? Vielä aikuisinakin nuo uskomattoman kauniit värit pilvissä voivat saada meidät haukkomaan henkeämme. Ei ihme, että sateenkaarta käytetään nykyäänkin symbolina monenlaisille asioille: sitä käyttävät poliittiset järjestöt, rockbändit, matkatoimistot jne. (googleta englannin kielen sana ”rainbow” ja katso, mitä löydät). Selvästikin nuo kauniit värit edelleen koskettavat sydäntämme. Tätä Jumala tarkoittikin.

`Mistä Herra sanoi sateenkaaren olevan merkkinä meille? 1. Moos. 9:12–17.`

Herra sanoi, että hän käyttäisi sateenkaarta merkkinä ”minun liitostani” (1. Moos. 9:15, RK 2012). Jumala käytti tässäkin tapauksessa sanaa ”liitto”, vaikka tämä liitto on erilainen kuin muut. Verrattuna Abrahamin kanssa tai Siinailla tehtyyn liittoon, tässä ei tule mitään velvoitteita niille, jotka liitosta hyötyvät (ei edes Nooalle). Nämä Jumalan sanat on kohdennettu kaikille ihmisille, kaikille eläville olennoille ja kaikelle elolliselle (1. Moos. 9:15) aina ”kaikkiin tuleviin sukupolviin asti” (1. Moos. 9:12). Jumalan sanat ovat yleismaailmallisia ja kaiken kattavia riippumatta siitä, valitseeko kukaan totella Herraa tai ei. Käsitettä ”liitto” on käytetty tässä siis eri tavalla kuin muualla Raamatussa, kun puhutaan Jumalan ja ihmisen välisestä suhteesta.

`Millä tavoin tämä liitto ilmaisee Jumalan armoa? Kuka oli tässä liitossa aloitteentekijä? Kuka on liiton varsinainen edunsaaja? Liitto velvoittaa Jumalaa siten, ettei hän saa enää tuhota maailmaa tulvalla. Miten tietomme sateenkaaren symboliikasta voi vaikuttaa siihen, että elämme kuuliaisina Herralle? Pohdi tilannetta, jossa sateenkaari ensimmäisen kerran syntyi ja mieti, mitä voimme oppia kertomuksesta.`