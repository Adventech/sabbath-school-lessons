---
title:  Jäljelle Jäi Vain Nooa Perheineen
date:  15/04/2021
---

**”Näin Herra pyyhkäisi maan päältä kaikki elävät olennot, ihmiset, karjaeläimet, pikkueläimet ja linnut; kaikki ne hän pyyhkäisi pois. Jäljelle jäivät vain Nooa sekä ne, jotka olivat hänen kanssaan arkissa.” (1. Moos. 7:23.)**

Tässä jakeessa löytyy Raamatun ensimmäinen maininta käsitteestä ”jäännös”. Sanat ’jäljelle jäivät’ tulevat sananjuuresta, jonka muotoja käytetään usein Vanhassa testamentissa paikoissa, joissa on haluttu välittää ajatus jäännöksestä ja jälkeläisistä.

”Jumala lähetti minut teidän edellänne säilyttääkseen teille jälkeläisiä maan päällä ja pitääkseen teidät hengissä pelastukseksi monille.” (1. Moos. 45:7, RK 2012, kursivointi lisätty) 

”Ja Siionin jäljelle jääneitä ja Jerusalemissa jäljellä olevia kutsutaan pyhiksi, kaikkia, jotka on kirjoitettu elävien kirjaan Jerusalemissa.” (Jes. 4:3, kursivointi lisätty.)

”Sinä päivänä Herra jälleen kohottaa kätensä vapauttaakseen kansansa jäännöksen[.]” (Jes. 11:11, kursivointi lisätty.)

Kaikissa näissä jakeissa kursivoidut sanat ovat yhteydessä sanoihin ”jäljelle jäivät”, jotka löytyvät 1. Moos. 7:23.

`Katso 1. Moos. 7:23 ja yllä olevia esimerkkijakeita. Miten ymmärrät käsitteen ”jäännös” tässä yhteydessä? Mitkä olivat ne ympäröivät olosuhteet, jotka johtivat jäännöksen syntymiseen? Miten liitto sopii yhteen jäännös-ajatuksen kanssa?`

Vedenpaisumuksen aikaan maailman Luojasta tuli maailman Tuomari. Lähestyvä maailmanlaajuinen tuomio nostatti kysymyksen siitä, tuhottaisiinko kaikki elämä maan päältä – myös kaikki ihmiset. Jos ei, ketkä jäisivät jäljelle? Ketkä olisivat jäännös?

Jäännös oli Nooa perheineen. Kuitenkin Nooan pelastus riippui liitosta (1. Moos. 6:18), jonka alkuunpanijana ja toteuttajana oli armollinen Jumala. Nooan perhe pelastui vain sen ansiosta, mitä Jumala teki heidän hyväkseen, olipa heidän yhteistyönsä kuinka tärkeää tahansa. Olivatpa liiton velvoitteet Nooalle millaiset tahansa, ja täyttipä hän ne kuinka uskollisesti tahansa, hänen ainoa toivonsa oli Jumalan armossa.

`Mitä yhteistä on Nooan päivillä ja lopun ajalla (Ilm. 12:17)?`