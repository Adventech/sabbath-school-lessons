---
title:  Sydämen Muutos
date:  31/05/2021
---

Kun Juudan eteläinen valtakunta oli päättymäisillään ja ihmiset vietiin Babyloniaan pakkosiirtolaisuuteen, Jumala ilmoitti profeetta Jeremian kautta uudesta liitosta. Käsite ”uusi liitto” mainitaan ensimmäisen kerran Raamatussa Jeremian kirjassa. Kuitenkin jo n. 150 vuotta ennen Jeremian aikaa, kun Israelin pohjoisen valtakunnan kymmenen heimoa oli tuhoutumaisillaan, Hoosea viittasi toiseen liittoon (Hoos. 2:20–22, RK 2012).

`Lue Hoos. 2:20–22. Huomaa yhtäläisyydet siinä, mitä Herra sanoo tässä ja mitä hän sanoi Jer. 31:31–34. Mitä yhteisiä kielikuvia teksteissä käytetään? Mitä Hoo­sean teksti kertoo liiton perustarkoituksesta ja -luonteesta?`

Aika ajoin historian saatossa, kun Jumalan liittokansan kapinointi ja epäusko vaikeuttivat Jumalan suunnitelmia heidän hyväkseen, Jumala lähetti profeettoja julistamaan, ettei liittosuhde hänelle uskollisten kanssa ollut vielä päättynyt. Riippumatta siitä, kuinka uskottomia ihmiset ovat olleet ja kuinka pahasti he ovat luopuneet, kapinoineet ja olleet tottelemattomia, Herra on edelleen halukas astumaan liittosuhteeseen kaikkien niiden kanssa, jotka ovat valmiita katumaan, olemaan kuuliaisia ja turvautumaan hänen lupauksiinsa.

**Etsi seuraavat raamatunpaikat. Vaikka niissä ei nimeltä mainitakaan uutta liittoa, mitä elementtejä jakeista löytyy, jotka heijastelevat uuden liiton periaatteita?**

`Hes. 11:19`

`Hes. 18:31`

`Hes. 36:26`

Herra antaa ”heille uuden sydämen, niin että he tuntevat minut ja ymmärtävät, että minä olen Herra” (Jer. 24:7). Hän ottaa ”heidän rinnastaan kivisydämen pois ja – – [antaa] tilalle elävän sydämen” (Hes. 11:19). Hän antaa heille ”uuden sydämen” ja ”uuden hengen” (Hes. 36:26). Hän sanoo myös: ”Minä annan henkeni teidän sisimpäänne[.]” (Hes. 36:27.) Tämä Jumalan työ on uuden liiton perusta.