---
title:  Vanha Ja Uusi Liitto
date:  01/06/2021
---

**”Samalla tavoin myös muukalaiset, jotka ovat liittyneet Herran palvelijoiden joukkoon, jotka rakastavat hänen nimeään ja kunnioittavat häntä, kaikki jotka varovat loukkaamasta sapatin pyhyyttä ja pysyvät minun liitossani, he kaikki saavat tulla pyhälle vuorelleni. Minä täytän heidät riemulla, kun he rukoilevat siellä. Minä hyväksyn polttouhrit ja teurasuhrit, jotka he tuovat alttarilleni. Ja minun temppelistäni tulee huone, jossa kaikki kansat saavat rukoilla.” (Jes. 56:6, 7.)**

Jeremia sanoo, että uusi liitto tehdään ”Israelin huoneen kanssa” (Jer. 31:33, RK 2012). Tarkoittaako tämä vain verenperintönsä perusteella Abrahamin siementä olevia?

Ei! Näin ei ollut edes Vanhan testamentin aikoihin. Pitää paikkansa, että heprealainen kansa kokonaisuudessaan sai liittolupaukset, mutta kyse ei ollut siitä, että muut olisi suljettu liiton ulkopuolelle. Kaikki, niin juutalaiset kuin pakanatkin, oli kutsuttu osallistumaan lupauksista, mutta heidän piti suostua liittoon. Sama pätee tänäkin päivänä.

`Onko eroa sillä, mitä Jumala odotti heiltä ja mitä hän odottaa meiltä tänä päivänä?`

Vaikka uutta liittoa kutsutaan paremmaksi (ks. keskiviikon tutkisteluosuus), ei vanhan ja uuden liiton perusrakenteissa ole eroa. Kyseessä on sama Jumala, joka tarjoaa pelastusta armosta (2. Moos. 34:6, RK 2012; Room. 3:24), etsii ihmisiä, jotka uskossa tarttuvat hänen lupauksiinsa anteeksiannosta (Jer. 31:34; Hepr. 8:12) ja pyrkii kirjoittamaan lakinsa häntä uskossa seuraavien sydämeen (Jer. 31:33; Hepr. 8:10).

Uudessa testamentissa juutalaiset vastasivat armovalintaansa ja vastaanottivat Kristuksen. Jonkin aikaa he muodostivat seurakunnan ytimen ja olivat ”jäännös, jonka Jumala on armossaan valinnut” (Room. 11:5) toisin kuin ”paatuneet” (Room. 11:7). Sitten pakanatkin vastaanottivat evankeliumin ja heidät oksastettiin Jumalan kansaan, joka koostuu uskovista, joiden kansallisuudella tai rodulla ei ole väliä (Room. 11:13–24). Pakanat, jotka elivät ”ilman Kristusta, Israelin kansan ulkopuolella ja osattomina liitoista ja niiden lupauksista” (Ef. 2:12), tuotiin lähelle Kristuksen veren kautta. Kristus toimii uuden liiton välittäjänä (Hepr. 9:15) kaikkien uskovien puolesta kansallisuudesta tai kielestä riippumatta.