---
title:  '”parempi Liitto” (Hepr. 8:6, Rk 2012/Vkr)'
date:  02/06/2021
---

Perusominaisuuksiltaan vanha ja uusi liitto olivat samanlaisia. Kaiken pohjana on uskon kautta pelastuminen sellaisen Jumalan armosta, joka antaa meidän syntimme anteeksi, ei siksi, että olisimme sen arvoisia, vaan vain ja ainoastaan hänen armonsa tähden. Tämän anteeksiannon seurauksena astumme hänen kanssaan suhteeseen, jossa antaudumme hänelle uskossa ja kuuliaisuudessa.

Heprealaiskirje kutsuu uutta liittoa ”paremmaksi liitoksi” (RK 2012/VKR). Mitä tämä tarkoittaa? Miten yksi liitto on parempi kuin toinen?

`Missä oli vika, kun vanha liitto epäonnistui? (Hepr. 8:7, 8.)`

Ongelma vanhassa liitossa ei ollut liitto itsessään, vaan se, että kansa ei pitänyt siitä kiinni uskossa (Hepr. 4:2). Uusi liitto on vanhaa parempi siinä, että Jeesus – sen sijaan että ilmaisi itsensä vain vanhan liiton eläinuhrien kautta – ilmestyykin nyt todellisesti ristinkuolemassaan ja ylipapillisessa tehtävässään. Vanhassa liitossa tarjottu pelastus on samaa pelastusta kuin uudessa liitossa. Uudessa liitossa meille on kuitenkin paljastettu ja annettu täydempi ilmoitus liiton Jumalasta ja siitä rakkaudesta, joka hänellä on langennutta ihmiskuntaa kohtaan. Se on parempi siinä mielessä, että kaikki se, mitä Vanhassa testamentissa opetettiin symbolien ja esiku­vien kautta, on nyt saanut täyttymyksensä Jeesuksessa, jonka synnitöntä elämää, kuolemaa ja ylipapillista tehtävää maanpäälliset pyhäkkötoimitukset kuvasivat (Hepr. 9:8–14).

Nyt meillä on symbolien, esikuvien ja vertausten sijaan Jeesus itse, ei vain teurastettuna Karitsana, joka vuodatti verensä syntiemme tähden (Hepr. 9:12), vaan myös taivaassa olevana ylipappinamme, joka toimii meidän välittäjänämme (Hepr. 7:25). Vaikka hänen tarjoamansa pelastus on sama, tämä täydempi ilmoitus hänestä ja hänessä löytyvästä pelastuksesta sellaisena kuin uusi liitto sen paljastaa, tekee uudesta liitosta vanhaa paremman.

`Lue Hepr. 8:5 ja Hepr. 10:1. Mitä sanaa kirjoittaja käyttää kuvaillakseen vanhan liiton pyhäkköpalvelua? Miten kyseinen sana auttaa ymmärtämään uuden liiton paremmuuden?`