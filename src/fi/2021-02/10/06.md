---
title:  Uuden Liiton Pappi
date:  03/06/2021
---

Heprealaiskirjeessä painotetaan sitä, että Jeesus on ylipappimme taivaan pyhäkössä. Uuden testamentin selkein esitys uudesta liitosta löytyy juuri Heprealaiskirjeestä, jossa korostetaan Kristusta ylipappina. Tämä ei ole sattumaa. Kristuksen taivaallinen palvelustyö on monisäikeisesti sidottu lupauksiin uudesta liitosta.

Vanhan testamentin pyhäkköpalvelus oli keino opettaa vanhan liiton totuuksia. Siinä keskityttiin uhreihin ja sovittamiseen. Eläimiä tapettiin ja niiden veren kautta papit välittivät sovituksen. Nämä olivat vertauskuvia pelastuksesta, joka saadaan yksin Jeesuksessa. Uhreilla ei ollut voimaa pelastaa.

`Lue Hepr. 10:4. Miksi eläinten kuolema ei voinut pelastaa? Miksi se ei riitä pelastamaan?`

Uhrit ja niihin liittyvä pappien välittämä sovitus saivat täyttymyksensä Kristuksessa. Jeesuksesta tuli uhri, jonka veressä on uuden liiton perusta. Jeesuksen veri vahvisti uuden liiton tehden Siinailla solmitusta liitosta ja sen uhrimenoista vanhoja ja mitättömiä. Todellinen uhri oli annettu – kertakaikkisesti (Hepr. 9:26). Kun Kristus kuoli, ei ollut enää tarvetta tappaa yhtäkään eläintä. Maallisen pyhäkön palvelukset olivat täyttäneet tehtävänsä.

`Lue Matt. 27:51. Miten pyhäkön esiripun repeäminen kahtia auttaa ymmärtämään, miksi maallinen pyhäkkö syrjäytettiin?`

Sidoksissa eläinuhreihin oli tietysti leeviläisten suorittama pappistyö, jossa he uhrasivat ja välittivät uhreja maallisessa pyhäkössä kansan puolesta. Kun uhrit lakkasivat, niihin liittyvä palvelustyökin lakkasi. Kaikki oli saanut täyttymyksensä Jeesuksessa, joka nyt tarjoaa oman verensä uhriksi taivaallisessa pyhäkössä (Hepr. 8:1–5). Heprealaiskirje korostaa Kristusta ylipappina taivaassa, jonne hän astui vuodattamalla oman verensä (Hepr. 9:12) meidän sovitukseksemme. Tässä on perusta uuden liiton toivolle ja lupaukselle.

`Miltä sinusta tuntuu se, että tälläkin hetkellä Jeesus on taivaassa tarjoamassa verensä ansioita sinun hyväksesi? Miten tämä vaikuttaa pelastusvarmuuteesi?`