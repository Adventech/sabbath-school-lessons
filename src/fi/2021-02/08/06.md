---
title:  Jos…
date:  20/05/2021
---

**Katso seuraavat raamatunpaikat. Mikä sama asia nousee näissä jakeissa esiin ja mitä se opettaa liiton luonteesta?**

`1. Moos. 18:19`

`1. Moos. 26:4, 5`

`2. Moos. 19:5`

`3. Moos. 26:3`

Jumala antaa avoimesti tunnustusta Abrahamin uskolli­­sesta kuuliaisuudesta Jumalan käskyille, määräyksille ja laille (1. Moos. 26:5). Meidän annetaan ymmärtää, että Jumala odotti tällaista elämää liittokumppaniltaan. Siinailla solmitun liiton kirjallinen esitys koko laista tekee hyvin selväksi, että kuuliaisuuden ehdot ovat liiton perusasioita.

2. Moos. 19:5 teki selväksi, että ”jos te nyt – – pidätte minun liittoni”. Liiton ehdollinen puoli on kiistämätön; vaikka se annettiin armosta, vaikka se oli ansaitsematon etu, vaikka se oli lahjaa, liiton lupaukset olivat ehdollisia. Ihmisillä oli vapaus kieltäytyä lahjasta, hylätä armo ja kääntyä pois lupauksista. Liitto, kuten pelastuskaan, ei koskaan kiellä ihmisen vapaata tahtoa. Herra ei pakota ihmisiä pelastavaan suhteeseen kanssaan; hän ei määrää heitä liittoon. Hän tarjoaa sitä vapaasti kaikille; jokainen on kutsuttu vastaanottamaan sen. Kun joku vastaanottaa sen, siitä seuraa velvoitteita, joiden täyttämisen tarkoituksena ei ole ansaita liiton siunauksia, vaan olla ulkoisena ilmauksena siitä, että liiton siunaukset on vastaanotettu. Israelin tuli totella, ei ansaitakseen lupauksia, vaan siksi että lupaukset voisivat täyttyä sen kohdalla. Israelin kuuliaisuus oli ilmausta siitä, millaista on olla Herran siunaama. Kuuliaisuudella ei ansaita siunauksia niin, että Jumalalla olisi velvollisuus niitä antaa; kuuliaisuus sen sijaan luo olosuhteet, joissa uskon siunaus voi ilmetä.

`Lue 5. Moos. 5:33. Sanooko Herra Israelille kyseisessä tekstissä, että jos he tottelevat, he ansaitsevat nämä siunaukset ja että hän on nämä siunaukset velkaa kansalle? Vai sanooko hän: Jos tottelette, nämä siunaukset voivat toteutua, sillä kuuliaisuus avaa minulle tien vuodattaa siunaukseni yllenne? Mikä näiden kahden ajatuksen välinen ero on?`