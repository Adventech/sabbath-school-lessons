---
title:  Sitovat Siteet
date:  17/05/2021
---

**”Hän ilmoitti teille liittonsa ehdot, kymmenen käskyn lain, jota teidän tulee noudattaa, ja kirjoitti käskyt kahteen kivitauluun.” (5. Moos. 4:13.)**

Korostamme vahvasti sitä, että liitto on aina armoliitto ja että se on Jumalan ansaitsemattoman suosion lahja niille, jotka astuvat pelastavaan suhteeseen hänen kanssaan. Armo ei kuitenkaan tarkoita sitä, että meillä olisi lupa olla tottelemattomia. Päinvastoin, liitto ja laki liittyvät yhteen; ne ovat erottamattomat.

`Katso jaetta yllä. Miten tiukasti liitto ja laki yhdistetään siinä toisiinsa? Miten jae osoittaa, kuinka olennainen asia laki on liitossa?`

On järkeenkäypää, että lain käsite kuuluu liittoon keskeisenä osana. Jos ymmärrämme liiton muun muassa suhteena, silloin siihen täytyy luoda jonkinlaiset säännöt ja rajat. Kuinka pitkään avioliitto, ystävyys tai liikekumppanuus voisi jatkua, jos niissä ei olisi suoraan sovittuja tai ääneen lausumattomasta yhteisymmärryksestä kumpuavia rajoja tai sääntöjä? Mitä jos aviomies päättäisikin ottaa vaimonsa rinnalle uuden tyttöystävän tai kaveri alkaisi käydä toisen kaverin kukkarolla tai liikekumppani kutsuisi yhtiötoverinsa tietämättä jonkun muun mukaan yritykseen? Tällaiset teot rikkoisivat sääntöjä, lakeja ja periaatteita. Kuinka pitkään suhteet kestäisivät olosuhteissa, joissa laki puuttuu? Siksi tarvitsemme lain asettamat rajat, jotta suhteita voidaan ylläpitää.

Sellaiset ilmaisut, kuten ”laki” (Ps. 78:10), ”säädökset” (Ps. 50:16, RK 2012), ”todistukset” (Ps. 25:10, VKR), ”käskyt” (Ps. 103:18) ja ”sinun sanasi” [Herran sana] (5. Moos. 33:9, RK 2012/VKR) ovat vastaavia tai liittyvät läheisesti sanaan ”liitto”. Selvästikin ”tämän liiton sanat” (Jer. 11:3, 6, 8, RK 2012/VKR) ovat Jumalan lain, säädösten, todistusten ja käskyjen sanoja.

Jumalan liitto Israelin kanssa piti sisällään vaatimuksia, joiden noudattaminen oli tärkeää, jotta se erityinen suhde, jota Jumala etsi kansaansa, saattoi säilyä. Onko asia muuttunut miksikään tänäkään päivänä?

`Mieti ihmistä, johon sinulla on läheinen suhde. Kuvittele mitä suhteelle tapahtuisi, jos sinua ei sitoisi tietyt säännöt, normit tai lait, vaan uskoisit, että sinulla on vapaus tehdä mitä ikinä haluat. Toimisiko suhde?`