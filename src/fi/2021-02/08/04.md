---
title:  'Laki Liitossa (5. Moos. 10:12, 13)'
date:  18/05/2021
---

Mitä tulee ensimmäiseksi mieleesi ajatellessasi lakia? Poliisit, liikennesakot, tuomarit ja vankila? Vai ajatteletko rajoitteita, sääntöjä, määräileviä vanhempia ja rangaistuksia? Vai kenties järjestystä, tasapainoa ja vakautta? Ehkä jopa rakkautta?

Heprean kielen sana tōrā, käännetty sanalla ’laki’, tarkoittaa opetusta tai ohjausta. Sanalla voidaan viitata kaikkiin Jumalan ohjeisiin; niin moraalisiin, tavalliseen siviili- ja yhteiskuntaelämään kuin uskonnolliseen elämäänkin liittyviin. Siihen sisältyy kaikki se viisas ohjaus, jonka Jumala on antanut kansalleen, jotta he voisivat kokea fyysisesti ja hengellisesti yltäkylläistä elämää. Ei ihme, että psalminkirjoittaja kutsui siunatuksi miestä, joka ”löytää ilonsa Herran laista, tutkii sitä päivin ja öin” (Ps. 1:2).

Kun luemme lakia tai Tooraa – Mooseksen kirjoihin kirjattuja ohjeita ja opetuksia, joista tuli osa liittoa Israelin kansan kanssa – hämmästymme ohjeitten laajaa kirjoa. Laki koskettaa Israelin kansan elämän jokaista osa-aluetta: maataloutta, siviilihallintoa, sosiaalisia suhteita ja jumalanpalveluselämää.

`Miksi Jumala antoi Israelille näin paljon ohjeita? (Ks.  5. Moos. 10:13.) Millä tavoin nämä ohjeet olivat heidän menestyksekseen?`

Lain tehtävänä liitossa oli tarjota ohjeet uutta elämää varten liittoon astuville ihmisille. Laki esittelee liiton jäsenille Jumalan tahdon, jonka voi tulla tuntemaan sen täydessä merkityksessä vain olemalla uskossa kuuliainen hänen käskyilleen ja muille hänen tahtonsa ilmauksille.

Laki osana elettyä liittosuhdetta osoitti, ettei Israel voinut seurata muiden kansojen tapoja. He eivät voineet elää ainoastaan luonnonlakien, inhimillisten tarpeittensa ja halujensa eivätkä edes pelkästään yhteiskunnallisten, poliittisten ja taloudellisten välttämättömyyksien pohjalta. He saattoivat jatkaa Jumalan pyhänä kansana, pappisvaltakuntana ja erityisaarteena vain olemalla tinkimättömän kuuliaisia Jumalalle kaikilla elämän alueilla.

`Muinaisen Israelin tavoin mekin olemme saaneet paljon ohjeita liittyen kristillisen elämän joka alueeseen profetian lahjan kautta. Miksi meidän tulisi nähdä nämä ohjeet Jumalan lahjana sen sijaan, että pitäisimme niitä häiriötekijöinä? (Vrt. Room. 9:32.)`