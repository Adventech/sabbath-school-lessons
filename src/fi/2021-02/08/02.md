---
title:  'Israelin Valinta (5. Moos. 7:7)'
date:  16/05/2021
---

Juutalaisessa perinteessä on opetettu, että Jumala teki liiton Israelin kanssa vain siksi, että muut kansat hylkäsivät liiton ensin. Vaikkei näkemykselle löydy perusteita Raamatusta, se auttaa kuitenkin tajuamaan sen, ettei Herra valinnut heprealaista kansaa siksi, että he olisivat ansainneet tuon kunnian ja ne etuoikeudet, jotka Herra heille antoi. Heillä ei ollut mitään omia ansioita, jotka olisivat tehneet heidät Jumalan rakkauden ja valinnan arvoisiksi. He olivat vähälukuinen ryhmä orjuutettuja heimoja, poliittisesti ja sotilaallisesti heikkoja. Lisäksi mitä kulttuuriin ja uskontoon tuli, he olivat mitäänsanomatonta, sekarotuista kansaa ilman vaikutusvaltaa. Syy Israelin valintaan löytyy siis Jumalan rakkauden ja armon salaisuudesta.

**Meidän tulee olla varovaisia tarkastellessamme ajatusta valinnasta, sillä siinä on ainekset mahdollisiin teologisiin väärinkäsityksiin. Mitä varten Jumala valitsi Israelin? Oliko hänen tarkoituksensa lunastaa Israel ja jättää muut valitsematta eli hylätä heidät kadotukseen? Vai valittiinko Israel kanavaksi, jonka kautta maailmalle tarjottaisiin samaa kuin Israelille? Miten seuraavat jakeet auttavat vastaamaan näihin kysymyksiin?**

`2. Moos. 19:6`

`Jes. 56:7`

`Hepr. 2:9`

Adventisteina haluamme ajatella itseämme nykypäivän Israelina, jonka Herra on kutsunut lunastussanoman julistajaksi maailmalle kolmen enkelin sanoman asiayhteydessä, vaikka emme olekaan ainoat lunastetut. Uskomme, että meillä on jotakin sellaista sanottavaa, mitä kukaan muu ei julista. Näin oli periaatteessa myös muinaisen Israelin kohdalla. Israelin valinnan tarkoituksena ei ollut muuttaa heprealaista kansaa jonkinlaiseksi etuoikeutettujen kerhoksi, jotka rohmuaisivat itselleen pelastus- ja lunastuslupauksen. Päinvastoin, jos me uskomme, että Kristus kuoli koko ihmiskunnan puolesta (Hepr. 2:9), silloin Herran Israelille tarjoamaa lunastusta tarjottiin myös koko maailmalle. Israelin oli tarkoitus olla kanava, jonka kautta lunastus tehtäisiin tunnetuksi. Meidän seurakuntamme on kutsuttu tekemään tätä samaa.