---
title:  'Synti, Uhri Ja Hyväksyntä (Hepr. 9:22)'
date:  07/06/2021
---

Vanhan testamentin ajan syntiselle Jumalan määräämä tapa vapautua synnistä ja syyllisyydestä oli uhrata eläimiä. Israelin uhrikäytännöt on kerrottu yksityiskohtaisesti 3. Mooseksen kirjassa luvuissa 1–7. Erityisen tarkasti kiinnitettiin huomiota siihen, miten verta erilaisissa uhreissa käsiteltiin ja miten se hävitettiin. Veren rooli uhrirituaaleissa on yksi israelilaisten uhreja yhdistävä tekijä.

Ihminen, joka oli tehnyt syntiä – ja rikkonut näin liittosuhdetta ja sitä säädellyttä lakia vastaan – saattoi päästä takaisin entiseen yhteyteen Jumalan ja lähimmäisten kanssa tuomalla eläinuhrin sijaisenaan. Uhrit riitteineen olivat Jumalan määräämä keino puhdistua synnistä ja syyllisyydestä. Ne oli asetettu puhdistamaan syntinen, siten että verta pirskottelemalla siirrettiin yksilön synti ja syyllisyys pyhäkköön, ja näin palautettiin katumuksentekijä siihen täyteen liittoyhteyteen, joka hänellä oli persoonalliseen, pelastavaan Jumalaan.

`Kuinka yllä esitetyt ajatukset auttavat meitä ymmärtämään eilisen tutkisteluosuuden lopussa olleita kysymyksiä?`

`Mitä profeetallista merkitystä eläinuhreilla oli? (Jes. 53:4–12; Hepr. 10:4.)`

Vanhan testamentin eläinuhrit olivat Jumalan määräämä keino, jolla syntinen pääsi eroon synnistään ja syyllisyydestään. Uhrit saivat synnintekijän aseman muuttumaan syyllisestä anteeksisaaneeseen ja kuoleman ansaitsevasta Jumalan liittoyhteyteen palautettuun. Eläinuhrit olivat kuitenkin luonteeltaan myös profeetallisia. Mikään eläin ei loppujen lopuksi ollut riittävä sijainen sovittamaan ihmisten syntejä ja syyllisyyttä. Heprealaiskirjeen kirjoittaja toteaa: ”Mahdotontahan on, että härkien ja pukkien veri poistaisi synnit.” (Hepr. 10:4.) Niinpä eläinuhrin oli tarkoitus osoittaa tulevaisuuteen, siihen hetkeen, kun Jumalan jumalallis-inhimillinen Palvelija tulisi ja kuolisi sijaiskuoleman maailman syntien tähden. Tämän prosessin kautta syntinen saa anteeksi ja Herra voi hyväksyä hänet. Tälle perustalle liittosuhde rakentuu.

`Mitä opetuksia eläinuhrien on tarkoitus antaa sinulle synnin hinnasta?`