---
title:  Uuden Liiton Ylipappi
date:  09/06/2021
---

Maallisessa pyhäkössä, jossa Jumala valitsi asua kansansa keskellä, kaikki pyöri eläinuhrien ympärillä. Pyhäkköpalvelus ei kuitenkaan päättynyt näiden eläinten surmaamiseen. Pappi vei vielä eläimen veren pyhäkköön syntisen puolesta sen jälkeen, kun uhrieläin oli tapettu.  

Tämä koko toimitus oli esikuva tai symboli siitä, mitä Kristus tekisi maailman puolesta. Aivan kuten symbolit (pyhäkköpalvelusrituaalit) eivät päättyneet eläimen kuolemaan, samoin Kristuksen työ meidän puolestamme ei päättynyt hänen kuolemaansa ristillä.

`Lue Hepr. 8:1–6. Rukoile jakeita lukiessasi. Pyydä Herraa auttamaan sinua ymmärtämään, mitä tässä sanotaan ja miksi meidän on tärkeää se tietää. Kirjoita sitten ylös omin sanoin, mikä Herran viesti meille on näissä jakeissa. Miten nämä jakeet auttavat meitä ymmärtämään uutta liittoa?`

Aivan kuten vanhan liiton aikana oli maallinen pyhäkkö, papisto ja sen palvelustyö, samoin uuden liiton aikana on taivaallinen pyhäkkö, taivaallinen papisto ja palvelustyö taivaassa. Se, mikä vanhassa liitossa oli vain symbolia, esikuvaa ja varjoa (Hepr. 8:5), on tullut todellisuudeksi uudessa liitossa.

Sen sijaan, että meillä olisi moraalista tietämätön eläin sijaiskärsijänämme, meillä on synnitön Jeesus; eläimen veren sijaan meillä on Kristuksen veri; ihmiskäsin tehdyn pyhäkön sijaan meillä on todellinen pyhäkköteltta, ”jota ei ole pystyttänyt ihminen vaan Herra itse” (Hepr. 8:2); ja syntisen, erehtyväisen papin sijaan meillä on Jeesus ylipappinamme toimittamassa palvelusta meidän hyväksemme. Pitäen kaiken tämän mielessä mieti Paavalin sanoja: ”Kuinka sitten me voisimme välttää rangaistuksen, jos emme pidä arvossa sitä suurta pelastusta – –?” (Hepr. 2:3.)

`Jeesus eli synnittömän elämän sinun puolestasi, hän kuoli puolestasi ja nyt hän on taivaan pyhäkössä toimittamassa palvelusta puolestasi. Hän teki kaiken tämän pelastaakseen sinut synnin kammottavilta ja lopullisilta seurauksilta. Yritä parin seuraavan päivän aikana kertoa tästä mahtavasta uutisesta jollekulle, jonka olisi mielestäsi hyvä kuulla tämä.`