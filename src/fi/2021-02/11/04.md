---
title:  Sijaiskärsijä
date:  08/06/2021
---

**”[Kristus] – – uhrasi itsensä meidän syntiemme tähden pelastaakseen meidät nykyisestä pahasta maailmasta, niin kuin oli Jumalan, meidän Isämme, tahto.” (Gal. 1:4.)**

Yksi Uuden testamentin avainteemoja (ellei peräti tärkein teema) on se, että Jeesus Kristus kuoli uhrina maailman syntien tähden. Tämä totuus on koko pelastussuunnitelman perusta. Sellaisessa teologiassa, jossa kiistetään Kristuksen veren aikaansaama sovitus, kiistetään koko kristinuskon ydin. Veretön risti ei voi pelastaa ketään.

`Mietiskele päivän tekstiä ja vastaa sitten seuraaviin kysymyksiin: Tarjoutuiko Jeesus vapaaehtoisena kuolemaan? Kenen puolesta hän kuoli? Mitä hänen kuolemansa sai aikaan?`

Sijaiskärsijä on avain koko pelastussuunnitelmaan. Syntiemme tähden me ansaitsemme kuoleman. Kristus, rakkaudestaan meitä kohtaan, ”uhrasi itsensä meidän syntiemme tähden” (Gal. 1:4). Hän kuoli kuoleman, jonka me olisimme ansainneet. Kristuksen kuolema sijaisuhrina syntisten puolesta on se suuri totuus, josta kaikki muukin totuus kumpuaa. Toivomme ennallistamisesta, vapaudesta, anteeksiannosta ja ikuisesta elämästä paratiisissa lepää Jeesuksen työn varassa, kun hän antoi itsensä syntiemme puolesta. Ilman tätä uskomme olisi merkityksetöntä. Voisimme yhtä hyvin panna toivomme ja luottamuksemme kalaa esittävään patsaaseen. Pelastus tulee vain veren kautta – Kristuksen veren kautta.

`Etsi seuraavat raamatunpaikat: Matt. 26:28; Ef. 2:13; Hepr. 9:14; 1. Piet. 1:19. Mitä jakeet kertovat verestä? Mikä rooli verellä on pelastussuunnitelmassa?`

”Ei Jumala tahdo sinun masentuneena kiduttavan sieluasi sillä pelolla, ettei Jumala ota sinua vastaan, koska olet syntinen ja kelvoton. – – Voit sanoa: ’Tiedän että olen syntinen, ja siksi tarvitsen Vapahtajaa. – – En voi vaatia pelastusta minkään ansion tai hyvyyden perusteella, mutta esitän Jumalalle sen kaikki sovittavan veren, jolla tahraton Jumalan Karitsa ottaa pois maailman synnin. Vain tähän voin vedota.’” (Päi 114.)