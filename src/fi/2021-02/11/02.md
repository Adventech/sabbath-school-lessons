---
title:  Osapuolten Väliset Suhteet
date:  06/06/2021
---

**”Minä pystytän asumukseni teidän keskellenne enkä väsy teihin, vaan vaellan teidän mukananne ja olen teidän Jumalanne, ja te olette minun kansani.” (3. Moos. 26:11, 12.)**

Erään asian tulisi olla tähän mennessä selvää: oli kyse sitten vanhasta tai uudesta liitosta, kummassakin Herra etsii läheistä, rakastavaa suhdetta kansaansa. Itse asiassa yksi liittojen perustehtävistä on auttaa muodostamaan (paremman sanan puutteessa) ”säännöt” tuota suhdetta koskien.

Osapuolten välinen suhde on liitossa keskeistä, oli kyse mihin tahansa aikaan tai asiayhteyteen sijoittuvasta liitosta. Jotta suhde voi olla olemassa, siihen tarvitaan vuorovaikutusta, viestintää ja yhteydenpitoa, erityisesti kun on kyse syntiin langenneista ja epäilevistä ihmisistä. Tietäen tämän Herra teki aloitteen varmistaakseen, että voisi ilmaista itsensä meille tavoilla, joiden kautta me langenneen luontomme rajoittamat ihmiset pääsisimme merkitykselliseen yhteyteen hänen kanssaan.

`Lue 2. Moos. 25:8, jossa Herra käskee Israelia rakentamaan hänelle pyhäkön. Mitä syitä Herra antaa sille, että haluaa heidän tekevän tämän?`

Vastaus kysymykseen nostaa esiin toisen kysymyksen: Miksi? Miksi Herra haluaa asua kansansa keskellä?

Ehkä totuus löytyy yllä mainituista kahdesta raamatunpaikasta. Huomaa, miten Herra haluaa pystyttää asumuksensa heidän keskellensä eli asua heidän joukossaan. Sitten hän sanoo, ettei hän väsy heihin. Ja vielä hän sanoo, että hän vaeltaa heidän mukanaan ja on heidän Jumalansa ja he ovat hänen kansansa (3. Moos. 26:11, 12). Katso, mitä kaikkea jakeisiin kuuluu. Jälleen kerran suhdenäkökulma tulee esille hyvin selvästi.

`Tarkastele ajatus ajatukselta kohtia 3. Moos. 26:11, 12 ja 2. Moos. 25:8. Kirjoita ylös, miten kaikki eri osat sopivat yhteen siitä näkökulmasta, että Herra etsii suhdetta kansansa kanssa? Keskity erityisesti kohtaan, jossa sanotaan ”enkä väsy teihin”. Mikä pyhäkössä tarjoaa keinon, jolla Herra voi hyväksyä langenneet, syntiset ihmiset, ja miksi se on niin tärkeää liiton muodostamisen prosessissa?`