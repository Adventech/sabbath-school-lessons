---
title:  'Taivaallinen Pyhäkköpalvelus (Hepr. 9:24)'
date:  10/06/2021
---

Tutki Hepr. 9:24 asiayhteydessään, jossa käsitellään Kristuksen palvelustyötä taivaassa meidän hyväksemme hänen uhrikuolemansa jälkeen. Keskity jakeen loppuosaan – siihen, että Kristus on nyt Jumalan edessä puhumassa meidän puolestamme.

Mieti, mitä tämä tarkoittaa. Meillä syntisillä ja langenneilla ihmisillä, jotka Jumalan kirkkaus kuluttaisi, jos joutuisimme sen nyt kohtaamaan, on pahoista, Jumalan lakia vastaan räikeästikin rikkoneista teoistamme huolimatta joku, joka on nyt Jumalan edessä puhumassa meidän puolestamme. Meillä on edustaja, joka seisoo Isän edessä meidän puolestamme. Mieti, miten rakastava, anteeksiantava ja hyväksyvä Kristus oli maan päällä eläessään. Hän on nyt meidän välittäjämme taivaassa!

Jeesus ei ainoastaan kärsinyt ristillä rangaistusta meidän syntiemme tähden (1. Piet. 2:24), vaan lisäksi hän seisoo nyt Jumalan edessä välittäjänä taivaan ja maan, ihmisen ja Jumalan välillä.

Jeesus, joka on sekä Jumala että ihminen (synnitön, täydellinen ihminen), on ainoa, joka voi kuroa umpeen synnin aiheuttaman kuilun ihmisen ja Jumalan välillä. Hänessä meillä on ihminen, joka ymmärtää kaikki koettelemuksemme, kärsimyksemme ja kiusauksemme (Hepr. 4:14, 15), ja joka edustaa meitä Isän edessä.

`”Jumala on yksi, ja yksi on välittäjä Jumalan ja ihmisen välillä, ihminen Kristus Jeesus. Hän antoi itsensä lunnaiksi kaikkien puolesta, todistukseksi Jumalan tarkoituksesta, kun oikea aika oli tullut.” (1. Tim. 2:5, 6.) Missä kahdessa roolissa Jeesus on tekstin mukaan ja millaisina esikuvina ne näkyivät maallisessa pyhäkköpalveluksessa?`

Jeesuksen ansiosta katuvilla syntisillä on taivaassa Isän edessä edustaja, joka on ansainnut heidän puolestaan sen, mitä he itse eivät olisi koskaan voineet ansaita: täydellisen vanhurskauden. Se on ainoa, jonka varassa voi kestää Jumalan edessä. Kärsimystensä kautta täydelliseksi tehdyssä vanhuskaudessaan (Hepr. 2:10) Jeesus seisoo Jumalan edessä vaatien meille anteeksiantoa ja vapautta synnin vallasta, sillä ilman näitä meillä ei olisi toivoa nyt eikä tuomiolla.