---
title:  'Uusi Liitto (Jer. 31:31–33)'
date:  08/04/2021
---

Jer. 31:31–33 on ensimmäinen Vanhan testamentin teksti, joka mainitsee ”uuden liiton”. Ajatus on liitetty Israelin pakkosiirtolaisuudesta paluun yhteyteen ja siinä puhutaan siitä siunauksesta, jonka kansa saa Jumalalta. Jälleen kerran, kuten muissakin tapauksissa, Jumala on aloitteentekijänä liitossa, ja hän on se, joka täyttää liiton armonsa kautta.

Huomaa jakeissa käytetty kieli. Jumala viittasi itseensä aviomiehenä; hän puhui lakinsa kirjoittamisesta heidän sydämeensä; käyttäen Abrahamin kanssa tehdyn liiton kieltä hän sanoo, että hän on oleva heidän Jumalansa ja he ovat hänen kansansa. Niinpä liitto ei ole vain jokin laillisesti sitova sopimus – sellainen, joita voi nähdä tämän päivän oikeudenkäynneissäkin, vaan siinä on kyse paljon enemmästä.

`Lue Jer. 31:33. Vertaa sitä kohtaan 2. Moos. 6:7, jossa kerrotaan lisää Israelin kanssa tehdystä liitosta. Mikä on jälleen se keskeinen asia, joka nousee tässä esiin? Mitä Jumala haluaa kansaltaan?`

`Lue Jer. 31:34. Vertaa jaetta kohtaan Joh. 17:3. Mikä on keskeisin asia, jonka Herra tekee rakentaakseen perustaa tälle suhteelle?`

Jer. 31:31–34 voidaan nähdä sekä armon että kuuliaisuuden elementtejä, aivan kuten aiemmissakin liitoissa. Jumala antaa heidän syntinsä anteeksi, Jumala astuu suhteeseen heidän kanssaan ja Jumala vuodattaa armonsa heidän elämäänsä. Tämän seurauksena ihmiset yksinkertaisesti tottelevat häntä. Ei millään ulkoa opitulla, mekaanisella tavalla vaan puhtaasti siksi, että he rakastavat häntä ja haluavat palvella häntä. Tällainen on pääpiirteinen kuvaus liittosuhteesta, jollaisen Herra haluaa kansansa kanssa.

`Miten ymmärrät ajatuksen laista, joka on kirjoitettu sydämeemme?  Tarkoittaako se sitä, että laista tulee meille omakohtainen ja henkilökohtainen asia – jotakin sellaista, jota voimme tulkita ja soveltaa oman sydämemme henkilökohtaisten mieltymysten mukaan? Vai tarkoittaako se jotakin muuta? Jos se tarkoittaa jotakin muuta, niin mitä?`