---
title:  Perusasioita Liitosta
date:  04/04/2021
---

**”[N]iin minä otan sinut liittoon kanssani ja teen suureksi sinun jälkeläistesi määrän.” (1. Moos. 17:2.)**

”Heprean kielen ’liitoksi’ käännetty sana (esiintyy 287 kertaa Vanhassa testamentissa) on berīt. Se voitaisiin kääntää myös sanoilla ’testamentti’ tai ’viimeinen tahto’. Sanan alkuperä on epäselvä, mutta se on alkanut tarkoittaa asiaa, joka sitoo kaksi osapuolta toisiinsa. Sitä käytettiin tarkoittamaan erilaisia ’sidoksia’; niin ihmisten keskinäisiä kuin ihmisen ja Jumalan välisiä. Sanan yleisen käyttötavan mukaan liiton molemmat osapuolet ovat ihmisiä, mutta sanalla on lisäksi uskonnollinen käyttötapa, jossa liitto on Jumalan ja ihmisen välinen. Uskonnollinen käyttötapa oli sanan yleiselle käyttötavalle perustuva kielikuva, jolla oli vain syvällisempi konnotaatio [sivumerkitys].” – J. Arthur Thompson, ”Covenant (OT)”, The International Standard Bible Encyclopedia, uusittu painos (Grand Rapids, MI: William B. Eerdmans Publishing Company, 1979), osa 1, s. 790.

Kuten avioliittosopimuksessa, raamatullisessa liittosopimuksessa määritellään sekä osapuolten suhde että heidän keskinäinen sopimuksensa. Raamatullinen liitto sisältää seuraavat kolme piirrettä:

1.	Jumala vahvisti liiton lupaukset valalla (Gal. 3:16; Hepr. 6:13, 17).
2.	Liiton velvoite oli kuuliaisuus Jumalan tahtoa kohtaan ­sellaisena kuin se oli ilmoitettu kymmenessä käskyssä  (5. Moos. 4:13).
3.	Pelastussuunnitelma Kristuksessa on se tapa, jolla Jumalan liittovelvoitteet voidaan täyttää (Jes. 42:1, 6).

`Katso yllä lueteltuja elementtejä (lupaukset, kuuliaisuus, pelastussuunnitelma). Miten ne näkyvät omassa vaelluksessasi yhdessä Herran kanssa?`

Vanhan testamentin esikuvallinen uhrijärjestelmä opetti ihmisiä ymmärtämään koko pelastussuunnitelmaa. Sen symbolien kautta ihmiset oppivat harjoittamaan uskoaan tulevaan Lunastajaan. Rituaalien kautta katuva sai anteeksiannon ja vapautui syyllisyydestä. Liiton siunaukset säilyivät ennallaan ja hengellinen kasvu saattoi jatkua, vaikka ihminen epäonnistui pitämään oman osuutensa liittosopimuksesta.