---
title:  Liitto Nooan Kanssa
date:  05/04/2021
---

**”[M]utta sinun kanssasi minä teen liiton. Sinun tulee mennä arkkiin ja ottaa mukaan poikasi, vaimosi ja poikiesi vaimot.” (1. Moos. 6:18.)**

Tässä jakeessa sana ”liitto” esiintyy ensimmäistä kertaa Raamatussa. Jumala on juuri kertonut Nooalle päätöksestään tuhota maailman. Vaikka tuho tulee maailmanlaajuisen vedenpaisumuksen muodossa, Jumala ei hylkää luomaansa maailmaa. Hän tarjoaa ihmisille edelleen liittosuhdetta, joka astui voimaan heti syntiinlankeemuksen jälkeen. Jumala itse on Nooan turvallisuuden tae. Liittonsa pitävänä Jumalana Herra lupaa suojella niitä, jotka suostuvat hänen kanssaan kuuliaisuuteen johtavaan liittosuhteeseen.

`Oliko Nooan kanssa tehty liitto yksipuolinen? Ajatus liitosta pitää jo itsessään sisällään ajatuksen useammasta osapuolesta. Velvoittiko liitto Nooaa johonkin? Mitä vastaukset näihin kysymyksiin opettavat meille?`

Jumala kertoo Nooalle, että on tulossa vedenpaisumus ja maailma tulee tuhoutumaan. Jumala tekee kuitenkin Nooan kanssa sopimuksen, jossa lupaa pelastaa Nooan ja tämän perheen. Panokset ovat korkeat, sillä jos Jumala ei pitäisikään lupaustaan, Nooa ei voisi tehdä mitään pelastaakseen itseään, vaan hän pyyhkiytyisi pois muun maailman mukana.

Jumala sanoi, että hän tekisi liiton Nooan kanssa. Sana ”liitto” itsessään kertoo siitä, että tarkoituksena on pitää kiinni siitä, mitä lupaa. Kyse ei ole vain epävakaasta päähänpälkähdyksestä. Sana itsessään on täynnä sitoutumista. Kuvittele, että Herra olisi sanonut Nooalle: ”Maailma tuhoutuu kauheassa tulvassa ja minä saatan pelastaa sinut tai saatan jättää pelastamatta. Tee kuitenkin näin, näin ja näin, ja sitten katsomme, mitä tapahtuu. En kuitenkaan anna mitään takuita.” Tällainen lausunto ei olisi sisältänyt sellaista vakuutusta ja lupausta, joka sanaan ”liitto” kuuluu.

`Jotkut väittävät vedenpaisumusta paikalliseksi tulvaksi. Jos katsomme mitä Jumala lupasi 1. Moos. 9:15 (ks. myös Jes. 54:9), niin aina kun tulee uusi paikallinen tulva, Jumala pettäisi liittolupauksensa. Toisaalta taas se, ettei toista maailmanlaajuista tulvaa ole tullut, todistaa Jumalan liittolupauksen olevan voimassa. Mitä tämä kertoo Jumalan lupausten luotettavuudesta?`