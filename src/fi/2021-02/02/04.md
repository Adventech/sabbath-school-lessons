---
title:  Liitto Abramin Kanssa
date:  06/04/2021
---

`Lue 1. Moos. 12:1–3. Tee luettelo niistä lupauksista, jotka Jumala antoi Abramille.`

`Yksi Jumalan Abramille antamista lupauksista kuuluu: ”– – sinun saamasi siunaus tulee siunaukseksi kaikille maailman kansoille.” (1. Moos. 12:3.) Mitä tämä tarkoittaa? Miten maailman kaikki sukukunnat tulevat siunatuiksi Abramin kautta? Katso Gal. 3:6–9. Millä tavoin näet tässä varhaisessa lupauksessa lupauksen Jeesus Messiaasta? Katso Gal. 3:29.`

Tässä ensimmäisessä muistiin kirjatussa Jumalan ilmoituksessa Abramille Jumala lupaa astua läheiseen ja kestävään suhteeseen tämän kanssa. Tämän hän tekee, vaikkei ole vielä maininnut liittoa, jonka hän tekisi myöhemmin (1. Moos. 15:4–21; 1. Moos. 17:11–14). Tuossa hetkessä Jumala tarjoaa ihmisen ja Jumalan välistä suhdetta, jolla on suuri merkitys. Jumalan itsensä antama lupaus (1. Moos. 12:1–3) on täynnä syvyyttä ja suuruutta.

Lisäksi Abram saa yhden yksittäisen, mutta kovasti koettelevan käskyn: ”Lähde maastasi.” Hän totteli uskossa (Hepr. 11:8), mutta ei siksi, että saisi luvatut siunaukset. Hänen kuuliaisuutensa oli uskossa kurottautumista siihen rakastavaan suhteeseen, jonka Jumala halusi heidän välilleen luoda. Toisin sanoen, Abram jo uskoi ja luotti Jumalaan ja piti tämän lupauksia luotettavina. Ei hän muutoin olisi jättänyt perhettään ja esi-isiensä maata suunnatakseen tuntemattomiin paikkoihin. Abramin kuuliaisuus osoitti hänen uskonsa sekä ihmisille että enkeleille.

Abram paljasti jo tuolloin, mikä on uskon ja tekojen välinen suhde. Me pelastumme uskosta – uskosta, jota seuraavat kuuliaisuuden teot. Ensin tulee lupaus pelastuksesta; teot tulevat vasta sitten. Vaikka ilman kuuliaisuutta ei voi olla mitään liittosuhdetta eikä sen tuomia siunauksia, kuuliaisuus on silti vain uskon vastaus siihen, mitä Jumala on jo tehnyt. Tällainen usko kuvaa hyvin periaatetta, joka löytyy 1. Joh. 4:19: ”Me rakastamme, koska Jumala on ensin rakastanut meitä.”

`Lue 1. Moos. 15:6. Millä tavoin jae osoittaa kaikkien liittolupausten perustan? Miksi tämä siunaus on kaikista siunauksista kallisarvoisin?`