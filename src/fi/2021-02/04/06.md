---
title:  Liiton Velvoitteet
date:  22/04/2021
---

**”Minähän olen valinnut hänet, että hän käskisi poikiaan ja jälkeentulevaa sukuaan pysymään Herran tiellä ja noudattamaan oikeutta ja vanhurskautta, jotta minä voisin täyttää sen lupauksen, jonka olen Abrahamille antanut.” (1. Moos. 18:19.)**

Kuten olemme nähneet, liitto on aina armoliitto. Jumala tekee puolestamme sen, mitä emme koskaan voisi itse tehdä. Liitto Abrahamin kanssa ei poikkea tästä millään tavalla.

Armossaan Jumala on valinnut Abrahamin työkalukseen avustamaan pelastussuunnitelman julistamisessa maailmalle. Jumalan liittolupausten täyttyminen liittyi kuitenkin Abrahamin halukkuuteen toimia vanhurskaasti ja totella Jumalaa uskossa. Ilman Abrahamin kuuliaisuutta Jumala ei olisi voinut käyttää häntä.

1. Moos. 18:19 osoittaa, kuinka armo ja laki liittyvät toisiinsa. Jae alkaa armolla (”Minähän olen valinnut hänet”) ja sitten seuraa tieto siitä, että Abraham tottelee Herraa ja saa perheensäkin tottelemaan. Usko ja teot esiintyvät tässä siis hyvin tiiviinä parina, kuten niiden tuleekin. (Ks. Jaak. 2:17.)

`Huomaa kuitenkin 1. Moos. 18:19 ilmaisutapa, varsinkin jakeen loppuosa. Mitä siinä sanotaan Abrahamin kuuliaisuudesta? Vaikka kuuliaisuus ei ole keino saavuttaa pelastusta, minkälainen arvo sille tässä kuitenkin annetaan? Voisiko liitto jakeen mukaan toteutua ilman kuuliaisuutta? Perustele vastauksesi.`

Liiton siunauksista ei voitaisi nauttia eivätkä ne säilyisi, jos edunsaajat eivät täyttäisi tiettyjä ehtoja. Liiton perustamiseen ei tarvittu ehtoja, mutta liittoon oli määrä reagoida rakkaudella, uskolla ja kuuliaisuudella. Ehtojen täyttyminen olisi osoitus ihmisen ja Jumalan välisestä suhteesta. Kuuliaisuus oli keino, jonka kautta Jumala saattoi täyttää liittolupauksensa kansalleen.

Liiton rikkominen tottelemattomuuden kautta olisi uskottomuutta luodulle suhteelle. Kun liitto rikotaan, siinä ei rikota lahjan saamisen ehtoa vaan lahjan täyttymisen ehtoa.

`Keksitkö esimerkkejä, joko Raamatusta tai omasta elämästäsi, jolloin tottelemattomuus tekee liitto­lupausten toteutumisesta mahdotonta? Miten asia saataisiin korjattua?`