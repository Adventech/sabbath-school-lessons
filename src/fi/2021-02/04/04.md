---
title:  'Abramista Abrahamiksi 1. Moos. 17:4, 5)'
date:  20/04/2021
---

Jumalan nimet kantavat mukanaan hengellisiä ja teologisia merkityksiä, mutta niin tekevät myös muut nimet. Muinaisen Lähi-idän ihmisten nimet eivät olleet vain merkityksettömiä nimiä, joilla erottaa joku toisista, kuten nimet meillä usein ovat. Sillä, antaako tytölleen nimen Maria tai Susanna, ei ole kovin paljon väliä tänä päivänä. Muinaisille seemiläisille ihmisten nimet olivat kuitenkin täynnä hengellistä merkitystä. Kaikilla seemiläisillä ihmisten nimillä on jokin merkitys, ja se voidaan yleensä ilmaista lyhyenä fraasina tai lauseena, joka sisältää toiveen tai jonkinlaisen kiitollisuuden ilmauksen vanhemman osalta. Esimerkiksi nimi Daniel tarkoittaa ’Jumala on tuomari’; Joel tarkoittaa ’Jahve on Jumala’; tai Naatan merkitsee ’Jumalan lahja’.

Nimiin liittyvien merkitysten tähden niitä vaihdettiin usein vastaamaan ihmisen elämässä ja olosuhteissa tapahtuneita radikaaleja muutoksia.

**Etsi seuraavat jakeet. Millaisista tilanteista on kyse ja miksi niissä vaihdettiin ihmisten nimiä?**

`1. Moos. 32:28, 29`

`1. Moos. 41:45`

`Dan. 1:7`

Meidän modernisti ajattelevienkaan ei ole vaikeaa ymmärtää, mikä merkitys sillä on, millä nimellä ihmistä kutsutaan. Nimillä voi olla hienovaraisia tai suurempiakin vaikutuksia. Jos jotakuta jatkuvasti nimitetään tyhmäksi tai rumaksi, ja vielä useiden ihmisten taholta, ennemmin tai myöhemmin noilla nimillä voi olla vaikutusta siihen, miten ihminen näkee itsensä. Antamalla ihmiselle tietyn nimen tai vaihtamalla nimeä voi vaikuttaa siihen, miten tämä näkee itsensä ja siten myös siihen, miten hän itse toimii.

Ei ole siis vaikea ymmärtää, miksi Jumala halusi vaihtaa Abramin nimen Abrahamiksi. Abram tarkoittaa ’isä on korotettu’; Abraham tarkoittaa ’kansojen paljouden isä’. Kun katsomme liittolupausta, jossa Jumala sanoo: ”Minä annan sinulle paljon jälkeläisiä, ja sinusta on polveutuva kansakuntia ja kuninkaita” (1. Moos. 17:6), ymmärrämme nimenmuutoksen paremmin. Ehkä se oli Jumalan tapa saada Abraham luottamaan liittolupaukseen, joka annettiin 99-vuotiaalle miehelle, joka oli naimisissa vanhan naisen kanssa, joka oli ollut siihen asti hedelmätön. Jumala vaihtoi nimen lisätäkseen Abrahamin uskoa Jumalan hänelle antamiin lupauksiin.