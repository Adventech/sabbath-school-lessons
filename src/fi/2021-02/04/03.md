---
title:  El Shaddai
date:  19/04/2021
---

**”Kun Abram oli yhdeksänkymmenenyhdeksän vuoden ikäinen, Herra ilmestyi hänelle ja sanoi: ’Minä olen Jumala, Kaikkivaltias. Vaella koko sydämestäsi minun tahtoni mukaisesti[.]’” (1. Moos. 17:1.)  Jahve oli ilmestynyt Abrahamille usein aiemminkin (1. Moos. 12:1, 7; 13:14; 15:1, 7, 18). Nyt Jahve ilmestyy jälleen Abramille (”Herra ilmestyi hänelle”) esitellen itsensä Kaikkivaltiaana Jumalana. Tällä nimellä häntä kutsutaan vain 1. Mooseksen kirjassa ja Jobin kirjassa. Nimi ”Kaikkivaltias Jumala” koostuu kahdesta osasta: ensimmäinen on El, joka on seemiläisten perusnimi Jumalalle. Vaikka nimen toisen osan – Šaddai – merkitys ei ole täysin varma, käännös ’Kaikkivaltias’ vaikuttaa tarkimmalta. (Vrt. Jes. 13:6 ja Joel 1:15.) Nimi tuo esille vastakohtaisuuden Jumalan voiman ja ihmisen heikkouden välillä.**

`Lue 1. Moos. 17:1–6. Miksi Herra halusi tuossa hetkessä korostaa Abramille valtaansa ja voimaansa? Mitä sellaista Jumala sanoi, joka vaatisi Abramia luottamaan tuohon voimaan ja mahtiin? Katso jae 6.`

Kirjaimellisesti 1. Moos. 17:1–6 kuuluisi: ”Jahve ilmestyi Abramille ja sanoi: ’Minä olen El Šaddai. Vaella edessäni ja ole täydellinen; ja minä teen liiton itseni ja sinun välille, ja saan sinut lisääntymään runsaasti – – Ja sinusta tulee kansan paljouksien isä – – ja minä teen sinusta sangen hedelmällisen.’” Tämä sama nimi esiintyy myös 1. Moos. 28:3, jossa Iisak sanoo, että El Šaddai on siunaava Jaakobia ja tekevä hänet hedelmälliseksi ja hänen jälkeläisensä monilukuisiksi.

Samantapainen El Šaddai lupaus löytyy 1. Moos. 35:11; 1. Moos. 43:14 ja 1. Moos. 49:25, joissa viitataan Jumalan anteliaisuuteen: El, voiman ja vallan Jumala, ja Šaddai, ehtymättömien rikkauksien Jumala – rikkauksien, joita hän on valmis jakamaan niille, jotka niitä uskossa ja kuuliaisuudessa etsivät.

`”Ruusu yhä tuoksun tois, vaik’ sen nimen vaihtais pois”. Lauseen ajatus on, ettei nimellä ole väliä. Kuinka paljon lohtua ja toivoa kuitenkin saisit, jos Herran nimi olisi ”Hauras Jumala” tai ”Heikko Jumala”? Ks. 1. Moos. 17:1. Vaihda Kaikkivaltias Jumala -nimen tilalle nämä kaksi muuta nimeä. Mitä luottamuksellesi Jumalaan tapahtuisi, jos Herra esittelisi itsensä tällaisilla nimillä? Millä tavoin nimi El Šaddai antaa meille lohtua?`