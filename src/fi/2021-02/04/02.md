---
title:  Jahve Ja Liitto Abrahamin Kanssa
date:  18/04/2021
---

**”Herra sanoi Abramille: ’Minä olen Herra, joka toin sinut Kaldean Urista antaakseni sinun omaksesi tämän maan.’” (1. Moos. 15:7.)**

Nimet ovat joskus kuin tuotemerkkejä. Alamme mieltää niiden liittyvän niin läheisesti tiettyihin ominaisuuksiin, että kun kuulemme kyseisen nimen, ajattelemme heti kyseisiä piirteitä. Mitä ominaisuuksia tulee mieleesi nimistä Albert Einstein, Martin Luther King Jr., Gandhi tai Dorkas? Jokainen heistä liitetään johonkin ideaan tai luonteenpiirteeseen.

**”Heprealaiset ajattelivat aina nimen joko kuvaavan kantajansa henkilökohtaisia ominaisuuksia tai nimen antajan ajatuksia ja tunteita tai nimen antamisen aikaan vallinneita olosuhteita.” (1BC 523.)**

Kun Jumala ensimmäisen kerran ryhtyi liittosuhteeseen Abramin kanssa, hän kertoi tälle nimekseen Jahve [suomennettu sanalla Herra; 1. Moos. 15:7]. Kirjaimellisesti siinä lukisi: ”Minä olen Jahve, joka toin sinut – –.”

Vaikka nimi Jahve esiintyy Vanhassa testamentissa 6 828 kertaa, se on silti jollakin tapaa salaperäinen. Se on muodostettu verbistä hājāh, joka merkitsee ’olla’. Se voisi siis tarkoittaa ’Ikuisesti oleva’,’ Olemassa oleva’, ’Itsestään olemassa oleva’, ’Omassa varassaan oleva’ tai ’Se, joka elää ikuisesti’. Ne jumalalliset ominaisuudet, joita nimi tuntuu korostavan, ovat itsestään olemassaolo sekä uskollisuus. Ne viittaavat Herraan elävänä Jumalana, elämän lähteenä; toisin oli pakanoitten jumalien laita, jotka eivät olleet olemassa muuta kuin palvojiensa mielikuvituksessa.

Jumala itse selittää nimen Jahve merkitystä 2. Moos 3:14: ”Minä olen se joka olen.” Merkitys ilmaisee Jumalan ehdottoman olemassaolon todellisuuden. Samalla se viittaa siihen, miten hän hallitsee mennyttä, nykyistä ja tulevaa.

Jahve on Jumalan henkilökohtainen nimi. Se, että hän käytti tätä nimeä kertoessaan olevansa se, joka toi Abramin pois Kaldean Urista, viittaa ilmoitukseen Jumalan liitosta Abramin kanssa (1. Moos. 12:1–3). Jumala haluaa Abramin tietävän hänen nimensä, koska se paljastaa tiettyjä ominaisuuksia Jumalan identiteetistä ja luonteesta – ja tämä tieto auttaa meitä luottamaan hänen lupauksiinsa (Ps. 9:11; Ps. 91:14).

`Kun ajattelet nimeä Jahve, mitä ominaisuuksia tai luonteenpiirteitä tulee heti mieleesi? Tuleeko mieleesi rakkaus, hyvyys ja huolenpito vai pelko, ankaruus ja kuri? Mitä ajatuksia tulee mieleesi nimestä Jeesus?`