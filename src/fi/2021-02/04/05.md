---
title:  'Liiton Vaiheet (1. Moos. 12:1, 2)'
date:  21/04/2021
---

Näissä kahdessa jakeessa paljastetaan Jumalan Abramille antaman liittolupauksen ensimmäinen vaihe (niitä on kaikkiaan kolme). Jumala lähestyi Abramia, antoi tälle käskyn ja sitten lupauksen. Lähestyminen ilmaisee Jumalan armoon perustuvan valinnan, jossa hän ottaa Abramin ensimmäiseksi merkittäväksi henkilöksi hänen erityiseen armon liittoonsa. Käsky piti sisällään luottamustestin Jumalaan (Hepr. 11:8). Lupaus taas (1. Moos. 12:1–3, 7), vaikkakin se annettiin nimenomaan Abramin jälkeläisille, on viime kädessä lupaus koko ihmiskunnalle (1. Moos. 12:3; Gal. 3:6–9).

**Toinen vaihe Jumalan liitossa Abramin kanssa tulee esiin 1. Moos. 15:7–18. Missä jakeissa löydämme joitakin ensimmäisen vaiheen askelista?**

`Jumala lähestyy ihmistä? Missä jakeissa?`

`Ihminen kutsutaan kuuliaisuuteen? Missä jakeissa?`

`Jumalallinen lupaus? Missä jakeissa?`

Vaiheen kaksi vakavassa rituaalissa Herra ilmestyy Abramille ja kulkee huolella aseteltujen eläinten puolikkaiden välistä. Jokainen noista kolmesta eläimestä teurastettiin ja halkaistiin ja sitten puolikkaat pantiin toisiaan vasten niin, että niiden väliin jäi tilaa. Linnut tapettiin, mutta niitä ei halkaistu. Liittoon ryhtyvien piti kulkea halkaistujen puolikkaiden välistä vannoen symbolisesti ikuista kuuliaisuutta sopimusehdoille, joista näin juhlallisesti sovittiin.

`Kuvaile, mitä tapahtui Abrahamin kanssa tehtävän liiton kolmannessa ja viimeisessä vaiheessa. (Ks. 1. Moos. 17:1–14.)`

Nimen Abraham merkitys korostaa Jumalan halua ja suunnitelmaa pelastaa kaikki ihmiset. ”Monilla kansoilla” tarkoitettiin sekä juutalaisia että pakanakansoja. Uusi testamentti tekee erittäin selväksi, että Abrahamin todellisia jälkeläisiä ovat ne, joilla on Abrahamin usko ja jotka luottavat luvatun Messiaan ansioihin. (Ks. Gal. 3:7, 29.) Jo Abrahamin ajoista lähtien Herran aikeena on ollut pelastaa niin monta ihmistä kuin mahdollista, kuuluivatpa he mihin kansaan tahansa. Jumalan tahto on tuskin muuttunut tänäkään päivänä.