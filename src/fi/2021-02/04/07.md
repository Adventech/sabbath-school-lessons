---
title:  Lisäaineistoa
date:  23/04/2021
---

Lue Ellen White, Alfa ja omega, osa 1, s. 107–115 tai Patriarkat ja profeetat, s. 105–111, ja Alfa ja omega, osa 6, s. 135–142 tai Apostolien teot, s. 144–153.

Sateenkaari on merkki Jumalan liitosta Nooan kanssa. Lue 1. Moos. 17:10 saadaksesi selville, mikä oli merkkinä Jumalan liitosta Abrahamin kanssa. Ympärileikkauksen ”tarkoitus oli 1) erottaa Abrahamin siemen pakanoista (Ef. 2:11), 2) jatkaa Jumalan liiton muistoa eteenpäin (1. Moos. 17:11), 3) edistää moraalisen puhtauden viljelyä (5. Moos. 10:16), 4) edustaa uskosta vanhurskautumista (Room. 4:11), 5) symboloida sydämen ympärileikkausta (Room. 2:29) ja 6) olla esikuvana kristillisestä kasteesta (Kol. 2:11, 12).” (1BC 322, 323.)

Sateenkaari säilyy merkkinä Jumalan lupauksesta maailman loppuun asti, mutta ympärileikkauksen merkki ei säily. Apostoli Paavalin mukaan Abraham vastaanotti ympärileikkauksen merkkinä vanhurskaudesta, jonka hän oli saanut uskomalla Jumalaan (Room. 4:11). Vuosisatojen kuluessa ympärileikkaus oli alkanut kuitenkin olla merkkinä pelastuksesta lakia noudattamalla. Uuden testamentin aikoihin tultaessa ympärileikkaus oli jo menettänyt merkityksensä. Sen sijaan keskeinen elementti on usko Jeesukseen Kristukseen, mikä johtaa kuuliaiseen, muuttuneeseen elämään. Lue Gal. 5:6; Gal. 6:15 ja 1. Kor. 7:18, 19.

**Keskustelunaiheita**

`Keskustelkaa uskon ja tekojen välisestä suhteesta. Voiko olla toista ilman toista? Jos ei, niin miksi ei?`

`”Monia koetellaan yhä samoin kuin Aabrahamia. He eivät kuule Jumalan äänen puhuvan suoraan taivaasta, vaan hän kutsuu heitä sanansa opetuksilla ja kaitselmuksensa tapahtumilla. Heidän on ehkä luovuttava rikkautta ja kunniaa lupaavasta urasta, hylättävä mieluinen ja hyödyllinen seurapiirinsä ja erottava suvustaan lähteäkseen kulkemaan polkua, joka näyttää tarjoavan pelkkiä kieltäymyksiä, vaikeuksia ja uhrauksia. He ovat saaneet Herralta tehtäväkseen työn, mutta joutilas elämä ja ystävien ja sukulaisten vaikutus estäisivät juuri sellaisten luonteenpiirteiden kehittymistä, jotka auttaisivat heitä suorittamaan sen. Hän kutsuu heitä irrottautumaan inhimillisestä vaikutuksesta ja tuesta ja luottamaan yksin häneen, jotta hän voisi ilmaista itsensä heille.” (1AO 108.)  Keskustelkaa sellaisista nykyajan ihmisistä, joiden tiedätte vastanneen tällaiseen kutsuun.`