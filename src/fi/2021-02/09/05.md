---
title:  Pyhityksen Merkki
date:  26/05/2021
---

**”Puhu israelilaisille näin: Totisesti, pitäkää minun sapattini, sillä se on merkkinä meidän välillämme, minun ja teidän, polvesta polveen, jotta tietäisitte, että minä olen Herra, joka pyhitän teidät.” (2. Moos. 31:13, RK 2012.)**

Erityisen rikas sapatista puhuva teksti löytyy 2. Moos. 31:12–17. Tämä kohta tulee heti niiden ohjeiden jälkeen, jotka Herra antoi pyhäkön rakentamiseksi ja sen toimitusten aloittamiseksi (2. Moos. 25:1–31:11).

Ajatus sapatista näkyvänä, ulkoisena ja ikuisena merkkinä Jumalan ja hänen kansansa välillä ilmaistaan tässä tällä tavalla ensimmäistä kertaa. Teksti itsessään pitää sisällään joitakin kiehtovia ajatuksia, joita meidän kannattaa tutkia. Kaksi uutta ajatusta liitetään yhteen tässä tekstissä:

1.	Sapatti tiedon merkkinä.
2.	Sapatti pyhityksen merkkinä.

Tarkastele merkkiä tiedon näkökulmasta. Heprealaisessa ajattelussa tietoon sisältyy älyllinen, sosiaalinen ja emotionaalinen puoli. Tietäminen ei tarkoittanut vain sitä, että tiesi jonkin faktan, etenkään silloin kun kyse oli jostakin henkilöstä. Tietäminen tarkoitti sitä, että ihmisellä oli merkityksellinen suhde tähän toiseen, joka tunnettiin. Siksi Herran tunteminen tarkoitti sitä, että oli oikeassa suhteessa häneen – suhteessa, jossa saattoi palvella häntä (1. Aik. 28:9), pelätä häntä (Jes. 11:2), uskoa häneen (Jes. 43:10), luottaa häneen ja etsiä häntä (Ps. 9:11) ja huutaa häntä avuksi (Jer. 10:25).

`Katso yllä mainitut jakeet. Miten ne auttavat ymmärtämään, mitä Herran tunteminen tarkoittaa?`

Lisäksi sapatilla on merkitystä pyhityksen merkkinä. Se tarkoittaa, että Herra pyhittää kansansa (vrt. 3. Moos. 20:8) tekemällä heistä pyhiä (5. Moos. 7:6).

Pyhitysprosessi on yhtä paljon Jumalan rakkauden työtä kuin hänen pelastus- ja lunastustyönsäkin. Vanhurskauttaminen ja pyhitys ovat molemmat Jumalan tekoja: ”Minä olen Herra, joka pyhitän teidät.” (3. Moos. 20:8, RK 2012/VKR.) Niinpä sapatti on merkki, joka välittää tiedon Jumalasta Pyhittäjänä. ”Sapatti, joka säädettiin maailmalle merkiksi siitä, että Jumala on Luoja, on merkkinä myös siitä, että hän on Pyhittäjä.” (3Ta 13.)