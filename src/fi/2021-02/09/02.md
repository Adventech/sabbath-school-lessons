---
title:  Alkuperä
date:  23/05/2021
---

Sapatista puhutaan usein juutalaisten lepopäivänä. Kuitenkin Raamattu tuo selvästi esille, että sapatti oli olemassa jo kauan ennen kuin juutalaista kansaa oli olemassakaan. Sapatin alkuperä löytyy luomisviikolta.

`Katso 1. Moos. 2:2, 3 ja 2. Moos. 20:11. Mihin tekstit sijoittavat sapatin alkuperän?`

Vaikka 1. Moos. 2:2, 3 ei kutsukaan seitsemättä päivää sapatiksi (nimi mainitaan ensimmäisen kerran 2. Moos. 16:25, 26, 29), sitä sillä kuitenkin tarkoitetaan, kun sanotaan, että ”seitsemäntenä päivänä hän lepäsi kaikesta työstään” (1. Moos. 2:2). Sana ”lepäsi” (hepr. šābat) on sukua subs­tantiiville ”sapatti” (hepr. šabbāt). ”Sanaa ’sapatti’ ei käytetä [kohdassa  1. Moos. 2:2, 3], mutta on varmaa, että kirjoittajan tarkoitus oli vakuuttaa, että Jumala siunasi ja pyhitti seitsemännen päivän sapatiksi.” – G. F. Waterman, The Zondervan ­Pictorial Encyclopedia of the Bible (Grand Rapids, MI: Zondervan ­Publishing House, 1975), osa 5, s. 183. Sapatilla on jumalallinen alkuperä (1. Moos. 2:2, 3), ja se on tarkoitettu siunaukseksi koko ihmiskunnalle.

Mark. 2:27 Jeesus sanoo, että sapatti tehtiin ihmistä varten. ”Ihminen” viittaa koko ihmiskuntaan, ei vain juutalaisiin.

`Miksi Jumala itse lepäsi seitsemäntenä päivänä? Tarvitsiko hän lepoa?`

Jumalan lepäämisen todellinen tarkoitus oli toimia esimerkkinä ihmiskunnalle. Ihmiskunnankin tulisi tehdä töitä kuutena päivänä viikossa ja sitten levätä seitsemännen päivän sapattina. Teologi Karl Barth esitti, että Jumalan lepääminen luomisen lopussa oli osa ”armoliittoa”, johon ihmiskunta oli kutsuttu ”lepäämään hänen kanssaan – – osallistumaan [Jumalan] levosta”. – Church Dogmatics, kirja 3, osa 1 (Edinburgh, Scotland: T&T Clark Ltd., 1958), s. 98.

Rakkaudessaan Jumala kutsui miehen ja naisen sapattina viettämään kanssaan yhteistä aikaa levossa, jotta he voisivat luoda läheisen suhteen häneen, jonka kuvaksi heidät oli luotu. Ystävyyden ja yhteyden oli tarkoitus jatkua ikuisesti. Lankeemuksesta lähtien sapatti on tarjonnut viikoittaisen kohokohdan ihmisen elämään Pelastajansa yhteydessä.