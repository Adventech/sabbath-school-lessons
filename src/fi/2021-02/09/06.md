---
title:  Sapatin Muistaminen
date:  27/05/2021
---

**”Muista pyhittää lepopäivä.” (2. Moos. 20:8.)**

Sapatti oli, ja on, ihmiselle merkki, joka kehottaa muistamaan. Sillä, että tässä käytettiin sanaa ”muistaa”, saattaa olla useita tarkoituksia. Ensinnäkin jonkin asian muistaminen tarkoittaa taaksepäin, menneisyyteen katsomista. Sapatti saa meidät katsomaan luomiseen, jonka huippukohtana oli sapatin asettaminen viikoittaiseksi lepopäiväksi, jolloin voimme aivan erityisellä tavalla olla yhteydessä Jumalaan.

Kehotuksella muistaa on kytkös myös tähän hetkeen. Meidän ei ole tarkoitus vain muistaa sapattia (2. Moos. 20:8), vaan myös pitää huolta, että pyhitämme sen (ks. 5. Moos. 5:12, RK 2012). Niinpä sapatilla on tärkeä merkitys meille myös tänä päivänä ja tässä ajassa.

Sapatin muistaminen saa katseemme kääntymään myös tulevaisuuteen. Ihmisellä, joka muistaa pitää sapatin, on lupaava, rikas ja merkityksellinen tulevaisuus yhdessä sapatin Herran kanssa. Hän pysyy liittosuhteessa, koska hän pysyy Herrassa. Jälleen kerran, kun ymmärrämme liiton suhteeksi Jumalan ja ihmisen välillä, sapatti, joka voi suuresti vahvistaa tuota suhdetta, nousee erityiseen arvoon.

Kun Jumalan kansa muistaa luomisen ja Luojansa, se muistaa samalla Jumalan armolliset pelastusteot (ks. 5. Moos. 5:15, jossa sapatti nähdään tässä yhteydessä Egyptistä vapautumisen merkkinä, symbolina lopullisesta pelastumisesta Jumalassa). Luominen ja uudelleenluominen liittyvät yhteen. Ensimmäinen tekee jälkimmäisen mahdolliseksi. Sapatti on merkki, joka kertoo siitä, että Jumala on maailman Luoja ja meidän pelastuksemme Luoja.

**”Pitämällä hänen sapattinsa pyhänä meidän on määrä osoittaa olevamme hänen kansansa. Hänen sanansa julistaa sapatin merkiksi, jonka avulla pystymme erottamaan lakia noudattavan kansan. – – Ne, jotka pitävät Jumalan lain, ovat yhtä hänen kanssaan suuressa taistelussa, joka alkoi taivaassa Paholaisen ja Jumalan välillä.” (2SM 160.)**

`Katso yllä lainattua lausuntoa Herran palvelijalta. Mikä tekee sapattikäskystä sellaisen, että se saa meidät erottumaan lakia noudattavana kansana kenties enemmän kuin minkään muun käskyn noudattaminen?`