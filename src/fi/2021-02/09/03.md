---
title:  Sapatti Ennen Siinaita
date:  24/05/2021
---

**”Silloin hän sanoi heille: ’Näin on Herra sanonut: Huomenna on lepopäivä, Herran pyhä sapatti. Leipokaa tänään, mitä haluatte leipoa, ja keittäkää, mitä haluatte keittää, mutta ottakaa talteen kaikki, mikä jää yli, ja säilyttäkää se huomisaamuun.” (2. Moos. 16:23.)**

Lukaise läpi 2. Mooseksen kirjan 16. luku – kertomus siitä, miten Israelille annettiin erämaassa mannaa ennen Siinaita. Huomaa, mitä kertomus paljastaa meille:

1.	Vain tavanomainen annos mannaa voitiin kerätä päivittäin, mutta kuudentena päivänä oli kerättävä kaksinkertainen määrä.
2.	Mannaa ei annettu sapattina.
3.	Ylimääräinen annos sapattia varten säilyi kuudentena päivänä kerättynäkin, vaikka muutoin manna ei säilynyt seuraavaan päivään asti.

`Mitä kertomus paljastaa sapatin pyhyydestä jo ennen lain antamista Siinailla? (Ks. 2. Moos. 16:23–28).`

”Itse asiassa sapatin rinnastaminen seitsemänteen päivään, lausunto siitä, että Herra antoi sapatin israelilaisille, ja tieto siitä, että kansa Jumalan käskystä lepäsi seitsemäntenä päivänä, viittaavat kaikki erehtymättömästi siihen, että sapatti asetettiin jo aivan alussa [luomisessa].” – G. F. Waterman, The Zondervan Pictorial Encyclopedia of the Bible, osa 5, s. 184.  2. Moos. 16. luvussa kerrotaan paljon syvällisemmin sapatista kuin ensilukemalta tajuammekaan. Katsopa, mitä kaikkea se opettaa meille:

1.	Mikä päivä on sapatin valmistuspäivä?
2.	Mikä viikonpäivä sapatti on?
3.	Mistä sapatti on peräisin?
4.	Millainen päivä sapatin tulisi olla?
5.	Onko sapatin päivä paastopäivä? 
6.	Onko sapatti Jumalaa kohtaan osoittamamme uskollisuuden mittari?

`Miten tämänhetkinen ymmärryksesi sapatista vastaa sitä, mitä sapatista opetetaan 2. Mooseksen kirjan 16. luvussa?`