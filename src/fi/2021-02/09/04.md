---
title:  Liiton Merkki
date:  25/05/2021
---

**”Sukupolvesta toiseen israelilaiset viettäkööt sapattia ja pitäkööt sen kunniassa. Se on heidän ikuinen velvollisuutensa. Pysyköön sapatti ikuisesti merkkinä liitosta, jonka olen teidän kanssanne tehnyt, sillä kuutena päivänä minä, Herra, loin taivaan ja maan, mutta seitsemäntenä päivänä en enää tehnyt työtä vaan lepäsin.” (2. Moos. 31:16, 17.)**

Raamatussa on mainittu neljä kertaa, että sapatti on annettu merkiksi (2. Moos. 31:13, 17; Hes. 20:12, 20). Merkillä ei tarkoiteta symbolia siinä mielessä kuin jokin symbolina pidetty asia luonnollisesti ilmentää, edustaa tai muistuttaa jotakin toista asiaa, jolla on samanlaisia ominaisuuksia (esim. nyrkin symboli tarkoittaa usein voimaa tai valtaa). Raamatussa sapatti ”merkkinä” toimii ulkoisena tunnuksena, asiana tai tilana, jonka on tarkoitus välittää erityinen sanoma. Mikään merkissä itsessään ei erityisesti yhdistä sitä liittoon. Sapatti oli liiton merkki ”sukupolvesta toiseen” (2. Moos. 31:13) vain siksi, että Jumala sanoi niin.

`Miksi Herra käytti sapattia liiton merkkinä? Mikä tekee sapatista niin sopivan symbolin siitä pelastavasta suhteesta, joka meillä voi olla Jumalaan? Kun muistamme, että liiton keskeinen asia on se, että meidät pelastetaan armosta, mikä sapatissa itsessään on sellaista, mikä tekee siitä niin hyvän symbolin tuolle suhteelle? (Ks. 1. Moos. 2:3; Hepr. 4:1–4.)`

Kiehtovaa sapatissa merkkinä armoliitosta on se, että vuosisatojen ajan juutalaiset ovat ymmärtäneet sapatin merkkinä messiaanisesta pelastuksesta. He näkivät sapatissa esimakua Messiaan tuomasta pelastuksesta. Kun ymmärrämme, että pelastus tulee yksin armosta ja että liitto on armoliitto, tajuamme selvästi, mikä yhdistää sapattia, pelastusta ja liittoa (ks. 5. Moos. 5:13–15). Niinpä vastoin yleistä käsitystä, sapatti on merkki Jumalan pelastavasta armosta; se ei ole merkki tekojen kautta pelastumisesta.

`Mitä ajattelet sapattina lepäämisen tarkoittavan? Miten lepäät sapattina? Mitä teet sapattina eri lailla, mikä tekee siitä ”merkin”? Voisiko joku, joka tuntee sinut, katsoa elämääsi ja nähdä, että sapatti on todellakin erityinen päivä sinulle?`