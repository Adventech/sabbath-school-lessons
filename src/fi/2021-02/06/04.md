---
title:  Israel Ja Liitto
date:  04/05/2021
---

**”Mutta he eivät totelleet, eivät ottaneet kuuleviin korviinsa minun sanojani, vaan jokainen kulki oman pahan ja paatuneen sydämensä mukaan. Niin minä toteutin uhkaukseni, koska he eivät noudattaneet liiton ehtoja, jotka olin heille säätänyt.” (Jer. 11:8, RK 2012.)**

Herra sanoo tuovansa ”heidän päälleen kaikki tämän liiton sanat” (Jer. 11:8, RK 2012), ja niillä tarkoitetaan tässä jotakin pahaa. Usein ajattelemme liiton tarjoavan meille vain hyvää, mutta siinä on toinenkin puoli. Sama periaate toimi Nooan kohdalla. Jumala tarjoutui säästämään Nooan tuholta, mutta Nooan oli toteltava saadakseen Jumalan armon siunaukset. Jos hän ei olisi totellut, liiton toinen puoli olisi toteutunut.

`Vertaa Jer. 11:8, RK 2012, kohtaan 1. Moos. 6:5, RK 2012, jossa kerrotaan vedenpaisumusta edeltäneestä maailmasta. Mitä yhteistä jakeilla on? Mitä ne kertovat siitä, kuinka tärkeää on hallita ajatuksiamme?`

Israelin historia toisti suurelta osin tiettyä kaavaa, jossa kansa luopui Jumalasta, sitten seurasi Jumalan rangaistus, kansan katuminen ja jonkin pituinen kuuliaisuuden jakso. Vain lyhyen aikaa Daavidin ja Salomon aikana Israel hallitsi koko sille luvattua aluetta.

Katso seuraavia jakeita, joissa kerrotaan Israelin luopumuksesta. ”Näin sanoo Herra: ’Jos mies on ottanut eron vaimostaan ja tämä on lähtenyt hänen luotaan ja sen jälkeen ollut naimisissa toisen kanssa, ei mies enää saa ottaa häntä vaimokseen. Jos hän ottaisi, se loukkaisi tämän maan pyhyyttä. Sinä, Israel, olet pettänyt minua monien rakastajien kanssa. Sinäkö siis saisit palata minun luokseni! Näin sanoo Herra.’ – – Mutta niin kuin uskoton vaimo pettää miestään, niin sinä, Israelin heimo, olet pettänyt minua, sanoo Herra.” (Jer. 3:1, 20.)

Liitto, johon Jumala kanssamme haluaa, ei ole vain kylmä, juridinen sopimus liikekumppaneiden välillä, jotka pyrkivät itselleen edullisimpaan ratkaisuun. Liittosuhde on sitoutumista, yhtä vakavaa ja pyhää kuin avioliitto.

Israelin luopumus ei johtunut tottelemattomuudesta vaan heidän ja Herran välisen henkilökohtaisen suhteen särkymisestä, joka johti tottelemattomuuteen, joka toi heille rangaistuksen.