---
title:  Jäännös
date:  05/05/2021
---

**Mitä toivoa seuraavista raamatunpaikoista löytyy, vaikka Israel toisti samaa kaavaa, jossa se luopui Jumalasta, sai rangaistuksen ja joutui katumaan?**

`Jes. 4:3`

`Miika 4:6, 7`

`Sef. 3:12, 13`

Vaikka tottelemattomuus pilasi Jumalan suunnitelman muinaisen Israelin varalle, suunnitelma ei koskaan täysin estynyt. Rikkaruohojen keskellä kasvoi edelleen muutama kukka. Monet Vanhan testamentin profeetoista puhuvat tästä uskollisesta jäännöksestä, jonka Jumala kokoaisi itselleen kuin kauniin kukkakimpun.

Jumalan tarkoitus hänen luodessaan ja säilyttäessään uskollisen jäännöksen oli sama kuin se oli ollut koko Israelin osalle: käyttää heitä jumalallisena työkalunaan kertomaan ”vieraiden kansojen keskuudessa minun kirkkaudestani” (Jes. 66:19). Tätä kautta muutkin ryhtyisivät uskollisten kanssa ”kumartaen rukoilemaan Kuningasta, Herraa Sebaotia” (Sak. 14:16). Riippumatta siitä, kuinka pahaksi tilanne muuttui, Jumalalla oli aina joitakin uskollisia ihmisiä, jotka Jumalan valittujen riveissä tapahtuvasta luopumuksesta huolimatta säilyttivät kutsumuksensa ja valintansa lujana (2. Piet. 1:10). Olivatpa kansan kokonaisrikkomukset millaiset tahansa, joukossa oli silti niitä, jotka yrittivät parhaan kykynsä mukaan pitää oman osuutensa liitosta (ks. esim. 1. Kun. 19:14–18). Ja vaikka nuo uskolliset yksilöt kenties joutuivatkin kärsimään siinä missä muukin kansa (esim. heidät karkotettiin maasta), lopullinen ja perimmäinen liittolupaus täyttyy heidän kohdallaan: he saavat ikuisen elämän.

`Lue Joh. 10:27, 28. Miten Jeesuksen sanat auttavat selittämään uskollisen jäännöksen olemassaoloa?`

Vuosia sitten eräs nuori nainen luopui kokonaan kristillisestä uskostaan lähinnä siksi, että hän masentui kaikesta siitä synnistä, luopumuksesta ja tekopyhyydestä, jota hän näki omassa seurakunnassaan. ”Eivät ne ihmiset olleet todella kristittyjä”, nainen sanoi käyttäen tätä selitystä tekosyynään luopua kaikesta. Miksi naisen tekosyy oli aika ontuva?