---
title:  ”ennen Kaikkia Muita Kansoja”
date:  02/05/2021
---

**”Sillä sinä olet Herralle, Jumalallesi, pyhitetty kansa; Herra, sinun Jumalasi, on valinnut sinut omaisuuskansakseen ennen kaikkia muita kansoja, mitä maan päällä on.” (5. Moos. 7:6, VKR.)**

Herra oli nimenomaan valinnut heprealaisen kansan erityiseksi edustajakseen maailmassa. Heprean kielen sana ­segullā, joka yllä on käännetty sanalla ”omaisuus[kansa]”, voi tarkoittaa ’arvostettua omaisuutta’ tai ’erityistä aarretta’. Tärkeää on muistaa, että valinta oli täysin Jumalan teko: ilmaus hänen armostaan. Kansassa itsessään ei ollut mitään, mikä sai heidät ansaitsemaan tällaisen armon. Ei voisikaan olla, koska armoa ei voi ansaita.

`Lue Hes. 16:8. Miten jae auttaa selittämään sitä, että Herra valitsi Israelin?`

”Miksi Jahve valitsi Israelin? Se oli käsittämätöntä. Israel oli vain pieni ryhmä ihmisiä ilman suurta kulttuuria tai arvostusta. Sillä ei ollut erityisominaisuuksia, jotka olisivat oikeuttaneet valinnan. Se oli yksinomaan Jumalan teko. – – Valinnan perimmäinen syy piili Jumalan rakkauden salaisuudessa. Tosiasia kuitenkin on, että Jumala rakasti Israelia ja valitsi sen, kunnioittaen näin isille antamaansa lupausta. – – Israel valittiin Jahven sitä kohtaan tunteman rakkauden ansiosta. Kansa oli vapautettu Egyptin orjuudesta Jahven voimannäytöksen kautta. Jos kansa käsittäisi nämä suuret totuudet, se tajuaisi olevansa todella pyhä ja vaalimalla vaalittu kansa. Israelin taipumus luovuttaa pois jalo asemansa oli siis erittäin tuomittavaa.” – J. A. Thompson, Deuteronomy (London: Inter-Varsity Press, 1974), s. 130, 131.

Jumalan suunnitelman mukaan israelilaisten oli määrä olla sekä kuninkaallinen että papillinen suku. Pahassa maailmassa heidän oli tarkoitus olla moraalisia ja hengellisiä kuninkaita siinä mielessä, että he hallitsisivat synnin valtakuntaa (Ilm. 20:6). Pappeina heidän piti lähestyä Herraa rukouksessa, ylistyksessä ja uhrein. Välittäjinä Jumalan ja pakanoiden välillä heidän oli määrä palvella opettajina, sananjulistajina ja profeettoina, ja olla esimerkkeinä pyhästä elämästä – taivaan edustajia todellisesta uskonnosta.

`Pitäisikö noita ajatusta soveltaa myös meihin seurakuntana? Jos pitäisi, niin miten?`