---
title:  Lisäaineistoa
date:  07/05/2021
---

Lue Ellen White, Alfa ja omega, osa 2, s. 378–383 sekä osa 3, s. 188–195 ja 398–408 tai Profeetat ja kuninkaat, s. 11–16, 255–262 ja 488–500.

”Jumala ei tee mitään eroa kansallisuuden, rodun tai yhteiskuntaluokan välillä. Hän on koko ihmiskunnan Luoja. Kaikki ihmiset ovat samaa perhettä sekä luomisen että lunastuksen perusteella. Kristus tuli murtamaan jokaisen väliseinän ja avaamaan pääsyn temppelin joka osastoon, jotta jokainen sielu voisi vapaasti tulla Jumalan luo. Hänen rakkautensa on niin laaja, niin syvä ja niin runsas, että se tunkeutuu kaikkialle. Se irrottaa saatanan vaikutuksesta ne, joita hän on johtanut harhaan petoksillaan, ja tuo heidät Jumalan valtaistuimen luo, jota lupauksen kaari ympäröi. Kristuksessa ei ole juutalaista eikä kreikkalaista, ei orjaa eikä vapaata.” (3AO 189.)

Lue 1. Piet. 2:9 ja löydä sieltä ne neljä arvonimeä, joita Pietari seurakunnasta käyttää. Useimmat näistä arvonimistä on mainittu jo seuraavissa Vanhan testamentin teksteissä, jotka viittaavat Israeliin: 2. Moos. 19:6 ja Jes. 43:20. Mitä asiaa kukin näistä arvonimistä korostaa seurakunnan jumalasuhteeseen liittyen? (Esim. arvonimi ”valittu kansa” korostaa sitä, että Jumala valitsi seurakunnan ja että hänellä on tietyt suunnitelmat sitä varten.)

**Keskustelunaiheita**

`Muinaisessa Israelissa papit uhrasivat eläimiä. Uhreilla viitattiin Messiaaseen. Millaisia ”hengellisiä uhreja” seurakunnan jäsenten tulisi kuninkaallisen papiston jäseninä antaa? (1. Piet. 2:5.)`

`Jumala erotti Israelin maailmasta, jotta se voisi olla pyhä kansa. Heidän oli myös määrä jakaa pelastustotuus maailmalle. Sama pätee seurakuntaan tänä päivänä. Miten on mahdollista pysyä erillään maailmasta samaan aikaan kun pyrimme asemaan, josta voimme jakaa evankeliumia maailmalle. Miten Israelin kokemukset ja Jeesuksen esimerkki auttavat vastaamaan tähän kysymykseen?`

`Jumala säästi aina jäännöksen muinaisesta Israelin kansasta. Ajattele Eliaa ja hänen aikanaan elänyttä jäännöstä (1. Kun. 19; ks. erityisesti jae 18). Miksi on usein helpompaa pysyä Jumalalle uskollisena maailmallisten ihmisten keskuudessa kuin oman seurakuntaperheen keskuudessa, jossa jäsenet lipsuvat Jumalan periaatteista?`