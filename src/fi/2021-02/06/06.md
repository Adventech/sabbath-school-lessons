---
title:  Hengellinen Israel
date:  06/05/2021
---

Olivatpa muinaisen Israelin virheet ja epäonnistumiset millaisia tahansa, Herra ei luopunut suunnitelmastaan luoda uskollinen kansa palvelemaan häntä. Itse asiassa Vanha testamentti viittaa eteenpäin aikaan, jolloin Herra loisi hengellisen Israelin, uskollisten uskovien joukon, johon kuuluisi juutalaisia ja pakanoita, jotka jatkaisivat evankeliumin julistamista maailmalle. Tervetuloa alkuseurakunnan pariin.

**Lue Gal. 3:26–29.**

`1.	Mistä lupauksesta Paavali puhui jakeessa 29?`

`2.	Mikä on se keskeinen seikka, joka tekee ihmisestä lupausten perillisen? (Gal. 3:26.)`

`3.	Miksi Paavali murtaa sukupuoleen, kansallisuuteen ja sosiaaliseen asemaan liittyneitä rajoja?`

`4.	Mitä tarkoittaa olla yksi Kristuksessa Jeesuksessa?`

`5.	Lue Room. 4:16, 17. Miten jakeet auttavat meitä ymmärtämään, mitä Paavali sanoo Gal. 3:26–29?`

Abrahamin jälkeläisenä Kristuksesta tuli erityisessä mielessä liittolupausten perillinen. Kasteen kautta luomme sukulaisuussuhteen Kristukseen ja hänen kauttaan pääsemme osallisiksi Abrahamille annettuihin lupauksiin. Kaikki, mitä Jumala lupasi Abrahamille, löytyy Kristuksessa, ja lupauksista tulee meillekin annettuja, ei kansallisuuden, rodun tai sukupuolen perusteella, vaan armon kautta, jonka Jumala lahjoittaa meille, kun me uskomme.

”Aabrahamille ja hänen siemenelleen luvattu lahja ei käsittänyt vain Kanaania vaan koko maan. Apostoli sanoo siitä: ’Se lupaus, että Aabraham oli perivä maailman, ei tullut hänelle eikä hänen siemenelleen lain kautta, vaan uskonvanhurskauden kautta’ (Room. 4:13). Ja Raamattu opettaa selvästi, että Aabrahamille annettujen lupausten tulee täyttyä Kristuksen kautta. – – [Uskovat tulevat olemaan] osallisia ’turmeltumattomaan ja saastumattomaan ja katoamattomaan perintöön’ [1 Piet. 1:4] – saaden perinnökseen synnin kirouksesta vapautetun maan.” (1AO 152, 153.) Tämä lupaus tulee täyttymään kirjaimellisesti, kun pyhät asuvat uudessa maassa ikuisuudesta ikuisuuteen yhdessä Kristuksen kanssa (Dan. 7:27).