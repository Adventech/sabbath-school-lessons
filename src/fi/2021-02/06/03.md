---
title:  'Sopimus Maasta (1. Moos. 35:12)'
date:  03/05/2021
---

Lupaus siitä, että Jumalan kansa saisi omakseen tietyn maan, annettiin ensimmäisen kerran Abrahamille ja toistettiin sitten Iisakille ja Jaakobille. Joosef toisti lupausta kuolinvuoteellaan (1. Moos. 50:24). Jumala ilmoitti kuitenkin Abrahamille, että kuluisi 400 vuotta ennen kuin Abrahamin siemen saisi maan haltuunsa (1. Moos. 15:13, 16). Lupaus alkoi täyttyä Mooseksen ja Joosuan päivinä. Mooses toisti jumalallisen käskyn: ”Tämän maan minä luovutan teille. Menkää ottamaan [se] haltuunne – –.” (5. Moos. 1:8.)

`Lue 5. Moos. 28:1, 15. Mitä jakeilla tarkoitetaan? Maa annettaisiin heille osana liittoa, jossa olisi velvoitteita. Mitkä olivat Israelin velvoitteet?`

5. Moos. 28 kertoo aluksi siunauksista, joita Israel saisi, jos se seuraisi Jumalan tahtoa. Sitten se käsittelee kirouksia, jotka kohtaisivat heitä, jos he eivät tekisi niin. Kiroukset olisivat ”suurimmalta osin, joskin ei kokonaan, seurausta siitä, että synnille annetaan mahdollisuus johtaa pahoihin lopputuloksiinsa. – – ’Joka kylvää siemenen itsekkyyden peltoon, korjaa siitä satona tuhon’ (Gal. 6:8). Kuten valumaan jätetty vesi ei lakkaa valumasta, ennen kuin se on saavuttanut alhaisimman tasonsa; tai kuten tikittämään jätetty kello ei lakkaa tikittämästä, ennen kuin siihen viritetty käyntivara on kulunut loppuun; tai kuten kasvamaan jätetty puu ei voi muuta kuin tuottaa lajinsa mukaista hedelmää; – samoin synti tavoittelee alhaisinta tasoa, sillä on oma kulkuratansa ja se kypsyttää oman hedelmänsä, jonka ’loppuna on kuolema’ (Room. 6:21).” – The Pulpit Commentary: Deuteronomy; toim. H. D. M. Spence ja Joseph S. Exell (Peabody, MA: Hendrickson Publishers, 1890), osa 3, s. 439.

Lupaukset maasta olivat ehdollisia. Israelin oli täytettävä osuutensa liittosopimuksesta, muutoin lupaukset voitaisiin mitätöidä. Herra teki selväksi, että jos he olisivat tottelemattomia, maa otettaisiin heiltä pois. Lue 3. Moos. 26:27–33. Olisiko Herra voinut olla sanoissaan yksiselitteisempi?

`Kristittyinä odotamme uutta maata, jota ei voi menettää (Dan. 7:18). Meillekin on annettu ehdot, joiden nojalla lupaus täyttyy. Miten ehdot ovat ymmärrettävissä siitä näkökulmasta, että pelastus tulee yksin uskosta?`