---
title:  Kilpikonnia Toinen Toisensa Jälkeen
date:  28/03/2021
---

**”Alussa Jumala loi taivaan ja maan.” (1. Moos. 1:1.)**

Tiedemies oli juuri pitänyt luennon planeettojen kiertoradoista auringon ympäri ja auringon kiertoradasta linnunradan keskustan ympäri, kun eräs vanha nainen nousi seisomaan ja sanoi, että maa on litteä levy kilpikonnan selässä. Pilkallisesti tiedemies kysyi, minkä päällä kilpikonna sitten mahtoi seistä. Nainen vastasi, että toisen kilpikonnan. ”Rouva hyvä”, tiedemies jatkoi pilailuaan, ”minkä päällä tuo kilpikonna sitten seisoo?” Nainen vastasi: ”Toisen kilpikonnan”, ja ennen kuin tiedemies ehti kysyä, minkä päällä se sitten oli, nainen kivahti: ”Eikä tarvitse kysellä pidemmälle, poju, kyse on kilpikonnista toinen toisensa jälkeen.”

Tämä hassu tarina paljastaa olemassaolomme keskeisimmän kysymyksen – kysymyksen koko maailmankaikkeuden luonteesta. Mikä on tämä maailma, johon olemme tulleet ilman omaa valintaamme? Miksi olemme täällä? Miten tänne tulimme? Ja mihin lopulta päädymme?

Nämä ovat olennaisimpia kysymyksiä, joita ihmiset voivat esittää, koska ymmärryksemme siitä, keitä olemme ja miten tänne tulimme, vaikuttaa siihen, kuinka elämme ja käyttäydymme täällä.

`Lue 1. Moos. 1:1; Ps. 100:3; Jes. 40:28; Ap. t. 17:26; Ef. 3:9; Hepr. 1:2, 10. Miten jakeet vastaavat yllä esitettyihin kysymyksiin? Mikä yhteinen näkökulma niistä löytyy?`

1. Moos. 1:1 (ja muissakin yllä mainituissa kohdissa) Herra ei yritä todistaa olevansa Luoja. Hän ei esitä yksityiskohtaisia argumentteja asian puolesta. Asia vain yksinkertaisesti todetaan ilman yritystä perustella, selittää tai todistaa sitä. Me joko hyväksymme asian uskossa tai emme. Itse asiassa usko on ainoa tapa, jolla voimme ottaa asian vastaan siitä yksinkertaisesta syystä, ettei kukaan meistä ollut paikalla näkemässä luomisprosessia. Myös maallisten ihmisten täytyy uskossa hyväksyä ajatuksensa alkuperästään, mikä se onkin, sillä kukaan ei ollut paikalla näkemässä kaiken alkua.

`Miksi on järkevää uskoa, että olemme täällä siksi, että Luoja tarkoituksellisesti pani meidät tänne, sen sijaan, että uskoisimme, että alkuperämme täällä perustuisi silkkaan sattumaan?`