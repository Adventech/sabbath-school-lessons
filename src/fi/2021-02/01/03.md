---
title:  'Tekijänsä Kuvaksi (1. Moos. 1:27)'
date:  29/03/2021
---

**Raamattu sanoo (1. Moos. 1:27), että Jumala loi ihmisen ”kuvakseen”. Tähän perustuen vastaa seuraaviin kysymyksiin**:

`1.	Mitä tarkoittaa, että Jumala loi meidät omaksi kuvakseen? Millä tavoin olemme hänen kuviaan?`

`2.	Tekikö Jumala luomiskertomuksen mukaan ketään muuta omaksi kuvakseen kuin ihmisen? Jos ei, mitä tämä kertoo ainutlaatuisesta asemastamme verrattuna muihin maapallon luotuihin olentoihin? Mitä voimme oppia tästä vertailusta?`

`3.	Mitä muita sellaisia asioita voidaan löytää luomiskertomuksesta, jotka osoittavat, että ihminen eroaa selvästi kaikesta muusta, minkä Herra loi? Ks. 1. Moos. 2:7, 18–25.`

Vaikka puhumme Jumalasta ihmisten terminologiaa käyttäen, emme saa unohtaa, että hän on henkiolento (Joh. 4:24), jolla on jumalalliset ominaisuudet. Voimme vain sanoa sen, että fyysisessä, henkisessä ja hengellisessä olemuksessamme heijastamme jollakin tapaa Luojaamme, vaikka hänessä onkin paljon sellaista, joka jää meille salaisuudeksi. Raamattu korostaa kuitenkin mielemme hengellistä ja henkistä puolta. Näitä puolia voimme kehittää ja harjoittaa itsessämme. Juuri ihmismielen ainutlaatuisuus mahdollistaa antoisan suhteen Jumalan kanssa. Tällaista kykyä ei annettu millekään muulle Jumalan maanpäällisen luomakunnan edustajalle.

Huomaa myös ainutlaatuinen kertomus siitä, miten Jumala teki naisen. Sekä mies että nainen saivat molemmat sen etuoikeutetun osan, että heidät luotiin Jumalan kuvaksi. Heidän luomisessaan ei ole minkäänlaista viitettä siitä, että toinen olisi toista alempiarvoisempi. Jumala itse teki heidät molemmat samasta aineesta. Jumala teki molemmista tasa-arvoisia alusta lähtien ja asetti heidät yhdessä erityiseen suhteeseen itsensä kanssa. Molemmilla oli samat mahdollisuudet kehittää Jumalalta saatua luonnettaan tavalla, joka toisi Jumalalle kunniaa.

”Jumala itse antoi Aadamille toverin. Hän teki miehelle avun, joka oli hänelle sopiva – joka häntä vastaavana soveltui hänen kumppanikseen ja joka saattoi hänen kanssaan tuntea samaa rakkautta ja myötätuntoa. Eeva luotiin kylkiluusta, jonka Jumala otti Aadamin kyljestä. Se merkitsi sitä, ettei vaimon sopinut hallita miestään päänä mutta ei myöskään joutua sorretuksi vähempiarvoisena. Hänen tuli olla miehensä rinnalla tasavertaisena hänen rakastamanaan ja suojelemanaan.” (1AO 26, 27.)