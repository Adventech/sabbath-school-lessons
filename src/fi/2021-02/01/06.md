---
title:  Suhteen Rikkoutuminen
date:  01/04/2021
---

`Eeva suhtautui luonnostaan va­rauksella Paholaiseen. Jos Paholainen olisi suoraan hyökännyt Jumalaa vastaan, Eeva olisi asettunut ­puolustuskannalle. Millaisia keinoja Paholainen käytti ohittaakseen Eevan luonnolliset suojamuurit? (1. Moos. 3:1–6.)`

”Niin valitettava kuin Eevan rikkomus olikin – – hänen valintansa ei välttämättä tarkoittanut sitä, että koko ihmissuvun olisi pitänyt kärsiä rangaistus hänen rikoksestaan. Ei niinkään Eevan vaan pikemminkin Aadamin tietoinen valinta, jonka hän teki ymmärtäen täysin Jumalan nimenomaisen käskyn, teki synnistä ja kuolemasta ihmiskunnan vääjäämättömän kohtalon. Eevaa petettiin, Aadamia ei.” (1BC 231.)

Tämän räikeän rikkomuksen ja Jumalan käskyn väheksymisen seurauksena Jumalan ja ihmisen välinen suhde särkyi. Avoimen kanssakäymisen tilalle tuli pelko, joka sai ihmiset pakenemaan Jumalan läsnäoloa (1. Moos. 3:8–10). Kanssakäymisen ja yhteyden tilalle tuli vieraantuminen ja ero. Synti astui kuvaan ja sen mukana tulivat kaikki sen rumat seuraukset. Jos tilanteeseen ei puututtaisi, ihmiskunta olisi matkalla ikuiseen tuhoonsa.

`Mitä toivoa Jumala lupasi? (Ks. 1. Moos. 3:15.)`

Jumalan profeetallisen toivon sanat puhuvat Jumalan säätämästä vihollisuudesta käärmeen ja naisen välillä, naisen jälkeläisten ja käärmeen jälkeläisten välillä. Ennustus huipentuu naisen siemenestä tulevan voittoisan edustajan ilmestymiseen, joka antaa Paholaisen päälle kuolettavan iskun, kun taas Paholainen kykenee vain pistämään Messiasta kantapäähän.

Täydellisessä avuttomuudessaan Aadam ja Eeva saivat toivoa tästä messiaanisesta lupauksesta. Tämä toivo muuttaisi heidän olemassaolonsa, sillä se oli Jumalalta saatua ja Jumalan kannattelemaa. Lupaus Messiaasta ja lopullisesta toivosta nosti pois synkkyyden, jonka synti oli heidän ylleen langettanut.

`Lue 1. Moos. 3:9. Jumala kysyy ihmiseltä: ”Missä sinä olet?” Jumala tietysti tiesi, missä he olivat. Millä tavoin saamme kokea Jumalan kutsuvan meitä armoonsa?`