---
title:  Puun Luona
date:  31/03/2021
---

**”Herra Jumala sanoi ihmiselle: ’Saat vapaasti syödä puutarhan kaikista puista. Vain siitä puusta, joka antaa tiedon hyvästä ja pahasta, älä syö, sillä sinä päivänä, jona siitä syöt, olet kuoleman oma.’” (1. Moos. 2:16, 17.)**

Testi tarjosi Aadamille ja Eevalle mahdollisuuden harjoittaa heidän vapaata tahtoaan. Se haastoi heidät vastaamaan myönteisesti tai kielteisesti heille tarjottuun suhteeseen Luojan kanssa. Jumala oli tehnyt heistä vapaita moraalisia olentoja. Jos heillä ei olisi ollut mahdollisuutta olla tottelemattomia, miksi Herra olisi varoittanut heitä tottelemattomuuden seurauksista?

”Kaikki luvussa aiemmin kirjoitettu on pohjustanut tietä tätä huipennusta varten [1. Moos. 2:16, 17]. Ihmissuvun tulevaisuus on tämän yhden kiellon varassa. Ihmistä ei hämmennetä monilla kysymyksillä. Hänen tulee pitää mielessään vain yksi Jumalan määräys. Rajoittamalla käskyjen määrän yhteen ainoaan Jahve osoittaa armonsa. Osoittaakseen vielä, ettei käsky ole ankara, Herra antaa sen samassa yhteydessä kuin lupauksensa siitä, että muutoin he saavat ’vapaasti syödä puutarhan kaikista puista’.” – H. C. Leupold, Exposition of Genesis (Columbus, OH: Wartburg Press, 1942), osa 1, s. 127.

Kutsumalla Aadamin ja Eevan kuuliaisuuteen Jumala ikään kuin sanoi: Olen Luojanne. Ylläpidän elämäänne. Minussa te elätte, liikutte ja olette. Olen huolehtinut kaiken hyvinvointianne ja onneanne ajatellen. Olen asettanut teidät maailman hallitsijoiksi alaisuuteeni. Jos haluatte vahvistaa suhteen kanssani, koska rakastatte minua, niin olen Jumalanne ja te olette minun lapsiani. Voitte vahvistaa suhteen ja siihen liittyvän luottamuksen noudattamalla tätä yhtä käskyä.

Suhteemme Jumalaan on voimassa vain, jos vapaasta tahdostamme valitsemme hyväksyä hänen tahtonsa. Hänen tahtonsa hylkääminen on sitä, että julistaudumme itsenäisiksi hänestä uskoen, ettemme tarvitse häntä. Tällainen valinta johtaa pahan tuntemiseen: vieraantumiseen, yksinäisyyteen, turhautumiseen, kuolemaan.

`Jumalan testi oli uskollisuuden ja uskon koetin. Olisivatko Aadam ja Eeva lojaaleja kaiken antaneelle Luojalleen vai lähtisivätkö he omille teilleen ja irtautuisivat Jumalan tahdon alaisuudesta? Heitä testattiin hyvän- ja pahantiedon puun luona. Millä tavoin kohtaamme samankaltaisia testejä päivittäin?`