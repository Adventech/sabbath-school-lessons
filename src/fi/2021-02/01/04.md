---
title:  'Jumala Ja Ihminen Yhdessä (1. Moos. 1:28, 29)'
date:  30/03/2021
---

Huomaa ensimmäiset sanat (ainakin Raamatussa mainitut ensimmäiset sanat), jotka Jumala puhui ihmisille. Jumala kiinnittää heidän huomionsa heidän kykyynsä lisääntyä, saattaa maailmaan uusia itsensä kaltaisia olentoja. Hän kiinnittää heidän huomionsa myös itse maahan, luomakuntaan, ja käskee heidän täyttää sen ja ottaa sen valtaansa ja vallita sitä. Hän kiinnittää heidän huomionsa myös kasveihin, joita he saavat syödä. Lyhyesti sanottuna Raamatun mukaan Jumalan ensimmäiset sanat miehelle ja naiselle koskivat nimenomaan heidän vuorovaikutustaan ja suhdettaan fyysiseen maailmaan.

`Mitä 1. Moos. 1:28, 29 kertovat meille siitä, miten Jumala suhtautuu aineelliseen maailmaamme? Mitä nämä ensimmäiset näytökset ihmiskunnan historiassa opettavat meille siitä, miten meidän tulisi suhtautua luomakuntaan itseensä?`

Näillä sanoilla Jumala lähtee rakentamaan suhdetta ihmiseen. Hän puhuu heille, antaa heille käskyjä ja kertoo heille, mitä heidän tulee tehdä. Sanoihin on kätketty myös ajatus vastuusta. Jumala on pyytänyt ihmisiä olemaan tämän tekemänsä upean luomakunnan herroja.

`1. Moos. 1:28 sanoo, että Jumala siunasi Aadamin ja Eevan. Mitä tämä tarkoittaa? Millaiseen suhteeseen siunaaminen viittaa ihmisten ja Luojan välillä?`

Jumala puhuttelee Aadamia ja Eevaa älykkäinä olentoina, jotka voivat vastata hänen ystävällisyyteensä ja astua ystävyyssuhteeseen hänen kanssaan. Luotuina Jumalan lapsina Aadam ja Eeva olivat myös riippuvaisia heidän Luoja-Isänsä siunauksesta ja huolenpidosta. Hän tarjosi kaiken, mitä he tarvitsivat. He eivät tehneet mitään ansaitakseen sen, mitä Jumala heille antoi. He olivat vain vastaanottajia sellaiselle, mitä he eivät ansainneet.

`Kun luemme elämästä ennen syntiinlankeemusta, näemme välähdyksiä suhteesta, jonka Jumala haluaisi kanssamme myös nyt. Mitä sellaisia asioita löydät, jotka auttavat meitä ymmärtämään, miten voimme olla yhteydessä Jumalaan tilastamme huolimatta?`