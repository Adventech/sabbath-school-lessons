---
title:  Viisas Ja Ymmärtäväinen Kansa
date:  04/11/2021
---

Kuten näimme, 5. Moos. 4:1–9 oli voimallinen ilmaus paitsi kansan erityisasemasta myös sen lähetystehtävästä. Jakeisiin on punottu ajatus siitä, että heidän tuli totella ja seurata Herraa ja tehdä, mitä hän käski heidän tehdä.

`Lue uudelleen 5. Moos. 4:6. Mikä on osoitus heidän viisaudestaan ja ymmärryksestään muiden silmissä?`

Tekstissä ei sanota, että käskyt ja säädökset itsessään antoivat viisautta ja ymmärrystä. Herra oli kyllä opettanut heille käskyt ja säädökset, mutta viisaus tuli siitä, että niitä noudatettiin ja toteltiin. Heidän kuuliaisuutensa – se oli heidän viisauttaan ja ymmärrystään.

Israelilla olisi voinut olla maailman hienoimmat lait, säännöt ja määräykset (kuten olikin), mutta mitä hyötyä niistä olisi, jos Israel ei noudattaisi niitä? Heidän viisautensa ja ymmärryksensä oli määrä olla reaaliaikaista Jumalan lain ilmenemistä heidän elämässään. Heidän tuli elää todeksi ne totuudet, jotka Herra oli antanut heille, ja he saattoivat tehdä sen vain tottelemalla käskyjä. Kaikki tuo valo ja totuus ei hyödyttäisi Israelia eikä ympäröiviä pakanoita millään lailla, jos he eivät toteuttaisi tuota totuutta elämässään. Siksi Israelia kutsutaan toistuvasti tottelemaan, sillä heidän kuuliaisuutensa (eivät siis käskyt ja säädökset itsessään) oli ratkaiseva tekijä siinä, että he saattoivat olla todistuksena maailmalle.

”Heidän kuuliaisuutensa Jumalan laille olisi ennen pitkään saanut maailman kansat ihmettelemään heidän hyvinvointiaan ja menestystään. Hän, joka saattoi tehdä heidät viisaiksi ja taitaviksi kaikkeen luovaan työhön, olisi edelleenkin heidän opettajanaan, jalostaisi heitä ja kohottaisi heidän tasoaan, kun he vain noudattaisivat hänen lakejaan. Jos he pysyisivät kuuliaisina, hän varjelisi heitä niiltä sairauksilta, jotka vaivasivat muita kansoja, ja pitäisi heidät siunauksellaan myös älyltään voimakkaina. Heidän tuli kaikella menestymisellään ilmaista Jumalan kunniaa, majesteettiutta ja voimaa. Heidän valtakuntansa oli määrä tulla pappien ja ruhtinasten tyyssijaksi. Jumala varusti heidät kaikilla niillä edellytyksillä, jotka saattoivat tehdä heidät maailman suurimmaksi kansakunnaksi.” (KV 211.)

`Lue Matt. 5:13–16. Mitä yhteistä näillä Jeesuksen sanoilla on sen kanssa, mitä Herra oli sanonut muinaiselle Israelille? Miten nämä ohjeet soveltuvat meihin?`