---
title:  Israelin Ainutlaatuinen Asema
date:  03/11/2021
---

Kohdan 5. Moos. 4:4 jälkeiset muutamat jakeet ovat koko Raamatun syvällisimpiä ja kauneimpia tekstejä (heprean kieli on aivan upeaa!). Voitaisiin jopa väittää, että Viidennen Mooseksen kirjan ydinsanoma löytyy juuri tästä, ja kaikki muu on vain sen selitystä. Kun luet jakeet, mieti erilaisia tapoja, joilla tekstin periaatetta voitaisiin soveltaa myös meihin tänä päivänä.

`Lue 5. Moos. 4:5–9. Miksi Herra sanoi Mooseksen kautta tällaisia asioita Israelille?`

Herra haluaa ihmisten tajuavan, että heidät on kutsuttu ja valittu erityisestä syystä. He ovat ”suuri” kansa, aivan kuten Herra oli kertonut Abramille alusta lähtien, kun hän kutsui tämän pois Kaldean Urista: ”Minä teen sinusta suuren kansan – –.” (1. Moos. 12:2; ks. myös 1. Moos. 18:18).

Hän teki heistä mahtavan kansan siksi, että he voisivat olla ”siunaukseksi kaikille maailman kansoille” (1. Moos. 12:2, 3). Ja vaikka perimmäinen siunaus olisi siinä, että Jeesus, Messias, syntyisi heidän sukulinjansa kautta, siihen asti heidän oli määrä olla maailman valona. ”Minä teen sinusta valon kaikille kansoille, niin että pelastus ulottuu maan ääriin saakka.” (Jes. 49:6.) Ei niin, että pelastus olisi ollut kansassa itsessään, vaan että heidän kauttaan oli ilmestyvä todellinen Jumala, joka yksin voi pelastaa.

Israel palvoi ja palveli maailmankaikkeuden luonutta Jumalaa, taivaan ja maan Herraa; pakanat palvoivat kallioita, kiviä, puita ja pahoja henkiä (5. Moos. 32:17; Ps. 106:37).

Miten jyrkkä ero!

Näissä jakeissa Mooses kiinnitti huomion kahteen seikkaan, jotka tekivät Israelista erityisen. Ensinnäkin Herra oli heitä lähellä aivan ainutlaatuisella tavalla esimerkiksi pyhäkön välityksellä. Toiseksi heillä oli laissa ”oikeudenmukaiset käskyt ja säädökset” (5. Moos. 4:8).

`Lue 5. Moos. 4:32–35. Mitä muuta Herra sanoi heille, minkä olisi pitänyt saada heidät tajuamaan, millainen erityinen kutsumus heille oli annettu?`

`On täysin selvää, että Israel oli saanut hyvin paljon. Miten he nyt vastaisivat siihen?`