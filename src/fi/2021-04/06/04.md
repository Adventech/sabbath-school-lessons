---
title:  Pysykää Herralle Uskollisina
date:  02/11/2021
---

Tuhannet kuolivat Baal-Peorin kanssa harjoitetun synnin tähden. ”– – kaikki, jotka lankesivat siellä Baalin palvelijoiksi” tuhottiin. Monet eivät kuitenkaan osallistuneet tähän luopumukseen.

Keitä he olivat?

`”Mutta te, jotka pysyitte Herralle uskollisina, olette kaikki elossa vielä tänäkin päivänä.” (5. Moos. 4:4.) Miten jae selittää sitä eroa, mikä oli syntiin langenneilla ja niillä, jotka eivät siihen langenneet? Mikä tärkeä opetus tässä on meille liittyen syntiin, kiusauksiin ja Jumalan voimaan elämässämme?`

Huomaa, miten sana ”kaikki” eroaa tässä ja tätä edeltävässä jakeessa. Kaikki, jotka seurasivat Baal-Peoria tuhottiin; mutta ”te, jotka pysyitte – – uskollisina, olette kaikki elossa”. Silloin ei ollut mitään välimaastoa, eikä sitä ole nytkään. Olemme joko Jeesuksen puolella tai häntä vastaan (Matt. 12:30).

Ilmaus ”pysyitte uskollisina” tulee heprean verbistä

dābaq, joka viittaa vahvaan sitoutumiseen itsensä ulkopuoliseen tahoon. Saman sanan juurta käytetään 1. Moos. 2:24, jossa miestä kehotetaan jättämään perheensä ja ”liittymään” vaimoonsa (ks. myös Ruut 1:14, VKR). Sana esiintyi asiayh-teydessään vielä neljä kertaa Viidennessä Mooseksen kirjassa (5. Moos. 10:20; 11:22; 13:5; 30:20), ja aina ajatus oli sama: ihmisten piti sitoutua Jumalaansa (riippua hänessä kiinni). Heidän piti antaa itsensä hänelle ja ammentaa voimaa hänestä.

Ihmisten pitää itse valita riippua kiinni Jumalassa, ja näin he saattoivat hänen voimassaan välttyä lankeamasta syntiin.

`Lue Juud. 24 ja 1. Kor. 10:13. Mikä näissä Uuden testamentin jakeissa oleva ajatus löytyy jo 5. Moos. 13:5?`

Jumala on uskollinen ja kykenee varjelemaan meidät lankeemukselta. Meidän on kuitenkin tehtävä tietoinen päätös pitää kiinni Jumalasta, kuten uskolliset tekivät Baal-Peorin kiusauksen edessä. Jos sen teemme, voimme pysyä uskollisina.

`Miten rukous, Raamatun tutkiminen, jumalanpalvonta ja seurakuntayhteys auttavat meitä riippumaan kiinni Herrassa?`