---
title:  Älä Lisää, Äläkä Poista
date:  31/10/2021
---

`Lue 5. Moos. 4:1, 2. Minkä erityisen varoituksen Herra antoi kansalle koskien hänen käskyjään ja säädöksiään? Miksi juuri tästä asiasta varoitettiin heti ensimmäisenä? (Ks. myös 5. Moos. 13:1.)`

Herra käskee noudattaa hänen käskyjään ja säädöksiään ja kieltää lisäämästä niihin mitään ja poistamasta niistä mitään. Miksi sanoa tuollaista? Miksi kukaan ylipäätään haluaisi muuttaa Jumalan lakia?

Me tietenkin tiedämme vastauksen.

”Paholainen on ollut hellittämätön ja väsymätön ponnistuksissaan saattaa loppuun taivaassa aloittamansa työ muuttaa Jumalan lakia. Hän on saanut maailman uskomaan teoriaan, jonka hän ennen lankeemustaan esitti taivaassa siitä, että Jumalan laki oli viallinen ja tarvitsi korjauksia. Suuri osa kristityiksi tunnustautuvaa seurakuntaa osoittaa, jos ei sanoillaan niin asenteellaan, että myös he hyväksyvät saman erheen.” (2SM 107.)

Muinaisen Israelin historiasta voidaan nähdä, että kansa ei joutunut vaikeuksiin ainoastaan siksi, että se oli piittaamaton monista lain kohdista, mikä käytännössä tarkoitti sitä, että se poisti laista kohtia, vaan myös siksi, että se lisäsi sinne asioita, vaatien sellaisia tapoja, joita ei ollut kirjattu lakiin. Lisäykset johtivat lopulta lain rikkomiseen.

`Lue Matt. 15:1–9. Miten näemme tässä esimerkin siitä, mistä Mooses toisaalla varoitti Israelin kansaa?`

Kun heprealaiset lopulta saivat luvatun maan, he usein sivuuttivat saamansa selkeät varoitukset koskien esimerkiksi epäjumalanpalvontaa. Siksi he alkoivat noudattaa monia pakanallisia tapoja, joskus jopa osana heidän näennäistä Jahven palvontaansa. Jeesuksen aikaan tultaessa he olivat lisänneet lakiin kaikenlaisia ihmisten perinteitä, jotka Jeesuksenkin sanojen mukaan tekivät tyhjäksi Jumalan sanan.

Lisättiinpä lakiin jotakin tai otettiinpa siitä jotakin pois, laki muuttui ja kansa kärsi sen seurauksista.

`Miten meidän tulee olla tarkkoja siitä, ettemme lisää mitään siihen tai poista mitään siitä, mitä Jumala käskee meidän tehdä?`