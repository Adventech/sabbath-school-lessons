### Liiton kirja: Viides Mooseksen kirja

Kertomus kuuluu näin: Kuningas Josian hallituskaudella Jerusalemissa (640–609 eKr.) joku – todennäköisesti joku temppelissä työskentelevistä henkilöistä – löysi kopion eräästä kirjasta, ja kirja luettiin kuningas Josialle. ”Kun kuningas kuuli, mitä lain kirjassa sanottiin, hän repäisi vaatteensa.” (2. Kun. 22:11.) Miksi? Koska hän tajusi, ettei hän eikä hänen kansansa noudattanut sitä, mitä kirjaan oli kirjoitettu.

Tuon kirjan pohjalta, jota kutsuttiin ”liiton kirjaksi” (2. Kun. 23:2), Josia aloitti sitten suuren uudistamisen. Voimme lukea siitä 2. Kun. 23. luvusta.

Mikä oli tämä kirja, jolla oli näin suuri vaikutus kuninkaaseen ja hänen kansaansa? Sen uskotaan olleen Viides Mooseksen kirja, joka on tutkistelukohteemme tässä neljänneksessä.

Viides eli viimeinen Mooseksen kirja – latinankieliseltä nimeltään deuteronomium, joka tarkoittaa ’toinen laki’ – voitaisiin tiivistää seuraavasti:

Lähdettyään Egyptistä ja astuttuaan Siinailla liittoon Herran kanssa israelilaiset vaelsivat erämaassa 40 vuotta sen sijaan, että olisivat menneet suoraan Kanaaninmaahan. Kun 40 vuotta oli kulunut ja heprealaiset olivat vihdoinkin siirtymässä luvattuun maahan, Mooses piti heille sarjan puheita. Hänen puheittensa ydin oli: Olette astumaisillanne luvattuun maahan. Lopultakin! Älkää unohtako, mitä Herra on tehnyt teidän hyväksenne! Älkääkä unohtako, mitä hän pyytää teitä nyt tekemään – rakastamaan häntä koko sydämestänne ja sielustanne ja osoittamaan rakkautenne olemalla kuuliaisia kaikille hänen käskyilleen, liiton ehtojen mukaisesti.

Korostaakseen liiton tärkeyttä Mooses kertasi kansalle kymmenen käskyn lain. Se oli heidän velvollisuuksiensa oikeudellinen peruste liitossa, jonka Jumala oli solminut ensin heidän esi-isiensä kanssa ja oli nyt solmimassa uudestaan heidän kanssaan aivan Kanaaninmaan rajalla.

Kysymme näin ollen: Onko sillä, mitä Israelin kansa koki luvatun maan kynnyksellä, yhtymäkohtia siihen, mitä me tänä päivänä aivan luvatun (tosin paljon paremman) maan kynnyksellä kohtaamme?

Siksi tämän neljänneksen aiheena on ”Nykyinen totuus Viidennessä Mooseksen kirjassa”. Ja sitä me juuri tutkimme: nykyisen totuuden sanomia, joita voimme poimia Jumalan sanasta hänen liittokansalleen.

Tässä neljänneksessä tutkimme Viidettä Mooseksen kirjaa aihealueittain kattaen sellaisia teemoja kuten ikuinen liitto, laki ja armo ja mitä tarkoittaa Jumalan ja lähimmäisen rakastaminen. Ennen kaikkea tutkimme sitä, miten Viides Mooseksen kirja paljastaa meille Jumalan rakkauden, joka on ilmennyt kaikkein voimallisimmin Jeesuksen ristinkuolemassa ja hänen ylösnousemuksessaan.

Tämän päivän seurakunnan ja muinaisen erämaaseurakunnan välissä on toki valtava aikaero ja kulttuurillinen kuilu, mutta kenties meillä on kuitenkin enemmän yhdistäviä kuin erottavia tekijöitä heidän kanssaan. Eikö esimerkiksi seuraavat sanat voitaisi yhtä hyvin osoittaa meille tänään?

”Minä opetan teille lain käskyt ja säädökset, kuten Herra, minun Jumalani, käski minun tehdä. Teidän tulee noudattaa niitä siinä maassa, jonka nyt menette ottamaan haltuunne. Noudattakaa niitä ja pitäkää ne, sillä ne ovat muiden kansojen silmissä osoitus teidän viisaudestanne ja ymmärryksestänne. Nämä lait kuullessaan kaikki sanovat: ’Miten viisas ja ymmärtäväinen tuo suuri kansa onkaan.’” (5. Moos. 4:5, 6.)

Huomaa, etteivät lait itsessään olleet muille kansoille osoitus heidän viisaudestaan ja ymmärryksestään, vaan se, että he olivat kuuliaisia noille laille. Tässä on varmasti sanoma meillekin. Vain yksi monista, kuten Viidennestä Mooseksen kirjasta tulemme näkemään.

_Clifford R. Goldstein on maailmanlaajuisen adventtikirkon keskushallinnossa työskentelevä raamatuntutkisteluoppaamme, Adult Bible Study Guiden (suom. Raamatun Sanoma) päätoimittaja. Lisäksi hän on kirjailija, jonka tuoreimpiin kirjoihin kuuluu muun muassa Baptizing the Devil: Evolution and the Seduction of Christianity (Paholaisen kaste: Evoluutio ja kristikunnan vietteleminen, ei suom.)._