---
title:  Kysymys Palvonnasta
date:  18/11/2021
---

Herran ja Israelin liittosuhteeseen kuului keskeisenä osana jumalanpalvelus. Israelilaiset erotti ympäröivästä maailmasta se, että vain he palvoivat tosi Jumalaa eivätkä pakanamaailman vääriä jumalia ja jumalattaria, jotka eivät mitään jumalia edes olleet. ”Näettehän nyt: minä olen ainoa, ei ole muuta jumalaa minun rinnallani.” (5. Moos. 32:39.)

`Lue 5. Moos. 4:19, RK 2012; 5. Moos. 8:19; 5. Moos. 11:16 ja 5. Moos. 30:17, 18. Mikä varoitus toistuu? Miksi se oli tarpeellinen Israelille?`

Muinoin kuten nykyäänkin Jumalan kansa eli kulttuurissa ja ympäristössä, joka oli täynnä normeja, perinteitä ja käsityksiä, jotka olivat ristiriidassa heidän uskonsa kanssa. Siksi kansan oli oltava varuillaan, ettei maailman tavoista, idoleista ja ”jumalista” tulisi heidänkin palvonnan kohteitaan.

Jumalamme on ”kiivas Jumala” (5. Moos. 4:24; 5. Moos. 5:9; 5. Moos. 6:15, RK 2012), ja hän yksin Luojanamme ja Lunastajanamme on arvollinen saamaan palvontamme. Ei ole välimaastoa: me joko palvomme Herraa, joka antaa elämän, hyvyyden ja siunauksen, tai me palvomme jotakin muuta ”jumalaa”, joka tuo pahuutta, kirouksia ja kuoleman.

`Lue Ilm. 13:1–15. Miten palvonta on näissä jakeissa esitetty? Vertaa Ilm. 14:6–12. Miten Ilmestyskirjan kohdan tapahtumat heijastelevat varoitusta, joka annettiin jo 5. Mooseksen kirjassa?`

Vaikka asiayhteys on eri, asia on sama: haluavatko ihmiset palvella oikeaa Jumalaa ja saada elämän, vai antavatko he periksi kohtaamalleen avoimelle tai hienovaraiselle painostukselle ja kääntävät uskollisuutensa pois hänestä ja valitsevat kuoleman? Vastaus löytyy jokaisen yksilön sydämestä. Jumala ei pakottanut Israelia seuraamaan itseään, eikä hän pakota meitäkään. Pakko kuuluu pedon ja hänen kuvansa käyttämiin keinoihin (ks. Ilm. 13). Jumala toimii rakkaudesta.

`Miten varmistumme siitä, ettemme hitaasti ja huomaamatta vaihda uskollisuuttamme Jeesusta kohtaan uskollisuudeksi muita jumalia kohtaan?`