---
title:  Elämä, Hyvyys Ja Siunaus Vs. Kuolema, Pahuus Ja Kirous
date:  16/11/2021
---

Viidennen Mooseksen kirjan loppupuolella on pitkä varoitus siitä, mitä kansalle kävisi, jos he olisivat Herralle tottelemattomia ja rikkoisivat liittolupauksensa. 5. Moos. 30. luku alkaa kuitenkin lupauksella siitä, että vaikka he lankeaisivatkin tottelemattomuuteen ja rangaistuksena heidät karkotettaisiin, Jumala toisi heidät silti takaisin luvattuun maahan, jos he katuisivat ja kääntyisivät pahoilta teiltään.

`Lue 5. Moos. 30:15–20. Mitä vaihtoehtoja muinaiselle Israelille esitetään? Miten vaihtoehdot heijastelevat sitä, mistä koko Raamattu puhuu?`

Herra on pannut heidän eteensä kaksi vaihtoehtoa; periaatteessa saman asetelman kuin Aadamin ja Eevan eteen Eedenissä. 5. Moos. 30:15 (RK 2012/VKR) käytetyt heprean kielen sanat ’hyvä’ (tōv) ja ’paha’ (rā‛), ovat samat sanat, joita käytetään 1. Mooseksen kirjassa hyvän- ja pahantiedon puusta. Raamattu ei tarjoa mitään välimaastoa. Ei ole mitään neutraalia aluetta. He joko palvelevat Herraa ja saavat elämän, tai he valitsevat kuoleman. Sama pätee meihin.

Elämä, hyvyys ja siunaus vai kuolema, pahuus ja kirous? Jumala tarjoaa hyvää, elämää ja siunauksia, mutta jos ihmiset kääntyvät hänestä pois, pahat asiat ovat luonnollisia seurauksia, sillä silloin heillä ei ole enää Jumalan suojelusta.

Miten asian sitten ymmärrämmekään, joka tapauksessa ihmisille tarjotaan nämä vaihtoehdot. On myös selvää, että heillä on vapaa tahto tehdä vapaita valintoja. Näissä ja monissa muissa vastaavissa sekä Vanhan että Uuden testamentin jakeissa ei olisi mitään järkeä ilman vapaan tahdon ja valinnan pyhää lahjaa.

Oikeastaan Herra sanoi heille: Sillä vapaalla tahdolla, jonka olen teille antanut, valitkaa elämä, hyvyys ja siunaus, älkää kuolemaa, pahuutta ja kirousta.

Tuntuu ilmiselvältä, mikä oikea valinta heidän kohdallaan olisi ollut. Ja kuitenkin tiedämme, mitä tapahtui. Suuri taistelu oli yhtä todellista silloin kuin se on nyt. Meidän tulisi oppia Israelin esimerkistä, mitä voi tapahtua, jos emme anna itseämme kokonaan Herralle ja valitse elämää.

`Lue 5. Moos. 30:20. Huomaa rakkauden ja kuuliaisuuden yhteys. Mitä Israelin piti tehdä ollakseen uskollinen Herralle? Miten samat periaatteet soveltuvat meihin tänä päivänä?`