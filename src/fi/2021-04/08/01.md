---
title:  Valitkaa Elämä
date:  13/11/2021
---

> <p></p>
> ”Taivas ja maa ovat todistajinani, kun nyt sanon: Minä olen pannut teidän valittavaksenne elämän ja kuoleman, siunauksen ja kirouksen. Valitkaa siis elämä, että te ja teidän jälkeläisenne saisitte elää.” (5. Moos. 30:19.)

### Avaintekstit
1. Moos. 2:8, 9; Room. 6:23; 1. Joh. 5:12; 5. Moos. 30:1–20; Room. 10:6–10; 5. Moos. 4:19, RK 2012; Ilm. 14:6–12.

On aina surullista, kun joku sairastuu vakavasti. Tässä tapauksessa kyse oli nuoresta 22-vuotiaasta naisesta, jolla diagnosoitiin tappava aivokasvain. Nykylääketieteen huimasta kehityksestä huolimatta muuta ei ollut tehtävissä kuin odottaa vääjäämätöntä. Tämä nuori nainen, Sandy, ei kuitenkaan halunnut kuolla.

Niinpä hänellä oli suunnitelma. Hänen kuolemansa jälkeen hänen päänsä nestemäiseen typpeen upotettuna syväjäädytettäisiin siinä toivossa, että hänen aivosolunsa voitaisiin näin säilyttää. Pää saisi odottaa pakastettuna 50, 100 tai ehkä 1 000 vuotta, kunnes joskus tulevaisuudessa, kun teknologia olisi kehittynyt riittävän pitkälle, hänen hermosoluyhteyksiä täynnä olevat aivonsa voitaisiin liittää ja ladata tietokoneeseen, ja näin Sandy voisi jatkaa ”elämäänsä”, kenties jopa ikuisesti.

Surullinen kertomus, eikä vain siksi, että nuori ihminen oli kuolemassa, vaan myös siksi, mihin hän pani toivonsa elämästä. Useimpien ihmisten tavoin Sandy halusi elämää, hän halusi elää. Hän valitsi kuitenkin tien, joka ei lopulta johda mihinkään.

Tällä viikolla jatkaessamme Viidennen Mooseksen kirjan tutkimista tarkastelemme meille annettua mahdollisuutta valita elämä, mutta valita se niillä ehdoin kuin Jumala, elämän Antaja ja Ylläpitäjä, sitä meille armollisesti tarjoaa.

_Tämä tutkistelu on sapatiksi 20.11.2021_