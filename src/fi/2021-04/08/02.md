---
title:  Elämän Puu
date:  14/11/2021
---

Kukaan meistä ei pyytänyt päästä tänne, eihän? Emme valinneet olemassaoloamme sen enempää kuin valitsimme paikkaa tai aikaakaan, johon synnyimme, tai vanhempiamme.

Sama koski Aadamia ja Eevaa. Hekään eivät valinneet tulla Jumalan luomiksi sen enempää kuin jokin lehti, kivi tai vuori. Ihmisolentoina meille ei annettu vain olemassaoloa (kivikin on olemassa), eikä vain elämää (ameballakin on elämä), vaan elämä ajattelevina, vapaina olentoina, jotka on luotu Jumalan kuviksi.

Emme silti valinneet tätäkään osaa. Jumala kuitenkin tarjoaa meille mahdollisuuden valita, haluammeko jatkaa olemassaoloamme; toisin sanoen voimme valita pitää elämämme, ikuisen elämän hänessä. Voimme saada sen Jeesuksen ja hänen ristinkuolemansa ansiosta.

`Lue 1. Moos. 2:8, 9, 15–17 ja 1. Moos. 3:22, 23. Mitkä kaksi vaihtoehtoa Jumala antoi Aadamille koskien tämän olemassaoloa?`

”Keskellä Eedeniä kasvoi elämän puu, jonka hedelmillä oli kyky tehdä elämä ikuiseksi. Jos Aadam olisi pysynyt kuuliaisena Jumalalle, hänellä olisi aina ollut vapaa pääsy tämän puun luokse ja hän olisi elänyt iankaikkisesti. Mutta kun hän teki syntiä, hänet erotettiin elämän puun yhteydestä ja hän tuli kuoleman alaiseksi. Jumalan tuomio: ’Maasta sinä olet, ja maaksi pitää sinun jälleen tuleman’, merkitsee elämän täydellistä sammumista.” (8AO 46.)

Alusta alkaen Raamattu esittää meille vain kaksi vaihtoehtoa: ikuisen elämän, joka meidän oli alkuperäisen suunnitelman mukaan määrä säilyttää, tai ikuisen kuoleman, joka tavallaan on vain palaamista siihen olemattomuuteen, josta alun perin tulimmekin.

On kiintoisaa, että elämän puu, joka Raamatun mukaan antaa kuolemattomuuden, esiintyy Raamatun ensimmäisessä ja viimeisessä kirjassa. Lue Ilm. 2:7 ja Ilm. 22:2, 14. Tarkoitus oli, että meillä olisi vapaa pääsy elämän puulle, mutta synnin takia me menetimme oikeuden siihen. Kerran, kun syntiongelma on lopullisesti ja peruuttamattomasti ratkaistu, lunastetut, jotka valitsevat elämän, pääsevät taas elämän puulle aivan kuten alun alkaen oli tarkoituskin.

`Miten me päivittäisillä valinnoillamme asetumme joko elämän tai kuoleman puolelle?`