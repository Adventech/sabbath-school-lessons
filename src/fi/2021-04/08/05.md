---
title:  Ei Liian Vaikea
date:  17/11/2021
---

Viidennen Mooseksen kirjan 30. luku alkaa sillä, että Herra kertoo, mitä tapahtuu, jos kansa katuu ja kääntyy pahoilta teiltään. Miten ihania lupauksia heille annettiinkaan!

`Lue 5. Moos. 30:1–10. Mitä lupauksia he saivat, vaikka ne koskivatkin sitä, mitä heille tapahtuisi, jos he olisivat tottelemattomia? Mitä tämä opettaa Jumalan armosta?`

Oli varmasti lohdullista kuulla tällaisia sanoja. Tarkoituksena ei silti ollut sanoa, ettei ollut väliä, kääntyisivätkö he pois noudattamasta Jumalan käskyjä. Herra ei tarjoa kenellekään halpaa armoa. Lupausten oli tarkoitus osoittaa heille Jumalan rakkautta, jolloin he vastauksena rakkauteen rakastaisivat vuorostaan Jumalaa olemalla kuuliaisia hänen sanalleen.

`Lue 5. Moos. 30:11–14. Mitä Herra heille tässä sanoo? Mikä lupaus jakeista löytyy? Tuleeko mieleesi Uuden testamentin tekstejä, joissa sama lupaus toistuu?`

Katso tätä vetoomusta, jonka kieli on niin kaunista ja jonka logiikka ei petä. Herra ei pyydä heiltä mitään liian vaikeaa. Hänen käskynsä eivät ole liian vaikeita tai salaperäisiä heidän ymmärtää. Eivätkä ne ole liian kaukana, heidän tavoittamattomissaan. Ne eivät ole taivaassa niin, että jonkun pitäisi niitä nousta hakemaan heille; eivätkä ne ole merten takana niin, että jonkun pitäisi niitä sieltä noutaa. Herra sanoo: ”Sana on aivan lähellä sinua, sinun suussasi ja sydämessäsi, niin että voit sen täyttää.” (5. Moos. 30:14, RK 2012.) Sinä siis tunnet sen niin hyvin, että pystyt sen sanoillasi ilmaisemaan. Se on sydämessäsi, joten tiedät, mitä tehdä. Meillä ei ole tekosyitä olla tottelematta. ”Hän liittää kaikkiin käskyihinsä niiden täyttämiseen tarvittavan kyvyn.” (KV 243.)

Paavali lainaa näitä jakeita puhuessaan pelastuksesta Kristuksessa. Hän viittaa niihin esimerkkinä uskon kautta vanhurskauttamisesta. (Ks. Room. 10:6–10.)

Näiden Viidennen Mooseksen kirjan jakeiden jälkeen Israelia kehotetaan valitsemaan joko elämä tai kuolema, siunaukset tai kiroukset. Jos he armon avulla ja uskossa valitsevat elämän, he saavat sen.

`Tämä pätee meihinkin, eikö vain?`