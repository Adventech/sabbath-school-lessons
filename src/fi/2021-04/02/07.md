---
title:  Lisäaineistoa
date:  08/10/2021
---

Tässä erään tutkijan yritys vastata vaikeisiin kysymyksiin siitä, mitä israelilaiset tekivät joillekin pakanakansoille:

”Kaikkien asioiden ja kaikkien ihmisten Luojana, joka hallitsee kaikkea, Jumala voi tehdä mitä vain haluaa kenelle tahansa, ja hän on aina tekemisissään oikeassa. — —

Jumalan tiet ovat meille mysteeri. Koska emme tule koskaan täysin ymmärtämään [häntä], voimme yhtä hyvin rentoutua mieltämme askarruttavien kysymysten äärellä. Jes. 55:8–9 tarjoaa lohdutusta.

Raamatusta saamamme kuvan perusteella kanaanilaiset olivat äärimmäisen pahoja, ja heidän hävittämisensä oli Jumalan tuomio heidän synneistään. Kanaanilaisten tuhoaminen ei ollut ensimmäinen eikä viimeinen kerta, kun Jumala tekee näin. Kanaanilaisten kohtalo ja 1. Moos. 6–9 kuvattu ihmiskunnan kohtalo (Nooan perhettä lukuun ottamatta) eroavat toisistaan lähinnä tuhon mittakaavan ja välittäjän suhteen. – –

Jumala ei koskaan tarkoittanut, että israelilaiset omaksuisivat täyden tuhoamisen yleiseksi menettelytavakseen muita kohtaan. 5. Moos. 7:1 nimenomaisesti tunnistaa ja rajoittaa kohteet tiettyihin kansoihin. Israelilaisten ei tullut noudattaa samaa linjausta aramealaisia, edomilaisia, egyptiläisiä tai muita kansoja vastaan (vrt. 5. Moos. 20:10–18). – –

Kanaanilaiset saivat kokea kohtalon, jonka kaikki syntiset lopulta kohtaavat: Jumalan tuomion. – –

Se, että Jumala hävitti kanaanilaiset, oli välttämätön askel pelastushistoriassa. – –

Vaikka kanaanilaiset kokonaisuudessaan olivat Jumalan tuomion kohteena, heillä oli ainakin 40 vuoden varoitusaika (ks. Rahabin tunnustus: Joos. 2:8–11).” – Daniel I. Block, The NIV Application Commentary: Deuteronomy (Grand Rapids, Mich.: Zondervan, 2012) s. 98, 99.

**Keskustelunaiheita**

`Ajattele tuhatvuotiskautta, jolloin kaikkiin kysymyksiimme vastataan. Miten ymmärryksemme tästä ajanjaksosta auttaa meitä luottamaan Jumalaan riippumatta siitä, millaisia vaikeita kysymyksiä meillä tällä hetkellä on?`

`Miten Jumala on johtanut sinua menneinä aikoina ja miten muistot noista hetkistä auttavat sinua luottamaan häneen myös tulevaisuutesi suhteen? Miksi on tärkeää, ettemme unohda, miten Jumala on toiminut meidän elämässämme?`