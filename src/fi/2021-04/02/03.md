---
title:  Täyttynyt Profetia
date:  04/10/2021
---

Siitä huolimatta, että nykytiede levittää joitakin vääriä väitteitä totuutena (esimerkiksi, että maailmankaikkeus on itsestään syntynyt tyhjästä tai että elämä maapallolla alkoi sattumalta alkuliemessä), tiede on kuitenkin tarjonnut meille hämmästyttäviä oivalluksia Jumalan luomisvoimasta. Luonnossa sen langenneesta tilasta huolimatta ilmenevä sopusointu, tasapaino ja täsmällisyys monissa asioissa ällistyttävät jatkuvasti tutkijoita.

Jos Jumala on näin tarkka fyysisten asioiden suhteen, kuinka paljon enemmän hengellisten. Viidennen Mooseksen kirjan avausjakeissa näemme otteen Jumalan tarkkuudesta.

`Lue 5. Moos. 1:1–6. Mikä profeetallinen merkitys on sillä, että jae kolme mainitsee aikamääreen ”neljänkymmenen vuoden kuluttua”?`

Mitä tapahtui sen jälkeen, kun Mooses lähetti vakoojia Kades-Barneasta tutkimaan maata ja kansa hylkäsi kutsun ottaa maa haltuunsa? Kansa ei päässyt luvattuun maahan niin kuin oli toivonut. Kuinka kauan sen piti odottaa? ”Neljäkymmentä päivää te kiersitte tutkimassa tuota maata, neljäkymmentä vuotta teidän on kärsittävä rangaistustanne – vuosi kutakin päivää kohti. Näin te opitte tietämään, mitä merkitsee joutua minun hylkäämäkseni.” (4. Moos. 14:34.)

Viidennessä Mooseksen kirjassa kertomus Jumalan kansasta jatkuu tasan 40. vuoden kohdalta, aivan kuten Jumala oli sanonut. Jumalan profeetallinen sana on yhtä luotettava kuin Jumala itse. Viidennen Mooseksen kirjan avausjakeet todistavat hänen luotettavuudestaan: Jumala tekee sen, minkä hän sanoo tekevänsä, ja hän tekee sen silloin, kun hän sanoo sen tekevänsä.

Tämä ei tietenkään ole ainoa profeetallinen aikaennuste, joka on täyttynyt Jumalan sanan mukaan. Esimerkiksi Dan. 9:24–27 löydämme aikaennustuksen Jeesuksen tulolle, joka toteutui aivan kuten Herra oli ilmoittanut. Näemme myös, että ”aika, kaksi aikaa ja puoli aikaa” (Dan. 7:25; ks. myös Ilm. 12:6, 14; Ilm. 13:5) on täyttynyt historian saatossa, samoin kuin Dan. 8:14 ennustamat 2 300 päivää.

Danielin kirjan 2., 7. ja 8. luku ennustivat maailman historian tarkasti. Ne ovat hämmästyttävä näyttöä luotettavan Jumalan kyvystä nähdä tapahtumat ennalta ja hallita kaikkea.