---
title:  Kades Barnea
date:  06/10/2021
---

Viidennen Mooseksen kirjan alussa on mainittu Kades-Barnea. Tämä onneton kertomus on taustana Viidennelle Mooseksen kirjalle. Sitä kannattaa siis tutkia tarkemmin.

`Lue 4. Moos. 14. Miten kansa suhtautui vakoojien raporttiin? Mitä heidän suhtautumisestaan seurasi? (Ks. myös 5. Moos. 1:20–46.)`

Saamme kertomuksesta monta hyvää opetusta, mutta yksi erityisen tärkeä opetus, joka toistuu uudestaan, löytyy jo 4. Moos. 14. luvusta.

`Lue 4. Moos. 14:11–20. Näemme Mooseksen jälleen esirukoilijan roolissa. Miten Mooses perustelee Herralle, ettei tämän tulisi tuhota kansaa? Mikä hänen perusteluissaan on niin merkillepantavaa?`

Mitä Mooses sanoo Jumalalle? Jos teet näin, katso, miltä näyttäisit egyptiläisten ja muiden kansojen silmissä. Tämä oli tärkeä näkökohta, sillä pohjimmiltaan kaikki, mitä Jumala oli tehnyt Israelin hyväksi, ei ollut yksin Israelia varten, vaan oli tarkoitettu koko ihmiskunnan hyväksi. Israelin kansan oli tarkoitus olla valona maailmalle, todistajana aikalaisilleen siitä rakkaudesta, voimasta ja pelastuksesta, joka löytyi tosi Jumalassa, ei arvottomissa epäjumalissa, joita nämä ihmiset palvoivat.

Mutta kuten Mooses sanoi: Jos pyyhit tämän kansan pois, mitä sitten? Kansat sanovat: ”Herra ei kyennyt viemään kansaansa siihen maahan, jonka hän oli vannonut antavansa sille, ja siksi hän tappoi sen autiomaahan.” (4. Moos. 14:16.)

Tässä näemme läpi koko Raamatun toistuvan teeman: Jumalan nimi tulee kirkastetuksi hänen kansassaan. Jumalan kunnia, hyvyys, rakkaus ja voima ilmentyvät hänen seurakunnassaan – siinä, miten hän toimii sen kautta. Tietenkään Jumalan kansa ei aina tee Jumalan tehtävää helpoksi, mutta viime kädessä Jumala saa kunnian teoistaan maan päällä.

`Lue Ef. 3:10. Mitä Paavali sanoo tässä ja miten hänen sanansa voivat toteutua? Miten maailmankaikkeus tulee tuntemaan Jumalan viisauden kaikessa moninaisuudessaan? Onko meillä yksilöinä jonkinlainen rooli asiassa? Jos on, niin millainen?`