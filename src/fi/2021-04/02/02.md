---
title:  Mooseksen Palvelutehtävä
date:  03/10/2021
---

Mooseksen läsnäolo tuntuu läpi koko Raamatun. Vaikka hänet mainitaan ensimmäisen kerran vasta 2. Moos. 2:2, hän oli kirjoittanut myös Ensimmäisen Mooseksen kirjan – Jumalan arvovaltaisen ja perustavanlaatuisen kertomuksen siitä, keitä olemme, miten tulimme tänne, miksi asiat ovat niin huonolla tolalla ja miksi voimme kaikesta huolimatta olla toiveikkaita. Luominen, syntiinlankeemus, lupaus lunastuksesta, vedenpaisumus, Abraham, evankeliumi – kaikilla näillä on juurensa Ensimmäisessä Mooseksen kirjassa, jonka kirjoitti profeetta Mooses. On vaikea mitata tämän yhden miehen vaikutusta – miehen, joka ei ollut virheetön, mutta joka kykeni ponnistelemaan Jumalan asialla, koska rakasti Herraa ja halusi palvella tätä.

`Lue 2. Moos. 32:29–32, RK 2012, josta löytyy Herran ja Mooseksen keskustelu kansan langettua palvomaan kultaista vasikkaa. Mitä opimme Mooseksen luonteesta ja siitä, miksi Herra pystyi käyttämään häntä niin voimallisella tavalla hänen heikkouksistaan huolimatta?`

Vaikka Mooseksella ei ollut osuutta tähän syntiin, hän anoi kansalle armoa ollen valmis menettämään oman henkensä heidän puolestaan. On kiinnostavaa, että jakeessa 32, kun Mooses pyytää Jumalaa, ”anna anteeksi heidän syntinsä”, alkukielessä käytetty verbi tarkoittaa itse asiassa ’kantaa’. Mooses ymmärtäen synnin vakavuuden ja sen, mitä sen sovittamiseksi tarvittiin, pyysi Jumalaa ”kantamaan” heidän syntinsä. Se on lopulta ainoa tapa, jolla synnit voidaan antaa anteeksi.

Meillä on siis jo Raamatun alkulehdillä vahva ilmaus sijaiskärsimyksestä, jossa Jumala itse Jeesuksen persoonassa kantaa synnin koko rangaistuksen. Tämä on Jumalan ihmisille ennalta määräämä pelastuskeino, jossa Jumala voi pysyä uskollisena omalle hallinnolleen ja lailleen.

Vuosisatoja myöhemmin Pietari kirjoittaisi Jeesuksesta: ”Itse, omassa ruumiissaan, hän ’kantoi meidän syntimme’ ristinpuulle, jotta me kuolisimme pois synneistä ja eläisimme vanhurskaudelle. ’Hänen haavansa ovat teidät parantaneet.’” (1. Piet. 2:24.)

`Näemme tässä kertomuksessa, jossa Mooses toimii esirukoilijana langenneen kansan puolesta, myös esikuvan siitä, mitä Jeesus tekee puolestamme (Hepr. 7:25.)`