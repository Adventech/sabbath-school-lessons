---
title:  Tuhat Kertaa Lukuisammiksi
date:  05/10/2021
---

Erämaavaelluksen jälkeen Mooses puhui Herran puolesta (olihan hän profeetta ja enemmänkin kuin profeetta) sanoen: ”Tämän maan minä luovutan teille. Menkää ottamaan haltuunne se maa, josta minä olen valalla vannoen antanut lupauksen teidän isillenne Abrahamille, Iisakille ja Jaakobille sekä heidän jälkeläisilleen.” (5. Moos. 1:8.)

Huomaa, mitä tulee tämän jälkeen.

`Lue 5. Moos. 1:9–11. Mikä merkitys näillä sanoilla on, varsinkin sen seikan valossa, että he olivat saaneet rangaistuksen Jumalalta kapinastaan Kades-Barneassa?`

Tässä näemme toisen esimerkin Jumalan armosta. Jopa erämaavaelluksensa aikana he olivat siunattuja: ”Neljäkymmentä vuotta sinä huolehdit heistä autiomaassa, mitään ei heiltä puuttunut, heidän vaatteensa eivät kuluneet rikki, heidän jalkansa eivät turvonneet.” (Neh. 9:21.)

Ja Mooses, osoittaen rakkautta kansaansa kohtaan, pyysi Jumalaa kartuttamaan heidän määräänsä vielä tuhat kertaa lukuisammaksi.

`Lue 5. Moos. 1:12–17. Mitä tapahtui Jumalan siunauksen seurauksena ja millaisiin toimiin Mooses ryhtyi?`

Silloinkin kun Jumala oli voimallisesti läsnä heidän keskuudessaan, tarvittiin järjestäytymistä ja vastuuvelvollisuusjärjestelmää. Israel oli gāhāl, järjestäytynyt kansankokous (vrt. 5. Moos. 31:30), ja edeltäjä Uuden testamentin seurakunnalle (ekklēsia, Matt. 16:18, RK 2012/VKR). Myös Paavali, vaikka työskentelikin erilaisessa tilanteessa, ei koskaan erkaantunut kauas juutalaisista juuristaan. 1. Kor. 12 hän kuvailee tarvetta päteville ihmisille, jotka voisivat suorittaa tiettyjä tehtäviä, jotta seurakuntaruumis voisi toimia kunnolla. Tilanne on verrattavissa Viidennen Mooseksen kirjan erämaaseurakunnan (gāhāl) tilanteeseen. Tämän päivän seurakunnan, kuten tuonkin ajan, tulee olla yhtenäinen ruumis, jossa jäsenet täyttävät tiettyjä tehtäviä lahjojensa mukaan.

Vaikka joskus kuulemme ihmisten parjaavan ”järjestäytynyttä uskontoa”, Jumalan sana, eikä varsinkaan Uusi testamentti, tunnusta minkään muunlaista uskontoa kuin järjestäytynyttä.