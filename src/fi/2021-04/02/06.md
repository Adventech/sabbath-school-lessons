---
title:  Amorilaisten Synnit
date:  07/10/2021
---

Mooses kertaa Israelin historiaa ja sitä, miten he Jumalan siunauksen turvin kukistivat vihollisensa; kun he olivat uskollisia, Jumala antoi heille voiton, jopa jättiläisistä (5. Moos. 2:10, 11, 20; 5. Moos. 3:13).

Tämä nostaa esiin hankalan aiheen: ihmisten tuhoamisen. Israelin kansa tarjosi usein toiselle kansalle ensin rauhaa (5. Moos. 20:10, 11), mutta jos heidän tarjoustaan ei hyväksytty, he saattoivat hyökätä pakanakansojen kimppuun ja tuhota heidät, myös naiset ja lapset. ”Me valloitimme ja tuhosimme kaikki hänen kaupunkinsa, julistimme ne Herralle kuuluvaksi uhriksi ja surmasimme niissä joka ikisen miehen, naisen ja lapsen jättämättä eloon ainoatakaan.” (5. Moos. 2:34.)

Jotkut yrittävät ohittaa asian väittämällä, etteivät kertomukset ole totta. Me emme tällaisesta tulkinnasta perusta, koska uskomme, että: ”Jokainen pyhä, Jumalan Hengestä syntynyt kirjoitus on hyödyllinen opetukseksi, nuhteeksi, ojennukseksi ja kasvatukseksi Jumalan tahdon mukaiseen elämään.” (2. Tim. 3:16.)

`Lue 1. Moos. 15:1–16. Mitä Jumala sanoi Abramille jakeessa 16? Miten hänen sanansa valaisevat tätä vaikeaa aihetta?`

Epäilemättä monet pakanakansoista olivat erittäin raakoja ja julmia, ja olisivat oikeutetusti ansainneet Jumalan rangaistuksen jo paljon aiemmin. Ja vaikka Jumala kärsivällisesti odotti, että he muuttaisivat tapansa, he eivät tehneet niin — mutta tämä ei silti muuta miksikään sitä vaikeaa asiaa, että kaikki tapettiin, myös lapset. (Luultavasti paljon enemmän lapsia kuoli jo vedenpaisumuksessa kuin israelilaisten surmaamina.)

Totuus on se, että tietomme tapahtumista on rajoittunutta ja meidän täytyy hyväksyä tämä vaikea tosiasia ja luottaa Jumalan hyvyyteen, joka on paljastettu monin muin tavoin. Usko ei ole sitä, että rakastamme Jumalaa vain kauniina päivinä. Se on sitä, että luotamme häneen, vaikka emme kaikkea ymmärräkään.

`Lue 1. Kor. 10:1–4 ja Joh. 14:9. Miten jakeet opettavat meitä luottamaan Jumalan rakkauteen, oikeudenmukaisuuteen ja hyvyyteen, silloinkin kun näemme asioita, joita on vaikea sovittaa yhteen siihen käsitykseen, joka meillä on Jumalasta?`