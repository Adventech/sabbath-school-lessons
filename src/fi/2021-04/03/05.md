---
title:  Hänen Erityinen Kansansa
date:  13/10/2021
---

Tämän päivän ihmisten on vaikea käsittää paljoakaan siitä, millainen muinainen maailma oli niihin aikoihin, kun Israel vaelsi erämaassa. Jos kokonaisia maailmanvaltoja on tullut ja mennyt niin, että niistä on jäljellä vain rauniot (jos niitäkään), mitä voisimmekaan tietää niistä monista pienemmistä pakanakansoista, jotka elivät samoilla seuduilla Israelin kanssa.

Yhden asian kuitenkin tiedämme: nuo kansat olivat syvällä pakanuudessa, he harjoittivat monijumalaisuutta ja joitakin äärimmäisen alentavia tapoja, kuten lasten uhraamista. Kuinka häpeällinen ja paha sellainen kulttuuri ja uskonto mahtaakaan olla, joka sallii tehdä tällaista omille lapsilleen, ja vieläpä jonkin jumalan nimissä!

Herra olikin toistuvasti varoittanut kansaansa seuraamasta sen ympärillä olevien kansojen tapoja. ”Kun tulette siihen maahan, jonka Herra, teidän Jumalanne, antaa teille, älkää ruvetko noudattamaan siellä asuvien kansojen iljettäviä tapoja.” (5. Moos. 18:9.)

Herra oli kutsunut Israelin erityistä tarkoitusta varten. Ryhtymällä liittoon Jumalan kanssa, heidän oli määrä olla erityinen kansa, joka toimisi todistajana maailmalle siitä ainoasta oikeasta Jumalasta, joka loi taivaan ja maan.

`Lue 5. Moos. 26:16–19, RK 2012. Miten liittosuhde Jumalan ja Israelin välillä on tiivistetty näissä jakeissa? Miten heidän uskollisuutensa liitolle tuli näkyä siinä, millaisia ihmisiä heistä tuli? Mitä voimme oppia tästä omaa elämäämme varten?`

Mooses aloittaa nämä neljä jaetta sanoilla ”tänä päivänä” eli juuri nyt, jälleen Jumala käskee teitä tekemään nämä asiat (Mooses toistaa ajatuksen jakeessa 17). Hän oli käskenyt heitä toimimaan näin kaiken aikaa. Aivan kuin hän sanoisi, että heidän tulee sitoutua juuri tällä hetkellä uudelleen olemaan uskollinen, pyhä ja erityinen kansa, sillä sitä vartenhan he olivat liittokansana olemassa. He olivat ainoa kansakunta, joka kansana tunsi Jumalan ja totuuden hänestä ja siitä, miten hän halusi ihmisten elävän. Sen lisäksi, että heillä oli ”nykyinen totuus”, heidän oli määrä omalla tavallaan olla tuon totuuden ruumiillistuma siihen asti, kunnes Jeesus, joka itse on totuus (Joh. 14:6), tulisi.

`Miksi ajatus Jumalaan ja hänen liittovelvoitteisiinsa sitoutumisesta on ajankohtainen meillekin?`