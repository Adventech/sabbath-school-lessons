---
title:  Liiton Kirja
date:  12/10/2021
---

Vaikka ajatus liitosta (berīṭ), jolla kuvataan Jumalan suhdetta hänen kansaansa, löytyy kaikkialta Raamatusta, kyseinen sana esiintyy Viidennessä Mooseksen kirjassa niin usein, että kirjaa on alettu kutsua Liiton kirjaksi.

`Katso 5. Moos. 5:1–21. Mikä katkelmassa osoittaa, kuinka keskeinen ajatus liitosta (berīṭ) on Viidennessä Mooseksen kirjassa?`

Pian sen jälkeen kun israelilaiset oli vapautettu Egyptistä, Jumala vahvisti heidän kanssaan liiton Siinailla, juuri ennen kuin heidän oli määrä siirtyä luvattuun maahan. Sitten 40 vuoden kiertotien jälkeen, taas juuri ennen kuin heidän on määrä astua luvattuun maahan, joka oli keskeinen asia liittolupauksessa (ks. 1. Moos. 12:7; 2. Moos. 12:25), Herra antaa heille Mooseksen suun kautta uudestaan kymmenen käskyn lain. Näin hän korostaa, miten tärkeää myös heidän oli uudistaa oma osuutensa liitosta.

Jumala aikoi kyllä täyttää liittolupauksensa heitä kohtaan. Nyt heitä vaaditaan pitämään oma osuutensa sopimuksesta: ”Hän ilmoitti teille liittonsa ehdot, kymmenen käskyn lain, jota teidän tulee noudattaa, ja kirjoitti käskyt kahteen kivitauluun.” (5. Moos 4:13.) Herra teki tämän aiemmin Siinailla ja nyt uudestaan Moabin maassa juuri ennen kuin heidän oli tarkoitus vallata maa, joka oli luvattu heille heidän esi-isiensä kautta jo vuosisatoja aiemmin osoituksena ikuisesta liitosta, joka on ollut voimassa jo ennen maailman syntyä.

”Ennen maailman perustamista Isä ja Poika tekivät liiton lunastaakseen ihmisen, jos tämä joutuisi saatanan valtaan. He olivat liittäneet kätensä yhteen ja juhlallisesti luvanneet, että Kristus tulisi ihmiskunnan takaajaksi.” (5AO 381.)

`Lue 5. Moos. 5:3. Kuinka ymmärrämme jakeen?`

`Mitä Mooses sanoi kansalle? Todennäköisesti hän korosti sitä, että heidän esi-isänsä olivat nyt poissa ja näiden saamat ihanat liittolupaukset kuuluivat nyt heille. Tämä saattoi olla Mooseksen tapa ilmaista, etteivät he saisi sotkea tätä asiaa, kuten edellinen sukupolvi oli tehnyt. Lupaukset (ja velvollisuudet) kuuluivat nyt heille.`