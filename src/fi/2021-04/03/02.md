---
title:  Liitto Ja Evankeliumi
date:  10/10/2021
---

Kaikkialla Raamatussa liitto ja evankeliumi esiintyvät yhdessä. Ajatus liitosta oli olemassa jo ennen Israelin kansaa (esim. liitto Nooan kanssa), ja vaikka liittolupaus annettiin jo ennen kuin Israelin kansaa oli olemassa, se tuli näkyvästi esille Jumalan vuorovaikutuksessa kansansa kanssa alkaen heidän isistään, patriarkoista.

Alusta asti liiton keskeinen totuus oli evankeliumi: pelastus yksin uskosta.

`Lue 1. Moos. 12:1–3; 15:5–18; Room. 4:1–5. Mikä oli Abramille (myöh. Abraham) annettu liittolupaus ja miten evankeliumi tulee siinä esille?`

Abraham uskoi Jumalaa, uskoi Jumalan hänelle antamiin lupauksiin, ja niin hänestä tuli Jumalan edessä vanhurskas. Hänen vanhurskauttamisessaan ei ollut kyse halvasta armosta: Abraham pyrki pitämään oman osuutensa liitosta olemalla kuuliainen, kuten nähdään Morian vuorella (1. Moos. 22). Kaikki tämä, vaikka ”Jumala lukee hänen uskonsa vanhurskaudeksi” (Room. 4:5). Tämän takia Paavali käytti Abrahamia esimerkkinä siitä, mitä Jumalan antamien liiton lupausten varassa eläminen tarkoittaa.

Sama teema nousee esille läpi koko Raamatun. Paavali toi sen esiin toisenkin kerran kirjeessään galatalaisille (3:6), jossa hän lainaa taas 1. Moos. 15:6 ajatuksia siitä, että Abrahamin usko luettiin hänelle vanhurskaudeksi. Paavali viittaa Abramille annettuun lupaukseen siitä, että hänen siemenensä kautta kaikki maailman kansat tulisivat siunatuiksi (Gal. 3:8, 9). Liittolupaukset annettiin kaikille, niin juutalaisille kuin pakanoillekin, ”joilla on usko” (Gal. 3:7) ja jotka siksi vanhurskautetaan uskon kautta ilman lain tekoja – vaikka liitto kuinka velvoittaisi heitä noudattamaan lakia.

Silloinkin kun Jeremia puhuu uudesta liitosta, hän tekee sen lain viitekehyksessä: ”Tämän liiton minä teen Israelin kansan kanssa tulevina päivinä, sanoo Herra: Minä panen lakini heidän sisimpäänsä, kirjoitan sen heidän sydämeensä. Minä olen heidän Jumalansa, ja he ovat minun kansani.” (Jer. 31:33) Jeremia käyttää kieltä, joka heijastelee 3. Moos. kirjan sanoja: ”Minä vaellan teidän keskellänne ja olen teidän Jumalanne, ja te olette minun kansani.” (3. Moos. 26:12, RK 2012.)

`Miten ajatus liitosta, jossa yhdistyvät laki ja evankeliumi, sopii Ilm. 14. luvun kolmen enkelin sanomaan?`