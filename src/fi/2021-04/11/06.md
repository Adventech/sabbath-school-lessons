---
title:  Danielin Rukous
date:  09/12/2021
---

Yksi Vanhan testamentin kuuluisimpia rukouksia löytyy Danielin kirjan 9. luvusta. Luettuaan profeetta Jeremiaa ja huomattuaan, että Israelin 70 vuoden raunioitumisen aika (Dan. 9:2) oli päättymäisillään, Daniel alkoi hartaasti rukoilla.

Millainen rukous se olikaan – liikuttava vetoomus, jossa Daniel tunnustaa omat sekä kansansa synnit, kuitenkin samaan aikaan myöntäen Jumalan oikeudenmukaisuuden siinä, mikä heitä oli kohdannut.

`Lue Dan. 9:1–19. Mitä teemoja tekstistä löytyy, jotka voidaan liittää Viidenteen Mooseksen kirjaan?`

Danielin rukous on tiivistelmä seurauksista, joista kansaa oli Viidennessä Mooseksen kirjassa varoitettu, jos se ei pitäisi osuuttaan liitosta. Kaksi kertaa Daniel viittasi Mooseksen lakiin (Dan. 9:11, 13), johon Viides Mooseksen kirjakin varmasti sisältyi.

Kuten Viidennessä Mooseksen kirjassa oli sanottu, heidät oli ajettu pois maasta (5. Moos. 4:27–31; 5. Moos. 28), koska he eivät totelleet. Juuri näinhän Moosekselle oli ilmoitettukin (5. Moos. 31:29).

Miten traagista, että sen sijaan että ympäröivät kansat olisivat sanoneet: ”Miten viisas ja ymmärtäväinen tuo suuri kansa onkaan” (5. Moos. 4:6), Israelista tuli kaikkien ympärillä asuvien pilkan kohde (Dan. 9:16).

Kyyneltentäyteisessä anomuksessaan Daniel ei kertaakaan esittänyt kysymystä, jonka monet esittävät silloin, kun onnettomuus iskee: ”Miksi?” Hän ei kysy, koska Viidennen Mooseksen kirjan ansiosta hän tietää tarkalleen, miksi kaikki tämä oli tapahtunut. Viides Mooseksen kirja antoi Danielille viitekehyksen, jota vasten saattoi ymmärtää, ettei heitä kohdannut pahuus ollut vain sokeaa sattumaa, vaan heidän oman tottelemattomuutensa hedelmää, josta heitä oli varoitettu.

Danielin rukous ilmaisi sen, että kaikesta tapahtuneesta huolimatta heillä oli toivoa. Jumala ei ollut hylännyt heitä, vaikka asia olisi kuinka näyttänyt siltä. Viides Mooseksen kirja tarjosi viitekehyksen, joka teki heidän tilanteensa ymmärrettäväksi, mutta lisäksi se viittasi lupaukseen ennallistamisesta.

`Lue Dan. 9:24–27: profetia Jeesuksesta ja hänen kuolemastaan ristillä. Miksi tämä profetia annettiin Danielille (ja meille muille) juuri tässä Israelin pakkosiirtolaisuuden ja paluulupauksen yhteydessä?`