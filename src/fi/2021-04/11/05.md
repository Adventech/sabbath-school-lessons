---
title:  Mitä Herra Vaatii
date:  08/12/2021
---

Profeettojen kirjoituksista iso osa oli israelilaisille esitettyjä vetoomuksia uskollisuuden puolesta, varsinkin liittoon liittyvien velvollisuuksien suhteen. Viidennessä Mooseksen kirjassa kuvataan Jumalan Israelin kanssa tekemän liiton uudelleen vahvistamista. Herra oli 40 vuotta kestäneen kiertotien jälkeen täyttämäisillään yhtä liittoon sidotuista lupauksista eli omaa osuuttaan liittosopimuksesta. Niinpä Mooses kehottaa kansaakin täyttämään oman osuutensa. Sama toistuu myöhemmissä profeetoissa.

`Lue Miika 6:1–8. Mitä Herra sanoo kansalle? Miten se liittyy Viidenteen Mooseksen kirjaan? (Ks. myös Aam. 5:24 ja Hoos. 6:6.)`

Tutkijat näkevät näissä Miikan kirjan jakeissa kanteen. Herra haastaa kansansa oikeuteen liiton rikkomisesta. ”Herra käy oikeutta kansaansa vastaan – –.” (Miika 6:2.) Sana ”oikeus” (rīv) tarkoittaa tässä oikeudellista kiistaa. Herra siis aloitti oikeustoimet heitä vastaan. Tässä käytetään kuvakieltä, joka tuo esiin liiton oikeudellisen puolen (suhdenäkökannan lisäksi). Tämä ei yllätä, sillä olihan laki liitossa keskeisellä sijalla.

Miikan käyttämä kieli on suoraa lainausta Viidennestä Mooseksen kirjasta: ”Kuulkaa siis, israelilaiset! Herra, teidän Jumalanne, ei vaadi teiltä muuta kuin sen, että pelkäätte häntä, että aina vaellatte hänen teitään, että rakastatte häntä ja palvelette häntä koko sydämestänne ja koko sielustanne ja että tarkoin noudatatte hänen käskyjään ja säädöksiään, jotka minä teille annan. Kun tämän teette, te menestytte.” (5. Moos. 10:12, 13.) Miika vain muuttaa ajatuksen ”lain kirjaimen” täyttämisestä ”lain hengen” täyttämiseksi, jossa on kyse siitä, että ihminen on oikeudenmukainen ja armollinen.

`Olivatpa ulkoiset uskonnon merkit millaisia tahansa (runsaat eläinuhrit, ”tuhannet pässit”), liittosuhde Jumalaan ei muodostu niistä. Mitä hyötyä ulkoisesta hurskaudesta on, jos he ”himoitsevat peltoja ja anastavat niitä, ottavat haltuunsa toisten taloja – – ajavat ihmiset perikatoon, vievät maat keneltä tahtovat” (Miika 2:2)? Israelin oli määrä olla valona maailmalle, jotta maailma sitä katsoessaan toteaisi ihmetellen: ”Miten viisas ja ymmärtäväinen tuo suuri kansa onkaan.” (5. Moos. 4:6.) Siksi heidän piti olla kaikissa toimissaan viisaita ja ymmärtäväisiä, ja se piti sisällään ihmisten oikeudenmukaisen ja armollisen kohtelun.`