---
title:  Jeremia Ja Viides Mooseksen Kirja
date:  07/12/2021
---

Eräs nuori agnostikko oli innokas totuudenetsijä – mitä totuus sitten olisikaan ja mihin se häntä johtaisikaan. Lopulta mies alkoi uskoa Jumalaan ja Jeesukseen ja vastaanotti adventtisanoman. Hänen lempijakeensa Raamatusta oli Jer. 29:13, jossa sanotaan: ”Silloin te etsitte minua ja löydätte minut, kun etsitte minua kaikesta sydämestänne.” (RK 2012.) Vuosia myöhemmin, kun hän tutki Raamattuaan, hän löysi saman jakeen, mutta jo Viidennestä Mooseksen kirjasta. Jeremia oli siis lainannut ajatuksen Moosekselta.

`Lue 5. Moos. 4:23–29. Mikä on tämän Israelille annetun lupauksen asiayhteys, ja miten se voisi liittyä meihin tänä päivänä?`

Kuten olemme nähneet, Viides Mooseksen kirja löydettiin uudelleen kuningas Josian hallituskaudella, ja juuri hänen hallituskaudellaan Jeremia aloitti työnsä. Ei siis ihme, että Jeremian kirjoituksissa näkyy vaikutuksia Viidennestä Mooseksen kirjasta.

`Lue Jer. 7:1–7. Mitä Jeremia käskee kansan tehdä? Miten se liittyi siihen, mitä oli kirjoitettu Viidenteen Mooseksen kirjaan?`

Viidennessä Mooseksen kirjassa Mooses yhä uudestaan korostaa sitä, kuinka kansan säilyminen luvatussa maassa oli ehdollista ja että jos he olisivat tottelemattomia, he eivät saisi jäädä paikkaan, jonka Jumala oli heille valinnut. Katso erityisesi Jer. 7:4, josta voidaan vetää se johtopäätös, että vaikka kyse oli todella Jumalan temppelistä ja vaikka he todella olivat Jumalan kansa, noilla asioilla ei ollut merkitystä, jos he eivät olleet kuuliaisia.

Kuuliaisuuteen kuului muukalaisten, orpojen ja leskien oikeudenmukainen kohtelu – ajatus, joka nousee suoraan liiton säädöksistä Viidennessä Mooseksen kirjassa: ”Ette saa viedä muukalaiselta ettekä orvolta hänen oikeuksiaan. Älkää ottako leskeltä vaatetta lainan pantiksi.” (5. Moos. 24:17; ks. myös 5. Moos. 24:21; 5. Moos. 10:18, 19; 5. Moos. 27:19).

`Vertaa Jer. 4:4 ja 5. Moos. 30:6 (RK 2012). Mikä periaate jakeista nousee esiin? Miten se on yhtä lailla sovellettavissa Jumalan kansaan tänä päivänä?`