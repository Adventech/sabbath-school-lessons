---
title:  Taivasten Taivaat
date:  06/12/2021
---

Viides Mooseksen kirja tekee selväksi, että laki ja liitto olivat keskeisiä asioita paitsi Israelin jumalasuhteessa myös heidän tehtävässään ”valittuna kansana” (5. Moos. 7:6; 5. Moos. 14:2; 5. Moos. 18:5).

`Lue 5. Moos. 10:12–15, jossa painotetaan ajatusta laista ja Israelin asemasta valittuna kansana. Mitä Raamattu tarkoittaa ilmauksella ”taivasten taivaat”? Mitä Mooses haluaa kertoa käyttäessään tätä ilmausta?`

Ei ole aivan selvää, mitä ”taivasten taivaat” tarkoittaa, ainakaan tässä asiayhteydessä, mutta Mooses viittaa kuitenkin Jumalan suuruuteen, voimaan ja mahtiin. Eli ei vain taivas vaan ”taivasten taivaat” kuuluvat hänelle. Kyse on todennäköisesti heprealaisesta ilmauksesta, joka viittaa Jumalan täydelliseen, koko luomakunnan yli ulottuvaan hallintavaltaan.

**Lue seuraavat jakeet, joissa kaikissa on lainattu Viidennen Mooseksen kirjan ilmausta ”taivasten taivaat”. Mitä jakeissa sanotaan ja millä tavoin näemme Viidennen Mooseksen kirjan vaikutuksen niissä?**

`1. Kun. 8:27`

`Neh. 9:6`

`Ps. 148:4, RK 2012`

Varsinkin Nehemian kirjan 9. luvussa nousee varsin selkeänä esiin teema Jumalasta Luojana, joka yksin ansaitsee palvonnan. Hän teki kaiken, jopa ”taivasten taivaat ja tähtien joukot” (Neh. 9:6). Itse asiassa Neh. 9:3 sanotaan, että kansalle luettiin ”lain kirjaa”. Kuten Josian aikana, lain kirjalla todennäköisesti tarkoitettiin juuri Viidettä Mooseksen kirjaa, mikä selittää sen, että muutama jae myöhemmin leeviläiset kaiken ylistyksensä ja Jumalan palvonnan keskellä käyttävät ilmausta ”taivasten taivaat”, joka on suoraa lainausta Viidennestä Mooseksen kirjasta.

`Jumala on paitsi maailman myös taivasten taivaitten luoja. Ja sama Jumala meni ristille! Miksi palvonta on niin sopiva tapa reagoida siihen, mitä Jumala on tehnyt hyväksemme?`