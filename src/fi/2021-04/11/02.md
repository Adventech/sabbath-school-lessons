---
title:  Lain Kirja
date:  05/12/2021
---

Juudan kuningas Josia, joka oli 8-vuotias tullessaan kuninkaaksi, hallitsi 31 vuotta (640–609 eKr.) ennen kuin kuoli taistelukentällä. Hänen 18. hallitusvuotenaan tapahtui jotakin, joka ainakin joksikin aikaa muutti Jumalan kansan historiaa.

`Lue 2. Kun. 22. Mitä opimme tästä tapahtumasta?`

Tutkijat ovat pitkään olleet sitä mieltä, että kyseinen ”lain kirja” (2. Kun. 22:8) oli Viides Mooseksen kirja, joka ilmeisesti oli ollut kansalta kadoksissa useiden vuosien ajan.

”Joosia liikuttui syvästi, kun hänelle ensi kertaa luettiin tämän vanhan käsikirjoituksen kehotuksia ja varoituksia. Koskaan aikaisemmin hän ei ollut niin täysin käsittänyt, että Jumala näin selvästi oli asettanut Israelin eteen ’elämän ja kuoleman, siunauksen ja kirouksen’ (5 Moos. 30:19) – – Kirjassa oli runsaasti vakuutuksia siitä, että Jumala oli valmis pelastamaan täydellisesti ne, jotka kokonaan luottivat häneen. Samoin kuin hän oli vapauttanut heidät Egyptin orjuudesta, hän auttaisi heitä voimallisesti asettumaan Luvattuun maahan ja sijoittaisi heidät maan kansojen kärkipäähän.” (3AO 203, 204.)

Seuraavassa luvussa näemme, miten tosissaan kuningas Josia halusi ”seurata Herraa ja kaikesta sydämestään ja kaikesta sielustaan noudattaa hänen käskyjään, liitonehtojaan ja säädöksiään” (2. Kun. 23:3; ks. myös 5. Moos. 4:29; 6:5; 10:12; 11:13). Hänen johtamiinsa uudistuksiin kuului myös se, että hän hävitti kaikki ”iljetykset, joita Juudan maassa ja Jerusalemissa vielä oli. Näin hän pyrki toteuttamaan lain sanat, jotka oli kirjoitettu pappi Hilkian temppelistä löytämään kirjaan” (2. Kun. 23:24).

Viides Mooseksen kirja oli täynnä varoituksia siitä, etteivät he alkaisi noudattaa ympäröivien kansojen tapoja. Josian teot, joihin kuului Samarian epäjumalanpalvontaa harjoitta-vien pappien surmaaminen (2. Kun. 23:20), osoittivat, kuinka kauas Jumalan kansa oli harhautunut totuudesta, joka heille oli uskottu. Sen sijaan, että olisivat olleet se pyhä kansa, joka heidän olisi kuulunut olla, he tekivät kompromissin maailman kanssa, vaikka usein ajattelivatkin: Meillä on asiat ihan hyvin Herran kanssa, kiitos vaan. Miten vaarallinen petos.

`Mitä asioita meidän tulisi kodeissamme ja seurakunnassamme puhdistaa perin pohjin, jotta voisimme palvella Herraa koko sydämestämme ja sielustamme?`