---
title:  Lisäaineistoa
date:  10/12/2021
---

”Tämä [Miika 6:1–8] on yksi mahtavimmista VT:n teksteistä. Kuten Aam. 5:24 ja Hoos. 6:6, se tiivistää 8. vuosisadan profeettojen sanoman. Teksti alkaa kauniilla esimerkillä liittokanteesta, jossa profeetta kutsuu kansan kuulemaan Jahven syytettä heitä vastaan. Vuoret ja kukkulat ovat tuomareita, sillä ne ovat olleet paikoillaan kauan ja todistaneet, miten Jumala on kohdellut Israelia. Sen sijaan että syyttäisi Israelia suoraan siitä, että se on rikkonut liiton, Jumala kysyy, onko Israelilla mitään syytöksiä häntä vastaan. ’Mitä minä olen tehnyt sinulle, kansani? Olenko vaatinut sinulta liikaa?’ Epäoikeudenmukaisuutta kohdatessaan jotkut köyhistä olivat saattaneet ’väsyä tekemään hyvää’. Pikaisen rikastumisen toivossa jotkut maanomistajista olivat saattaneet väsyä pitämään liiton käskyjä.” – Ralph L. Smith, Word Biblical Commentary, Micah–Malaci, (Grand Rapids, MI: Word Books, 1984), osa 32, s. 50.

”Seuranneen uskonpuhdistuksen aikana kuningas [Josia] pyrki hävittämään jäljellä olevan epäjumalanpalveluksen rippeetkin. Niin kauan olivat maan asukkaat noudattaneet ympärillä olevien kansojen tapoja ja kumartaneet puisia ja kivisiä jumalankuvia, että näytti inhimillisesti miltei mahdottomalta poistaa näiden pahuuksien kaikkia ilmauksia. Mutta Joosia koetti sitkeästi puhdistaa maata.” (3AO 208.)

**Keskustelunaiheita**

`Saatamme nähdä itsemme samassa asemassa kuin muinainen Israel oli: meillä on totuuksia, joita ympäröivän maailman tulisi saada tietää. Tämä on suuri etuoikeus, mutta kuinka hyvin ajattelet meidän täyttävän ne velvollisuudet, joita tällainen etuoikeus meille tuo?`

`Kuvittele olevasi Daniel, joka on nähnyt, miten hänen kansansa kimppuun hyökätään ja miten se kukistetaan, ja tiennyt uskolleen keskeisen temppelin kohtalosta, miten pakanat tuhosivat sen. Miten tieto Viidennen Mooseksen kirjan sanomasta on voinut pitää yllä Danielin (tai kenen tahansa juutalaisen) uskoa tuona aikana? Miten kirja auttoi häntä ymmärtämään kaikkea sitä, mitä tapahtui ja miksi? Miten meidän ymmärryksemme Raamatusta kokonaisuudessaan auttaa meitä suhtautumaan koetteleviin aikoihin ja tapahtumiin, jotka ilman Jumalan sanan antamaa näkökulmaa voisivat olla meille hyvin lannistavia? Mitä vastauksesi kertoo siitä, kuinka keskeinen sija Raamatulla tulee olla uskonelämässämme?`