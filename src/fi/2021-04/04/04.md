---
title:  Hän Rakasti Meitä Ensin
date:  19/10/2021
---

Jopa Viidennen Mooseksen kirjan sääntöjen ja määräysten keskellä sekä kaikkien niiden varoitusten keskellä, joissa muistutettiin juutalaista kansaa siitä, että heidän tuli totella hänen käskyjään, lakejaan ja säädöksiään, heidän ensimmäinen ja tärkein tehtävänsä oli kuitenkin rakastaa Jumalaa koko sydämestään, sielustaan ja voimastaan. Heillä oli myös hyvä syy siihen.

`Lue 5. Moos. 4:37; 5. Moos. 7:7, 8, 13; 5. Moos. 10:15; 5. Moos. 23:6; 5. Moos. 33:3. Mitä jakeet opettavat Jumalan rakkaudesta kansaansa kohtaan?`

Kerta toisensa jälkeen Mooses kertoi kansalle Jumalan rakkaudesta heidän esi-isiään ja heitä itseään kohtaan. Sanojen lisäksi Herra ilmaisi rakkautensa tekojen kautta. Heidän puutteistaan, epäonnistumisistaan ja synneistään huolimatta Jumalan rakkaus heitä kohtaan pysyi järkkymättömänä, ja se näkyi siinä, miten Jumala kohteli heitä.

`”Me rakastamme, koska Jumala on ensin rakastanut meitä.” (1. Joh. 4:19.) Miten jae auttaa meitä ymmärtämään, miksi meidän tulisi rakastaa Jumalaa?`

Jumala rakasti meitä jo ennen kuin olimme olemassa, sillä pelastussuunnitelma oli laadittu jo kauan ”ennen maailman luomista” (Ef. 1:4).

Kuten Ellen G. White asian ilmaisee: ”Lunastussuunnitelma ei ollut mikään perästäpäin tullut ajatus, Aadamin lankeamisen jälkeen laadittu suunnitelma. Se oli sen salaisuuden ilmaisu, ’joka kautta ikuisten aikojen on ollut ilmoittamatta’ (Room. 16:25). Se oli niiden periaatteiden paljastamista, jotka ikuisista ajoista ovat olleet Jumalan valtaistuimen perustus.” (4AO 13.)

Miten onnekkaita olemmekaan, että Jumala todellakin on rakkauden Jumala – rakkauden, joka on niin suurta, että hän meni ristille puolestamme. Hänen rakkautensa on itsensä uhraavaa rakkautta, jossa ”hän alensi itsensä ja oli kuuliainen kuolemaan asti, ristinkuolemaan asti” (Fil. 2:8). Meillä on tänä päivänä sellainen ilmoitus Jumalan rakkaudesta meitä kohtaan, jollaista israelilaiset tuskin olisivat osanneet edes kuvitella.