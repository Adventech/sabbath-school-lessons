---
title:  Jumalan Pelkääminen
date:  18/10/2021
---

Mooses kehotti Israelia rakastamaan Jumalaa koko olemuksensa voimalla. Se oli käsky. Kuitenkin muutama jae aiemmin Mooses antoi heille toisen käskyn: ”Teidän – – tulee pelätä Herraa – –.” (2. Moos. 6:2.)

`Lue 5. Moos. 10:12. Mitä jakeessa sanotaan rakkaudesta ja pelosta? Miten ymmärrät jakeen?`

Yhdessä jakeessa käsketään pelkäämään Jumalaa, toisessa rakastamaan häntä. Tässä kansaa käsketään sekä pelkäämään että rakastamaan häntä yhtä aikaa. Jos ajatellaan sanaa ”pelätä” sen tavanomaisessa merkityksessä, tämä voi vaikuttaa ristiriitaiselta, mutta sitä se ei ole. Jumalan pelon tulisi olla luonnollinen reaktio, kun sillä tarkoitetaan kunnioitusta häntä ja hänen auktoriteettiaan, voimaansa, oikeudenmukaisuuttaan ja vanhurskauttaan kohtaan. Olemme langenneita ja hänen lakinsa rikkoneita olentoja. Ilman hänen armoaan ansaitsisimme kadotuksen ja ikuisen kuoleman.

`Lue Ef. 2:1–10. Miten jakeet auttavat ymmärtämään, miten voimme sekä pelätä että rakastaa Jumalaa yhtä aikaa?`

Siitä huolimatta, että olimme ”vihan alaisia” (mikä antaa meille syyn pelätä häntä), Kristus kuoli puolestamme ja siten antoi meille uuden elämän, jossa olemme vapaita synnistä ja sen tuomiosta (mikä antaa meille syyn rakastaa häntä).

Ja kuten tämä on totta meidän kohdallamme tänä päivänä, sama periaate soveltui muinaiseen Israeliin: he olivat vankeina Egyptissä, tuomittuina orjuuteen ja sortoon, ja vain Jumalan rakkaus ja armeliaisuus johti heidän mahtavaan vapautukseensa. ”Muista, että olit itse orjana Egyptin maassa ja että Herra, sinun Jumalasi, vei sinut sieltä pois – –.” (5. Moos. 5:15, RK 2012.) Ei ihme, että he yhtä aikaa sekä rakastavat että pelkäävät Jumalaa. Kuinka paljon enemmän meidän tulisi tehdä näin – meidän, jotka tunnemme suuren totuuden Jeesuksen uhrikuolemasta?

`Lue Ilm. 14:6, 7. Miksi ”Pelätkää Jumalaa” on ensimmäinen käsky Herran lopun ajan sanomassa maailmalle? Kun tiedämme, mikä tätä maailmaa odottaa, miksi käsky tuntuu järkevältä?`