---
title:  Jumalan Rakastaminen
date:  17/10/2021
---

Kerrattuaan Israelin kansalle heidän historiansa Mooses alkoi antaa heille ohjeita siitä, mitä heidän tulisi tehdä valloittaakseen maan ja menestyäkseen siellä. Voitaisiin jopa väittää, että suurin osa Viidettä Mooseksen kirjaa on yksinkertaisesti sitä, että Herra kertoo kansalleen, mitä heidän pitäisi tehdä pitääkseen oman osuutensa liittosopimuksesta, jonka Jumala armossaan solmi heidän kanssaan täyttääkseen heidän esi-isilleen antamansa lupauksen.

Viidennen Mooseksen kirjan 6. luku alkaa näin: ”Nämä ovat ne lait, käskyt ja säädökset, jotka Herra, teidän Jumalanne, on käskenyt opettaa teille. Eläkää niiden mukaan siinä maassa, jonka nyt menette ottamaan haltuunne. Teidän, teidän lastenne ja teidän lastenne lasten tulee pelätä Herraa, Jumalaanne, ja noudattaa koko elämänne ajan hänen lakejaan ja käskyjään, jotka minä annan teille.” (5. Moos. 6:1, 2.)

`Lue 5. Moos. 6:4, 5. Minkä käskyn Herra Jumala antaa Israelin kansalle jakeessa 5? Mitä sillä tarkoitetaan?`

Rakasta Herraa, Jumalaasi, koko sydämestäsi – –? Miten mielenkiintoista, että tässä – kaikkien lakien, varoitusten, sääntöjen ja ehtojen keskellä – kansaa kutsutaan rakastamaan Jumalaa. Eikä vain rakastamaan, vaan tekemään sen vielä koko sydämestään, koko sielustaan ja koko voimastaan. Tuon mukaan rakkaus on luonteeltaan ehdoton.

Jumalan rakastaminen koko sydämestä, sielusta ja voimasta tarkoittaa, että rakkautemme häntä kohtaan tulisi olla vahvempaa kuin rakkautemme mitään tai ketään muuta kohtaan, koska hän on perusta ja pohja koko meidän olemassaolollemme ja myös kaikelle muulle. Häntä kohtaan tuntemamme rakkauden tulisi laittaa rakkautemme kaikkea muuta kohtaan oikeaan perspektiiviin.

Heprean kielessä sana ”sinun” kohdissa ”[sinun] Jumalaasi”, ”[sinun] sydämestäsi”, ”[sinun] voimastasi” on yksikössä. Jumala puhuu kyllä koko kansalle, mutta kokonaisuus ei voi olla vahvempi kuin sen yksittäiset osat. Herra haluaa, että jokainen meistä, vaikka kuulummekin suurempaan kokonaisuuteen, olisi uskollinen hänelle yksilönä. Tämän uskollisuuden perustana tulisi olla rakkautemme häntä kohtaan sen perusteella, kuka hän on ja mitä hän on tehnyt meidän hyväksemme.