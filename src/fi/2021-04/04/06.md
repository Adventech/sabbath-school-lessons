---
title:  Tärkein Käsky
date:  21/10/2021
---

Vaikka jotkut kristityt yrittävät kuinka erottaa Vanhaa testamenttia Uudesta, sitä ei voi tehdä, ei ainakaan ilman, että riisuu Uudesta testamentista sen todellisen merkityssisällön. Uuden testamentin ilmoitus Jeesuksesta ja sen teologiset selitykset hänen elämästään, kuolemastaan, ylösnousemuksestaan ja ylipapillisesta tehtävästään osoittavat, miten ne ovat täyttymystä moniin Vanhan testamentin profetioihin ja esikuviin. Vanha testamentti muodostaa Uuden testamentin viitekehyksen. Molemmat testamentit paljastavat Jumalan hyvyyden ja rakkauden.

Tästä syystä Uusi testamentti (ja Jeesus yhtenä sen äänistä) lainaa Vanhaa testamenttia kerta toisensa jälkeen.

`Lue Mark. 12:28–30, RK 2012. Millainen kysymys esitettiin kaikkein tärkeimmästä käskystä? Mitä Jeesus vastaa ja mistä hän ammentaa vastauksensa?`

On kiintoisaa, että lainoppinut, joka on omistanut koko elämänsä ymmärtääkseen lakia ja sen soveltamista, esittää tällaisen kysymyksen. Lainoppineet uskoivat noudatettavia lakeja olevan paljon (myöhemmän juutalaisen perinteen mukaan 613).

Siksi he halusivat tiivistää kaiken yhteen kysymykseen.

Ja mitä Jeesus tekee?

Jeesus antaa vastauksen Viidennen Mooseksen kirjan 6. luvusta, kohdasta, joka alkaa: ”Kuule, Israel! Herra, meidän Jumalamme, Herra on yksi.” (5. Moos. 6:4, RK 2012/VKR.) Hän lainaa vielä seuraavaakin jaetta, jossa kehotetaan rakastamaan Jumalaa koko sydämestä, sielusta ja kaikella voimalla. Herra on Jeesuksenkin mukaan heidän Jumalansa, heidän ainoa Jumalansa, ja tähän suureen totuuteen perustuen heidät on kutsuttu rakastamaan häntä yli kaiken.

Mikä voisi olla enemmän ”nykyistä totuutta” kuin tämä käsky? Kun viimeisten päivien tapahtumissa kaikkia kutsutaan valitsemaan jompikumpi puoli, Jumalan käskyillä (Ilm. 14:12) tulee olemaan keskeinen rooli.

Vainojenkin edessä valitsemme puolemme viime kädessä sen mukaan, rakastammeko todella Jumalaa vai emme. Voimme rakastaa Jumalaa koko sydämestämme, sielustamme ja kaikella voimallamme vain, jos opimme tuntemaan hänet henkilökohtaisesti ja saamme henkilökohtaisesti kokea hänen hyvyytensä, rakkautensa ja armonsa. Jos tarve vaatisi, sen puolesta voisi kuolla.