---
title:  Koko Sydämestänne
date:  24/11/2021
---

5. Moos. 30:1–10 paljastaa Jumalan armon ja hyvyyden poislangenneita ja syntisiä kohtaan silloinkin, kun he ovat Jumalan heille aiemmin suomista ainutlaatuisista siunauksista huolimatta erkaantuneet hänestä: ”Minkä muun suurenkaan kansan jumalat ovat yhtä lähellä omaa kansaansa kuin Herra, meidän Jumalamme? Hän on meitä lähellä aina, kun me häntä rukoilemme.” (5. Moos. 4:7.) Kaikesta siitä huolimatta, mitä Herra oli tehnyt heille, ja siitä huolimatta, ettei heillä ollut todellista syytä tai oikeutusta synnilleen, he tekivät sitä silti (pystyykö joku samaistumaan?).

Ja tällaisenkin jälkeen – mitä?

`Lukiessasi 5. Moos. 30:1–10 keskity siihen, mitä kansan kääntymiseen ja palaamiseen (tešūwā) takaisin Jumalan luo kuului. Mitä tekstin tulisi opettaa meille nyt siitä, mitä todelliseen kääntymykseen kuuluu?`

Lopulta heidän oli tehtävä valinta palata takaisin Herran luo ja totella häntä koko sydämestään. Ongelmana oli heidän sydämensä, sillä jos se olisi oikeassa suhteessa Jumalaan, heidän tekonsa olisivat sen mukaisia: he olisivat kuuliaisia.

Siksi heille annettiin ihana lupaus siitä, että jos he palaisivat Herran luo ja vilpittömästi kääntyisivät hänen puoleensa, Herra tekisi työtään heissä ja ”ympärileikkaisi” (jae 6, RK 2012/VKR) heidän sydämensä. Vankeutensa keskellä heidän pitäisi tehdä valinta palata Jumalan luo, ja sitten hän toisi heidät takaisin luokseen ja heidän omaan maahansa. Ja siellä, heidän omassa maassaan, hän siunaisi heitä. Osa siunausta olisi se, että hän tekisi työtään heissä muuttaakseen heidän sydämensä sellaisiksi, että ne yhä enemmän kääntyisivät hänen puoleensa, niin että he ja heidän lapsensa rakastaisivat Herraa Jumalaansa koko sydämestään ja koko sielustaan ja saisivat elää.

Loppujen lopuksi vastatakseen Jumalan kehotuksiin (ks. Ap. t. 5:31) heidän täytyisi todella tehdä parannus synneistään. Ellen G. White kirjoittaa, joskin toisenlaisesta historiallisesta tilanteesta: ”Kansa murehti niitä kärsimyksiä, joihin he synnin takia olivat joutuneet, mutta ei sitä, että he olivat häpäisseet Jumalaa rikkomalla hänen pyhän lakinsa. Tosi parannus merkitsee muutakin kuin synnin surua. Se on päättäväistä kääntymistä pois pahuudesta.” (2AO 148.) Tämä sama totuus on nähtävissä 5. Moos. 30:1–10.