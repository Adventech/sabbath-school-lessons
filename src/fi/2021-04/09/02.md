---
title:  M Jitten
date:  21/11/2021
---

Kuten useimmissa kielissä, myös Raamatun hepreassa on runsaasti idiomeja eli kahden tai useamman sanan kiinteitä ilmauksia, joiden merkitys on jotakin muuta kuin mitä yksittäiset sanat antaisivat ymmärtää. Yksi Vanhan testamentin idiomeista on mī-jitten. Mī on kysymyssana ’kuka’ ja jitten tarkoittaa ’aikoa antaa’. Eli kirjaimellisesti mī-jitten tarkoittaisi ”kuka aikoo antaa?”.

Vanhassa testamentissa tämä lauseke ilmaisee kuitenkin ajatusta toiveesta tai halusta, kun joku kovasti tahtoo jotakin.

Esimerkiksi Egyptistä paon jälkeen kohdatessaan erämaan haasteita israelilaiset huusivat: ”Kunpa Herran käsi olisi lyönyt meidät kuoliaaksi Egyptissä[!]” (2. Moos. 16:3.) Sana ”kunpa” on käännetty idiomista mī-jitten .

Psalmissa 14:7 Daavid virkkaa: ”Kunpa Siionista jo tulisi apu Israelille!” ”Kunpa” on heprean kielessä mī-jitten.

Job huudahtaa: ”Kunpa pyyntöni kuultaisiin!” (Job 6:8.) Jälleen kerran sana ”kunpa” on käännetty idiomista mī-jitten.

`Lue 5. Moos. 5:22–29 keskittyen erityisesti jakeeseen 29. Mikä merkitys on sillä, että sana ”kunpa” on käännetty ilmauksesta mī-jitten?`

Tässä Herra – siis Luoja-Jumala, joka loi avaruuden, ajan ja materian ja joka sanansa voimalla puhui maailmamme olemaan ja puhalsi Aadamiin elämän hengen – esittää ilmauksen, joka yleensä liitetään ihmisten heikkouksiin ja rajoitteisiin. Millainen esimerkki vapaan tahdon todellisuudesta! Tässä näemme, että Jumalalla on tiettyjä rajoituksia, joita hän ei voi suuressa taistelussa ylittää. Ilmauksen mī-jitten käyttö paljastaa meille, ettei Jumala voi polkea meidän vapaata tahtoamme, sillä jos hän tekisi niin, tahtomme ei enää olisi vapaa.

Aivan kuten me ihmiset olemme vapaita tekemään syntiä, samoin olemme vapaita valitsemaan Herran ja olemaan avoimia hänen johdolleen. Voimme vapaasti valita vastata hänen Henkensä kehotuksiin katua syntejämme ja seurata häntä. Viime kädessä valinta on meidän ja yksin meidän. Lisäksi se on valinta, joka meidän tulee tehdä päivittäin ja hetkittäin.

`Millaisia valintoja joudut tekemään seuraavien tuntien tai päivien aikana? Miten voit oppia luovuttamaan tahtosi Jumalalle, jotta voit hänen voimassaan tehdä oikeita valintoja?`