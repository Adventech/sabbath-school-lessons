---
title:  Etsikää Minua Ja Löytäkää Minut
date:  22/11/2021
---

Raamattu on täynnä todisteita siitä, että Jumala tietää asiat ennalta. Olipa kyse maailman valtojen noususta ja tuhosta (Dan. 7) tai yksittäisten ihmisten tekojen tietämisestä vain tunteja ennen niitä – ”Totisesti: tänä yönä, ennen kuin kukko laulaa, sinä kolmesti kiellät minut” (Matt. 26:34) – Herra tietää lopun jo alussa. Hänen ennakkotietonsa meidän valinnoistamme ei vaikuta valintojemme vapauteen.

Herra siis tiesi jo ennen kuin toi Israelin luvattuun maahan, mitä he maassa tekisivät.

`Lue 5. Moos. 4:25–28. Mitä Herra sanoi kansan tekevän, kun he olisivat asettuneet maahan?`

Herra oli juuri nimenomaan kieltänyt heitä tekemästä epäjumalan kuvia ja palvomasta niitä (5. Moos. 4:15–20). Kuitenkin heti perään todetaan, että kansa tulee varoituksista huolimatta tekemään juuri niin.

Mooses tekee selväksi, että näin ei tapahdu heti (5. Moos. 4:25). Kaiken sen jälkeen, mitä he olivat juuri kokeneet, ei ollut todennäköistä, että he heti lankeaisivat epäjumalanpalvelukseen. Ajan kuluessa kuitenkin, sukupolven tai parin jälkeen, heidän taipumuksensa unohtaa (ks. 5. Moos. 4:9), mitä Jumala oli heille tehnyt, johtaisi heidät tekemään juuri sitä, mistä Herra oli varoittanut heitä.

`Lue 5. Moos. 4:29–31. Mitä Herra sanoo tekevänsä heidän hyväkseen tällaisessa tilanteessa?`

Jumalan armo on ihmeellistä. Vielä senkin jälkeen, kun he ovat langenneet kauhistuttavaan pahuuteen, epäjumalanpalvelukseen, ja saaneet synneistään ansaitun rangaistuksen, jos he kääntyvät Herran puoleen, hän antaa heille anteeksi ja ennallistaa heidät. Eli jos he vapaasta tahdostaan valitsevat kääntyä, Herra hyväksyy heidän katumuksensa.

Sana ”palaatte” (5. Moos. 4:30), viittaa siihen, miten he tulevat takaisin Herran luo – sinne missä heidän olisi kuulunut kaiken aikaa ollakin. Heprean kielen sana tešūwā, jolla on sama juuri kuin sanalla ”palata”, merkitsee myös kääntymistä ja parannuksen tekemistä.

Kääntymykseen voi kuulua moniakin asioita, mutta ydin-asia on se, että me palaamme Jumalan luo sen jälkeen, kun syntimme ovat erottaneet meidät hänestä.