---
title:  Katukaa Ja Kääntykää
date:  25/11/2021
---

Uusi testamentti on täynnä ajatuksia kääntymyksestä. Itse asiassa Johannes Kastaja aloitti työnsä kutsumalla ihmisiä kääntymään.

`Lue Matt. 3:1–8. Miten ajatus kääntymyksestä ilmenee jakeissa? Mitä sellaista Johannes Kastaja käskee ihmisiä tekemään, mikä heijastelee Viidennen Mooseksen kirjan sanomaa? Miksi hänen sanansa olivat erityisen merkityksellisiä fariseuksille ja saddukeuksille?`

Jeesuskin aloitti maanpäällisen työnsä kutsumalla ihmisiä kääntymään.

`Lue Mark. 1:15, RK 2015. Mitä Jeesus sanoo ja miksi hän liittää kääntymyksen evankeliumiin?`

Puhuipa asiasta Johannes Kastaja uskonnollisille johtajille tai Jeesus koko kansalle, ajatus on sama. Me olemme syntisiä, ja vaikka Kristus tuli pelastamaan syntisiä, meidän on kaduttava syntejämme. Katumukseen kuuluu kääntyminen pois vanhoista synnillisistä tavoistamme. Tämä pätee kaikkiin, oli kyse sitten uudelleen syntiin luisuneista tai uskollisista kristityistä, jotka ovat langenneet syntiin, tai uusista käännynnäisistä. Meidän on tunnustettava syntisyytemme, ei vain syntiemme seurauksia, ja tehtävä tietoinen valinta hylätä synnit ja sitten täysin Jeesuksen ansioihin luottaen toteltava Herraa kaikessa (5. Moos. 15:5).

Jotkut raamatuntutkijat näkevät, että Uuden testamentin kuvaus kääntymyksestä on kaikuja Viidennestä Mooseksen kirjasta. Esimerkiksi kun Pietari syyttää kansaa siitä, että he ristiinnaulitsivat Jeesuksen, monet kuullessaan tämän ”tunsivat piston sydämessään, ja he sanoivat Pietarille ja muille apostoleille: ’Veljet, mitä meidän pitää tehdä?’” (Ap. t. 2:37.) Eli kun he tulivat tietoisiksi synnistään, he katuivat sitä (tunsivat piston sydämessään) ja halusivat tietää, mitä heidän pitäisi nyt tehdä päästäkseen sovintoon Jumalan kanssa, jota he olivat loukanneet.

Eikö meillä kaikilla ole aika lailla sama tilanne? Olemme syntisiä, jotka ovat loukanneet Jumalaa.

`Lue Ap. t. 2:38. Miten Pietarin vastaus paljastaa todellisen katumuksen takana olevan periaatteen?`