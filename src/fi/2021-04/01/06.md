---
title:  Luopumus Ja Rangaistus
date:  30/09/2021
---

”Me teemme kaiken, mitä Herra käskee.” (2. Moos. 19:8; ks. myös 24:3; 24:7.) Epäilemättä kansa aina tarkoitti sanoillaan täyttä totta, mutta Jumalan kansan historia osoittaa, että heidän tekonsa olivat toistuvasti ristiriidassa heidän sanojensa kanssa. Vaikka he olivat valittu kansa, joka oli vapaaehtoisesti astunut liittoon Herran kanssa, he eivät pitäneet omaa osuuttaan liiton ehdoista, mikä pohjimmiltaan johtui yhdestä asiasta.

`Mikä oli Israelin kannalta ratkaiseva osa liittoa? (2. Moos. 19:4, 5.)`

Kutsu totella Jumalaa ja pitää hänen käskynsä ei ollut sen lakihenkisempää silloin kuin se on nykyäänkään (ks. Matt. 7:24–27; Joh. 14:15; Jaak. 2:20; Room. 6:11, 12) ja kuitenkin Israel kerta toisensa jälkeen epäonnistui pitämään oman osuutensa sopimuksesta.

Vielä ollessaan Siinain juurella israelilaiset lankesivat luopumukseen (2. Moos. 32:1–6). Valitettavasti uskottomuus oli pikemminkin sääntö kuin poikkeus, ja siksi he joutuivat vaeltamaan erämaassa 40 vuotta, sen sijaan että olisivat pian päässeet luvattuun maahan.

`Lue 4. Moos. 14:28–35. Minkä rangaistuksen kansa sai, koska se kieltäytyi luottamasta Herran sanaan ja toimimasta sen mukaan?`

Useinkaan tottelemattomuus ei ole suoranaista kapinaa Jumalaa vastaan (tosin sitäkin esiintyy), vaan pikemminkin luottamuksen puutetta siihen, mitä hän meille sanoo. Israelin kohdalla tämä synti oli entistä hirvittävämpi siksi, että he, kuten Jumala itse sanoi, ”ovat nähneet minun kirkkauteni ja ne suuret teot, jotka tein Egyptissä ja täällä autiomaassa, mutta siitä huolimatta he tottelemattomuudessaan ovat yhä uudestaan koetelleet minun kärsivällisyyttäni” (4. Moos. 14:22). Kaikesta näkemästään ja kokemastaan huolimatta he kieltäytyivät tottelemasta Herraa ja valloittamasta maata, vaikka Jumala oli luvannut heidän onnistuvan (4. Moos. 13–14).

`Tottelemattomuus on usein luottamuksen puutetta Jumalan sanaan. Miksi tämä on totta?`