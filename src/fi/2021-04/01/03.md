---
title:  Syntiinlankeemus Ja Vedenpaisumus
date:  27/09/2021
---

Lähes jokainen koululainen on kuullut tarinan siitä, miten omena putosi Isaac Newtonin päähän, ja kas niin, Newton keksi painovoiman. Keskeistä tässä ei ole, putosiko hänen päähänsä todellisuudessa omena vai ei, vaan hänen suuri oivalluksensa. Tuolloin jo kaikki, jotka olivat koskaan pudonneet, tunsivat painovoiman. Oivallus koski sitä, että sama voima, joka veti omenaa maahan (vetovoima), piti myös kuun radallaan kiertämässä maan ympärillä, maan radallaan auringon ympärillä ja niin edelleen.

Tämä oli tärkeää, sillä tuhansien vuosien ajan monet uskoivat, että taivaita hallitsivat eri lait kuin maata. Newton osoitti uskomuksen vääräksi.

Vaikka Newtonin oivallus koski luonnonlakeja, sama periaate pätee moraalilakiin. Sama vapaus, joka kuuluu olennaisena osana rakkauteen ja joka johti Luciferin lankeemukseen taivaassa, johti myös ihmiskunnan syntiinlankeemukseen maan päällä.

`Lue 1. Moos. 2:16, 17 ja 1. Moos. 3:1–7. Miten nämä jakeet, joissa esiintyy täydellisen Jumalan täydelliseksi luomia ihmisiä täydellisessä ympäristössä, ilmentävät vahvasti sitä, miten olennaisena osana vapaus kuuluu rakkauteen?`

Syntiinlankeemuksen jälkeen tilanne huononi niin pahaksi, että Herra sanoi ihmisistä, että ”heidän ajatuksensa ja pyrkimyksensä olivat kauttaaltaan pahat” (1. Moos. 6:5). Ja koska heidän ajatuksensa olivat pahoja, niin olivat heidän tekonsakin. Pian kaikki oli muuttunut niin pahaksi, että Herra tuhosi koko maailman vedenpaisumuksella. Tavallaan hän antoi ihmiskunnalle mahdollisuuden aloittaa alusta. Kuten kertomus Baabelin eli Babylonin tornista osoittaa (1. Moos. 11:1–9), ihmiset kuitenkin halusivat edelleen uhmata Jumalaa. ”Kun torni oli saatu osittain valmiiksi, osaa siitä käytettiin rakenta-jien asuntoina. Muut osat taas kalustettiin ja koristeltiin loisteliaasti ja omistettiin heidän epäjumalilleen. Kansa iloitsi heidän menestyksestään, ylisti hopeisia ja kultaisia jumaliaan ja lyöttäytyi yhdessä vastustamaan taivaan ja maan Hallitsijaa.” (1AO 101.) Niinpä Jumala kielten sekoittamisen lisäksi hajaannutti langenneen ihmissuvun eri puolille maailmaa.

`Pane merkille, millaisia omat ajatuksesi ovat pitkin päivää. Mitä huomaat sydämesi tilasta?`