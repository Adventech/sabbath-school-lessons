---
title:  Vastavuoroinen Rakkaus
date:  26/09/2021
---

1. Joh. 4:8 sanotaan: ”Jumala on rakkaus.” Niin yksinkertaisia kuin nämä sanat ovatkin, ajatus niiden takana on niin syvällinen, että tuskin käsitämme niiden merkitystä. Niissä ei sanota, että Jumala rakastaa tai osoittaa rakkautta tai että hän on rakkauden ilmentymä, vaan että hän on rakkaus! Se on siis Jumalan identiteetin ydin. Langenneina olentoina kemikaalisilla reaktioilla toimiva päämme ei kykene täysin käsittämään, mitä ”Jumala on rakkaus” pohjimmiltaan tarkoittaa.

Sen verran kuitenkin ymmärrämme, että kyseessä on erittäin hyvä uutinen. Jos tekstissä lukisi ”Jumala on viha” tai ”Jumala on kostonhimoinen” tai ”Jumala on välinpitämätön”, meillä olisi aihetta huoleen.

Totuus siitä, että ”Jumala on rakkaus”, auttaa meitä ymmärtämään paremmin, että Jumalan hallinto – se miten hän hallitsee koko luomakuntaa – on heijastus hänen rakkaudestaan. Rakkaus on läsnä koko maailmankaikkeudessa, kenties vielä kiinteämmin kuin painovoima. Jumala rakastaa meitä, ja meidän tulee vastavuoroisesti rakastaa häntä (5. Moos. 6:5; Mark. 12:30).

Jotta rakkaus olisi todellista, se on annettava vapaaehtoisesti. Jumala ei voi pakottaa meitä osoittamaan rakkautta, sillä se ei olisi enää rakkautta. Kun Jumala loi älykkäitä ja rakastamaan kykeneviä olentoja taivaaseen ja maan päälle, oli olemassa riski, etteivät nuo olennot rakastaisi häntä vastavuoroisesti. Jotkut eivät rakastaneetkaan; siitä sai alkunsa suuri taistelu.

`Kun kyse on rakkaudesta, miksi seuraavat jakeet ovat järkeviä vain vapauden ja siihen liittyvän riskin viitekehyksessä? Jes. 14:12–14; Hes. 28:12–17, RK 2012; Ilm. 12:7.`

Hes. 28:15 (RK 2012) osoittaa, että vaikka Lucifer oli täydellisen Jumalan täydelliseksi luoma olento, hänessä havaittiin vääryyttä. Ei kuitenkaan niin, että vääryyttä olisi alun perin luotu häneen. Rakkauteen kykeneväksi luotuna Luciferilla oli täysi moraalinen vapaus, mutta kaikesta saamastaan huolimatta (”kaikenlaiset jalokivet olivat koristeinasi”, jae 13), hän halusi enemmän. Asia johti toiseen, ja lopulta taivaassa ”syttyi sota”.

`Voitko muodostaa rakkauden vastavuoroiseen osoittamiseen perustuvan suhteen robottikoiraan?`