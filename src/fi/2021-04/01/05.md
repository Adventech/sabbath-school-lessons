---
title:  Liitto Siinailla
date:  29/09/2021
---

Egyptistä lähtö oli vaikuttava kokemus kaikkine tapahtumineen ovien pihtipieliin sivellystä verestä aina Punaisenmeren jännitysnäytelmään asti. Kuten Herra sanoi: ”Te olette itse nähneet, mitä minä tein egyptiläisille ja kuinka olen -kotkan siivin kantanut teitä ja tuonut teidät tänne luokseni.” (2. Moos. 19:4.)

Miksi Herra ryhtyi näin ällistyttäviin ja dramaattisiin pelastustoimiin hakien kansan pois toisen kansan seasta, tai kuten Mooses asian ilmaisi: ”Tai onko millään jumalalla ollut rohkeutta tulla ottamaan kokonainen kansa omakseen toisen kansan keskuudesta, kuten Herra, teidän Jumalanne, on tehnyt? Te saitte omin silmin nähdä, kuinka hän kuritti egyptiläisiä, teki ihmeitä ja tunnustekoja, soti heitä vastaan ja vei teidät kohotetun kätensä ja pelottavien mainetekojensa voimalla pois Egyptistä.” (5. Moos. 4:34.)

`Lue 2. Moos. 19:4–8. Miksi Herra kutsui kansan pois Egyptistä?`

Herra kutsui palvelukseensa Abrahamin, Iisakin ja Jaakobin jälkeläiset, joiden kanssa hän vahvisti liittonsa niin, että heistä tuli ”minun omaisuuteni ennen kaikkia muita kansoja; sillä koko maa on minun” (2. Moos. 19:5, VKR).

Ajatus ”minun omaisuudestani” (segullā, ”omaisuus”, ”aarre”) oli kuitenkin helppo ymmärtää väärin (ja niin itse asiassa tapahtuikin). Heidän erityisyytensä ei johtunut siitä, että heissä itsessään olisi ollut mitään luonnostaan pyhää tai vanhurskasta. Erityisyys johtui heille annetusta Jumalan armosta ja niistä upeista totuuksista, jotka heille oli uskottu – totuuksista, joita heidän Jumalan pappisvaltakuntana oli määrä seurata ja aikanaan levittää maailmalle.

Jumala antoi heille liiton määräykset (heidän osuutensa sopimuksesta), kymmenen käskyä (2. Moos. 20), ja sitten liitto vahvistettiin. Pirskotettuaan hiljattain rakennetun alttarin uhrien verellä Mooses ”otti liiton kirjan ja luki sen kansan kuullen” (2. Moos. 24:7), ja kansa vakuutti tottelevansa.

`”Luettuaan kansalle lain käskyt Mooses otti – – verta – – ja vihmoi lain kirjan ja koko kansan sanoen: ’Tämä on sen liiton veri, jonka Jumala on teille säätänyt.’” (Hepr. 9:19, 20.) Mitä veri merkitsee? Miksi se on niin tärkeää myös meille nykyaikana?`