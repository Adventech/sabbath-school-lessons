---
title:  Kutsu Abramille
date:  28/09/2021
---

Abram (myöh. Abraham) esiintyy ensimmäisen kerran 1. Moos. kirjan 11. luvun sukuluettelossa, heti Babylonin tornilta hajaantumisen jälkeen.

`Lue 1. Moos. 12:1–3. Miten ymmärrämme Jumalan Abramille antaman lupauksen Jeesuksen ristinkuoleman ja evankeliumin levittämisen valossa?`

Vuosisatoja myöhemmin puuttuessaan galatalaisten harhaoppisuuteen Paavali viittasi Abrahamin kutsumiseen ja osoitti sen olleen varhainen ilmaus siitä, mitkä Jumalan aikeet ovat aina olleet: saattaa tiedoksi evankeliumi koko maailmalle. ”Tietäkää siis, että todellisia Abrahamin jälkeläisiä ovat ne, joilla on usko. Pyhät kirjoitukset tiesivät jo edeltäpäin, että Jumala tekee vanhurskaiksi kansat, kun ne uskovat. Jumala näet ilmoitti edeltäpäin Abrahamille hyvän sanoman: sinun kanssasi saavat kaikki kansat siunauksen. Näin ne, joilla on usko, saavat siunauksen yhdessä Abrahamin kanssa, joka uskoi.” (Gal. 3:7–9.)

Abrahamin kutsuminen mainitaan ensimmäisen kerran 1. Moos. kirjan 12. luvussa. Kirjan loppuosa käsitteleekin pääasiassa Abrahamin jälkeläisten kohtaloita, yksi rikkinäinen sukupolvi toisensa jälkeen, joista syntyi aina uusia moraalisesti rappeutuneita perheitä. Kuitenkin heidän kauttaan lupauksen oli lopulta määrä täyttyä. Ratkaiseva käänne tapahtui Mooseksen kutsumisen myötä.

`Lue Ap. t. 7:20–36, jossa marttyyri Stefanos kuvailee Moosesta ja Egyptistä lähtöä. Miten kuvaus sopii yhteen Jumalan alkuperäisen Abrahamille antaman lupauksen kanssa?`

Tietämättömyyttä ja erheitä täynnä olevassa maailmassa, jossa ei yleisesti ottaen tunnettu totuutta, Herra kutsui kansan, Abrahamin siemenen pois Egyptistä. Heissä hän halusi säilyttää tiedon totuudesta; tiedon hänestä, Jahvesta, ja pelastussuunnitelmasta. Heidän kauttaan hän halusi lisäksi levittää saman tiedon muulle maailmalle.

`Mitä yhtäläisyyksiä löytyy meidän ja muinaisen Israelin väliltä, mukaan lukien vastuukysymykset?`