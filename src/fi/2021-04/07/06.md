---
title:  Ei Teidän Kuuliaisuutenne Takia
date:  11/11/2021
---

Kristillisen ja itse asiassa kaiken raamatullisen uskonnon keskiössä on yksi suuri teema: vanhurskauttaminen yksin uskon kautta. ”Mitä sanovat kirjoitukset? ’Abraham uskoi Jumalan lupaukseen, ja Jumala katsoi hänet vanhurskaaksi.’” (Room. 4:3.)

Ellen G. Whiten tunnettu ilmaus asiasta kuuluu näin: ”Mitä on uskosta vanhurskautuminen? Se on Jumalan toimenpide, jolla hän lyö maahan ihmisen kunnian ja tekee hänen hyväkseen sen, mitä hän ei pysty omin voimin tekemään. Silloin, kun ihmiset toteavat oman mitättömyytensä, he ovat valmiita tulemaan puetuiksi Kristuksen vanhurskaudella.” (Päi 123.)

Kun mietimme Jumalaa ja hänen pyhyyttään sekä omaa epäpyhyyttämme, tajuamme, että meidän pelastamiseksemme tarvittiin uskomaton armon teko. Sellaisen saimmekin ristillä, kun viaton Kristus kuoli syyllisten syntien puolesta.

`Tämä asiayhteys mielessäsi pitäen lue 5. Moos. 9:1–6. Mikä Mooseksen sanomassa osoittaa Jumalan armoa niille, jotka eivät sitä ansaitse? Miten teksti heijastaa uskon kautta vanhurskauttamisen periaatetta?`

Jos Paavalin evankeliumia koskevat opetukset voitaisiin tiivistää yhdeksi ajatukseksi, kenties se olisi 5. Moos. 9:5: ei Jumala teitä ”oman kuuliaisuutenne ja rehellisyytenne ansiosta” pelasta. Sen sijaan hän tekee sen ikuisen evankeliumin (Ilm. 14:6) lupauksen tähden, jonka olemme saaneet ”ei meidän tekojemme perusteella vaan oman päätöksensä ja armonsa mukaisesti, jonka hän jo ennen aikojen alkua soi meille antamalla meille Kristuksen Jeesuksen” (2. Tim. 1:9; ks. myös Tit. 1:3). Jos lupaus annettiin meille ”jo ennen aikojen alkua”, se ei voi mitenkään olla riippuvainen meidän teoistamme. Koska meitä ei ollut edes olemassa ”ennen aikojen alkua”, ei meillä ollut tekojakaan.

Virheistäsi, puutteistasi ja uppiniskaisuudestasi huolimatta Herra tekee tämän mahtavan työn sinun puolestasi ja sinussa. Tämän seurauksena Herra käskee sinun totella häntä ja hänen lakejaan. Lupaus on jo annettu ja toimitettu: sinun tekosi ja kuuliaisuutesi, vaikka ne olisivatkin riittävän hyviä (mitä ne eivät kylläkään ole) eivät ole keino pelastua. Sen sijaan ne ovat pelastuksen tulosta.

Herra on pelastanut sinut armosta. Hänen lakinsa sydämessäsi ja hänen henkensä voimanasi mene ja noudata hänen lakiaan.