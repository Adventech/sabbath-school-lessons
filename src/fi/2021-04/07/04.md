---
title:  Letōv Lāk
date:  09/11/2021
---

Epäilijät, jotka etsivät syitä hylätä Raamatun, nostavat usein esiin joitakin Jumalan käyttämiä vahvoja sanoja, joita esiintyy Vanhassa testamentissa. Ajatuksena on, että Vanhan testamentin Jumala oli julma, kostonhaluinen ja ilkeämielinen, varsinkin verrattuna Jeesukseen. Tämä ei ole uusi väite, mutta se on aivan yhtä virheellinen nyt kuin silloin, kun se vuosisatoja sitten ensi kertaa esitettiin.

Kerta toisensa jälkeen Vanha testamentti esittää Herran, joka rakastaa muinaista Israelin kansaansa ja haluaa sille parasta. Tämä rakkaus tulee vahvasti esiin Viidennessä Mooseksen kirjassa.

`Lue 5. Moos. 10:1–15. Mikä on jakeiden välitön asiayhteys? Mitä katkelma opettaa siitä, mitä Jumala tunsi kansaansa kohtaan, vielä heidän syntinsä jälkeenkin? Mitä teksti opettaa meille armosta?`

Teksti aivan pursuaa Jumalan armoa ja rakkautta. Huomaa erityisesti jakeet 12 ja 13. Ne ovat oikeastaan yhtä pitkää virkettä, josta ikään kuin kuuluu kysymys: Mitä minä, Herra, muuta teen kuin pyydän sinua noudattamaan seuraavaa – – kulje minun teitäni, rakasta minua, palvele minua ja pidä minun käskyni omaksi parhaaksesi?

Heprean kielessä tässä kohtaa käytetään koko ajan yksikön toista persoonaa ”sinä/sinun”. Vaikka Jumala puhuukin kansalle kokonaisuudessaan, mitä hyötyä hänen sanoistaan on, jos yksilöt, jokainen erikseen, eivät tottele häntä? Kokonaisuus on vain niin hyvä kuin sen yksittäisten osien summa. Herra puhui Israelin kansalle yksilöinä.

Emme saa myöskään unohtaa jakeen 13 loppua: pidä nämä asiat letōv lāk, ’omaksi parhaaksesi’. Toisin sanoen Jumala käskee ihmisiä tottelemaan, koska se on heidän oman etunsa mukaista. Jumala teki heidät, hän ylläpitää heitä ja tietää, mikä heille on parhaaksi, ja hän myös haluaa heidän parastaan. Kuuliaisuus hänen lailleen, kymmenelle käskylle, voi olla vain menestykseksi heille.

Lakia on usein verrattu suoja-aitaan. Pysymällä aidatulla alueella Herran seuraajat ovat suojassa koko joukolta pahoja asioita, jotka muutoin pääsisivät valloilleen ja tuhoaisivat heidät. Rakkaudesta kansaansa kohtaan Jumala antoi heille lakinsa, ja kuuliaisuus hänen lailleen on omaksi parhaaksemme.