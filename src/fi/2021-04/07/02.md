---
title:  Laki Taivaassa
date:  07/11/2021
---

Jumala on rakkauden Jumala, ja rakkaus on hänen luonteensa pääperiaate ja hallintonsa perusta. Koska Jumala haluaa, että osoitamme hänelle vastarakkautta, hän on luonut meidät moraalisiksi olennoiksi, joilla on moraalinen vapaus – rakkaudelle ominainen vapaus.

Ajatukseen moraalisesta vapaudesta kuuluu keskeisenä moraalilaki. Atomien pienimmät hiukkaset, meren aallot tai kengurut noudattavat tietyssä määrin luonnonlakia, mutta moraalilakia ne eivät seuraa eivätkä tarvitse. Vain moraaliset olennot tarvitsevat sitä. Sen takia Jumalalla on taivaassakin moraalilaki enkeleitä varten.

`Lue Hes. 28:15, 16 (RK 2012), joka puhuu Luciferin lankeemuksesta taivaassa. Hänessä havaittiin ”vääryyttä” ja hän myös teki ”syntiä”. Mitä tällaisten sanojen käyttö taivaasta puhuttaessa paljastaa moraalilain olemassaolosta taivaassa?`

”Vääryys” ja ”synti” ovat sanoja, jotka yhdistämme meihin ihmisiin. Raamattu käyttää kuitenkin samoja sanoja kuvaamaan sitä, mitä tapahtui taivaassa, toisessa osassa luomakuntaa. Tämä kertoo meille jotain yhteistä taivaasta ja maailmastamme.

`”Mitä meidän on siis sanottava? Onko laki syntiä? Ei toki. Mutta vasta lain vaikutuksesta tulin tuntemaan synnin. Himo olisi ollut minulle tuntematon asia, ellei laki olisi sanonut: ’Älä himoitse.’” (Room. 7:7.) Miten sama ajatus voisi ainakin periaatteessa päteä taivaassa, jossa moraaliset olennot, enkelit, asuvat?`

Kuten Ellen G. White asiaa selittää: ”Jumalan tahto on ilmaistu hänen pyhässä laissaan, ja sen periaatteet ovat taivaan periaatteita. Jumalan tahdon tunteminen on korkeinta tietoa, minkä taivaan enkelit voivat saavuttaa. Hänen tahtonsa toteuttaminen on korkeinta palvelua, johon he voivat omistautua.” (VS 81, 82.)

Ei ole väliä onko kyse taivaasta vai maasta: jos Jumalalla on moraalisia olentoja, hänellä on moraalilaki hallitsemaan heitä, ja tuon lain rikkominen, tapahtuu se sitten taivaassa tai maan päällä, on syntiä.