---
title:  Orjana Egyptissä
date:  10/11/2021
---

Viidennessä Mooseksen kirjassa yksi teema toistuu yhä uudelleen: se, miten Herra lunasti kansansa Israelin Egyptin maasta. Jatkuvasti heitä muistutetaan siitä, mitä Jumala on tehnyt heidän hyväkseen: ”Herra vei meidät pois Egyptistä kohotetun kätensä ja pelottavien ihmeiden ja tunnustekojen voimalla[.]” (5. Moos. 26:8; ks. myös 5. Moos. 16:1–6.)

Itse asiassa läpi koko Vanhan testamentin exodus-kertomukseen viitataan esimerkkinä Jumalan armossaan antamasta mahtavasta vapautuksesta Egyptin orjuudesta ja sorrosta: ”Minä olen tuonut sinut Egyptistä, ostanut sinut vapaaksi orjuudesta – –.” (Miika 6:4.)

Jopa Uudessa testamentissa esiintyy ajatus siitä, että Jumalan suuressa voimassaan toteuttama exodus on symboli uskosta pelastumisesta Kristuksessa: ”Uskon voimalla israelilaiset kulkivat Punaisenmeren yli kuin kuivaa maata pitkin, mutta samaa yrittäessään egyptiläiset hukkuivat.” (Hepr. 11:29; ks. myös 1. Kor. 10:1–4.)

`Lue 5. Moos. 5:6–22, jossa Mooses kertaa lain, nuo kymmenen käskyä, jotka olivat heidän Jahven kanssa solmimansa liittosuhteen perusta. Huomaa neljäs käsky ja se, mitkä syyt sen noudattamiselle annettiin. Miten tässä tulee esille lain ja armon todellisuus?`

Mooses toistaa tutun käskyn levätä seitsemännen päivän- sapattina, mutta nyt siihen tulee lisäkorostus. Vaikka jo 2. Moos. kirjassa käsky oli kirjoitettu kivitauluihin, tässä Mooses vielä laajentaa asiaa: pitäkää sapatti paitsi luomisen muistona myös Egyptistä vapautumisen muistona. Jumalan armo pelasti heidät Egyptistä ja tarjosi heille lepoa heidän työstään (Hepr. 4:1–5). Vastauksena Jumalalta saatuun armoon heidän piti osoittaa armollisuutta toisille.

Sen lisäksi, että seitsemäs päivä oli vahva luomisen symboli, siitä tulee nyt myös lunastuksen ja armon symboli. Jokainen talouteen kuuluva saa levätä; myös lapset, palvelijat, eläimet ja jopa muukalaiset. Sapatti ulottaa juutalaisille annetun armon myös toisille, jopa liittokansan ulkopuolisille. Ja tuo armo löytyy aivan Jumalan lain ytimestä. Se, minkä Jumala on armollisesti suonut heille, heidän tulee välittää eteenpäin. Niin yksinkertaista se on.

`Lue Matt. 18:21–35. Millä tavoin vertauksen periaate ilmenee sapattikäskyssä?`