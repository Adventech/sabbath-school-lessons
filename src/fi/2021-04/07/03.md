---
title:  Laki Viidennessä Mooseksen Kirjassa
date:  08/11/2021
---

Jumalan valittu kansa on Kanaaninmaan rajalla, vihdoinkin perimässä sille luvatun maan. Viides Mooseksen kirja sisältää Mooseksen viimeiset ohjeet heprealaisille ennen kuin he ottavat maan haltuunsa. Ohjeisiin kuuluivat myös käskyt, joita heidän tuli noudattaa.

`Lue seuraavat tekstit. Mitä asiaa toistetaan kerta toisensa jälkeen? Miksi asia on niin tärkeä kansalle? 5. Moos. 4:44; 5. Moos. 17:19; 5. Moos. 28:58; 5. Moos. 30:10; 5. Moos. 31:12; 5. Moos. 32:46; 5. Moos. 33:2, VKR.`

Viidennen Mooseksen kirjan pintapuolinenkin lukeminen osoittaa, kuinka tärkeää lain noudattaminen oli israelilaisille. Se oli liittosuhteen velvollisuus. Jumala oli tehnyt heidän hyväkseen niin paljon, ja tekisi vastakin – asioita, joita he eivät pystyisi itse tekemään ja joita he eivät olisi edes ansainneet. Vastalahjaksi Jumala pyysi kuuliaisuutta hänen lailleen.

Mikään ei ole tuosta muuttunut. Jumalan armo pelastaa meidät edelleen, eivät lain teot. ”Katsomme siis, että ihminen tulee vanhurskaaksi, kun hän uskoo, ilman lain vaatimia tekoja.” (Room. 3:28.) Vastauksemme pelastukseen on kuuliaisuus laille. Emme kuitenkaan noudata lakia siksi, että yrittäisimme pelastua sen täyttämisen kautta. ”Eihän yksikään ihminen tule Jumalan edessä vanhurskaaksi lain käskyjä noudattamalla. Lain tehtävänä on opettaa tuntemaan, mitä synti on.” (Room. 3:20.) Noudatamme lakia, koska olemme kiitollisia pelastuksesta. ”Jos te rakastatte minua, te noudatatte minun käskyjäni.” (Joh. 14:15.)

Viides Mooseksen kirja on opetusta armosta ja laista. Jumala lunastaa meidät armosta tehden puolestamme sen, mihin emme itse pysty (sen enempää kuin Israelkaan pystyi pakenemaan Egyptistä). Vastauksena armoon me elämme uskon kautta kuuliaisina hänelle ja hänen lailleen. Aadamin lankeemuksesta alkaen aina lopunajan ihmisten aikoihin asti – niiden ”jotka pitävät Jumalan käskyt ja uskon Jeesukseen” (Ilm. 14:12, RK 2012) – Jumalan suhteeseen liittokansansa kanssa kuuluvat sekä laki että armo. Armo antaa anteeksi sen, että olemme rikkoneet hänen lakiaan, ja armon avulla voimme myös totella hänen lakiaan. Kuuliaisuus nousee liittosuhteesta, joka meillä on häneen.

`Miten voimme välttyä siltä, että meistä lakia totellessamme tulee lakihenkisiä?`