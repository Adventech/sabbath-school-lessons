---
title:  Meidän Kaikkien Ylösnousemus
date:  23/12/2021
---

Uuden testamentin valossa se, että Mooses jätettiin luvatun maan ulkopuolelle, ei vaikutakaan enää kovin suurelta rangaistukselta. Maallisen Kanaaninmaan ja myöhemmän maallisen Jerusalemin sijaan taivaallinen Jerusalem (Hepr. 12:22) on nyt Mooseksen koti. Varmasti paljon parempi asuinsija!

Mooses oli Raamatun ensimmäinen esimerkki kuolleiden ylösnousemuksesta. Henok pääsi taivaaseen kuolemaa maistamatta (1. Moos. 5:24), samoin Elia (2. Kun. 2:11), mutta ainakin kirjoitusten perusteella Mooses oli ensimmäinen kuolleista ikuiseen elämään herätetty henkilö.

Emme tiedä, kuinka kauan Mooses nukkui maassa, mutta hänen näkökulmastaan asialla ei ollut merkitystä. Hän sulki silmänsä kuolon uneen, ja se, kestikö kuolema kolme tuntia tai 300 vuotta, oli hänen kannaltaan yhdentekevää. Sama koskee kaikkia kuolleita läpi historian. Suljemme silmämme kuolon uneen ja seuraava asia, jonka tajuamme, on joko Jeesuksen toinen tuleminen tai viimeinen tuomio (ks. Ilm. 20:7–15).

`Lue 1. Kor. 15:13–22. Mikä suuri lupaus tekstistä löytyy? Miksi Paavalin sanoissa on järkeä vain, jos ymmärrämme kuolleiden nukkuvan Kristuksessa ylösnousemukseen asti?`

Ilman ylösnousemustoivoa meillä ei ole toivoa lainkaan. Kristuksen ylösnousemus takaa meidänkin ylösnousemuksemme. ”Toimitettuaan puhdistuksen synneistä” (Hepr. 1:3) ristillä meidän uhrikaritsanamme Kristus kuoli ja nousi kuolleista. Hänen ylösnousemuksensa ansiosta meillä on varmuus omasta ylösnousemuksestamme. Mooses oli ensimmäinen esimerkki siitä, miten langennut ihminen herätetään kuolleista. Mooses herätettiin sen perusteella, mitä Kristus oli vielä tekevä; meidät herätetään sen perusteella, mitä Kristus on jo tehnyt.

Mooseksessa meillä on esimerkki pelastuksesta uskon kautta – uskon, joka ilmeni uskollisuutena ja luottavaisuutena Jumalaa kohtaan, vaikka Mooses lopussa kompastelikin. Halki koko Viidennen Mooseksen kirjan näemme, miten Mooses pyrki kutsumaan kansaa samankaltaiseen uskollisuuteen, reagoimaan samalla tavoin saamaansa armoon – armoon, joka oli heille sama kuin meillekin, jotka myös olemme luvatun maan rajalla.