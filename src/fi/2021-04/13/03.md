---
title:  Mooseksen Synti, Osa 2
date:  20/12/2021
---

`Lue 4. Moos. 20:12, 13. Minkä syyn Herra antoi Moosekselle siihen, ettei tämä pääsisi luvattuun maahan? Ks. myös 5. Moos. 31:2 ja 5. Moos. 34:4.`

Mooseksen synti oli muutakin kuin yritys ottaa Jumalan paikka. Lisäksi hän osoitti uskonpuutetta, mikä ei ollut Mooseksen asemassa olevan ihmisen kohdalla puolusteltavissa. Olihan kyseessä mies, joka palavalta pensaalta (2. Moos. 3:2–16) lähtien oli saanut sellaisia kokemuksia Jumalan kanssa, joita muille ei ole suotu, ja kuitenkin tekstissä Jumala sanoo, ettei Mooses uskonut häneen. Mooses osoitti uskonpuutetta siihen, mitä Herra oli sanonut, ja sen seurauksena hän epäonnistui pitämään Jumalan pyhänä israelilaisten edessä. Jos Mooses olisi pysynyt rauhallisena ja toiminut oikein osoittamalla uskoa ja luottamusta Jumalaan, hän olisi kirkastanut Herraa kansan edessä ja ollut esimerkkinä heille siitä, millaista todellinen usko ja kuuliaisuus on.

Huomaa se, miten Mooses oli tottelematon, kun hän ei tarkasti noudattanut Herran käskyä.

`Lue 4. Moos. 20:8. Mitä Herra oli käskenyt Mooseksen tehdä? Mitä Mooses sen sijaan teki? (4. Moos. 20:9–11)?`

Jakeessa 9 Mooses ottaa sauvan, kuten Herra oli käskenyt. Tähän asti kaikki on hyvin. Jakeessa 11 hän kuitenkin sen sijaan, että olisi puhunut kalliolle, jolloin sieltä olisi virrannut vettä hämmästyttävänä osoituksena Jumalan voimasta, löi sitä. Eikä vain kerran, vaan kahdesti. Ihmehän sekin oli, että kalliota lyömällä saatiin vettä, mutta se olisi ollut vielä suurempi ihme, jos se olisi tapahtunut vain puhumalla kalliolle.

Pintapuolisesti arvioituna saattaa vaikuttaa, että Jumalan Moosekselle antama tuomio oli liian ankara: kaiken sen jälkeen, mitä Mooses oli kokenut, hänen ei sittenkään sallittaisi päästä luvattuun maahan. Niin kauan kuin tätä kertomusta on kerrottu, ihmiset ovat ihmetelleet, miksi yksi ajattelematon teko saattoi johtaa siihen, että häneltä kiellettiin pääsy sinne, mitä hän oli niin pitkään odottanut.

`Mikä läksy israelilaisten tuli oppia siitä, mitä Moosekselle tapahtui?`