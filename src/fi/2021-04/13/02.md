---
title:  Mooseksen Synti, Osa 1
date:  19/12/2021
---

Jumala huolehti ihmeellisesti Israelin tarpeista, jopa heidän luopumuksensa ja erämaavaelluksensa keskellä. Vaikka he olivat täysin ansiottomia, Jumalan armo virtasi heille. Mekin saamme vastaanottaa hänen armonsa, olimmepa kuinka ansiottomia tahansa. Eihän kyse olisi edes armosta, jos se olisi ansaittua!

Runsaan ruoan lisäksi, jota Herra oli järjestänyt heille erämaassa, toinen hänen armonsa ilmentymä oli vesi, jota ilman he olisivat pian menehtyneet erityisesti kuivassa, kuumassa ja autiossa erämaasta. Tähän viitaten Paavali kirjoitti: ”[Kaikki he] joivat samaa hengellistä juomaa. Hehän joivat siitä hengellisestä kalliosta, joka kulki heidän mukanaan; tämä kallio oli Kristus.” (1. Kor. 10:4.) Ellen G. White lisäsi vielä: ”Missä tahansa he matkallaan tarvitsivatkin vettä, sitä kumpusi esiin kallion halkeamista heidän leiripaikkansa lähellä.” (2AO 15.)

`Lue 4. Moos. 20:1–13. Mitä tässä tapahtui? Kuinka ymmärrämme Herran Moosekselle antaman rangaistuksen?`

On helppo ymmärtää Mooseksen turhautuminen. Herra oli tehnyt heille suuria (antanut heidän nähdä merkkejä ja ihmeitä sekä kokea ihmeellisen vapautuksen), ja tässä he viimein olivat luvatun maan rajalla. Ja mitä tapahtui? Yhtäkkiä heiltä loppui vesi, ja kansa alkoi vehkeillä Moosesta ja Aaronia vastaan. Eikö Herra enää kyennyt antamaan heille vettä, kuten oli tehnyt niin usein aiemmin? Totta kai kykeni! Hän kyllä pystyisi ja aikoikin antaa heille vettä jälleen.

Katsokaa kuitenkin Mooseksen sanoja hänen lyödessään kalliota, peräti kahdesti: ”Kuulkaa nyt, kapinoijat! Tästä kalliostako meidän muka pitäisi saada teille vettä?” (4. Moos. 20:10.) Voimme melkein kuulla suuttumuksen hänen äänessään, sillä hän kutsuu heitä kapinoijiksi.

`Ongelma ei ollut niinkään Mooseksen vihaisuus, joka oli kyllä paha asia, mutta ymmärrettävää. Ongelma oli siinä, mitä Mooses sanoi: ”Tästä kalliostako meidän muka pitäisi saada teille vettä?” Ikään kuin hän tai kukaan ihminen pystyisi saamaan vettä kalliosta. Vihassaan Mooses tuntui hetkellisesti unohtavan, että tällaisen ihmeen saisi aikaan vain heidän keskuudessaan vaikuttava Jumalan voima. Hänen jos kenen olisi tullut tietää tämä.`