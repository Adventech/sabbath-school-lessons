---
title:  Mooseksen Ylösnousemus
date:  18/12/2021
---

> <p></p>
> ”Ei edes ylienkeli Mikael, kiistellessään Mooseksen ruumiista Paholaisen kanssa, rohjennut herjata eikä tuomita tätä, vaan sanoi: ’Nuhdelkoon Herra sinua!’” (Juud. 9.)

### Avaintekstit
4. Moos. 20:1–13; 5. Moos. 31:2; 5. Moos. 34:4; 5. Moos. 34:1–12; Juud. 9; 1. Kor. 15:13–22.

Kuten olemme koko neljänneksen ajan nähneet, Mooses on Viidennen Mooseksen kirjan keskeisin henkilö, kun lasketaan vain ihmiset. Hänen elämänsä, luonteensa ja sanomansa ovat nähtävissä läpi koko kirjan. Vaikka Viides Mooseksen kirja on kirja Jumalasta ja hänen rakkaudestaan Israelin kansaa kohtaan, Jumala käytti usein Moosesta ilmaistakseen tuon rakkauden ja puhuakseen kansalleen Israelille.

Kun nyt tulemme tämän neljänneksen loppuun ja Viidennen Mooseksen kirjan tutkistelumme päätökseen, tulemme samalla Mooseksen elämän päätöskohtaan, ainakin hänen maallisen elämänsä päätökseen.

Ellen G. White on ilmaissut asian näin: ”Mooses tiesi, että hänen oli kuoltava yksinään; kukaan mainen ystävä ei saisi palvella häntä hänen viime hetkinään. Se, mikä häntä odotti, oli niin salaperäistä ja kammottavaa, että hän mielessään kavahti sitä. Ankarimmalta koetukselta tuntui hänen eronsa kansasta, jota hän oli hoivannut ja rakastanut – kansasta, johon hän oli niin kauan liittänyt kaiken harrastuksensa ja elämänsä. Mutta hän oli oppinut luottamaan Jumalaan, ja mitään kyselemättä hän uskoi itsensä ja kansansa hänen rakkautensa ja armonsa huomaan.” (2AO 71.)

Aivan kuten Mooseksen elämä ja työ paljastivat paljon Jumalan luonteesta, samoin tekivät myös Mooseksen kuolema ja ylösnousemus.

_Tämä tutkistelu on sapatiksi 25.12.2021_