---
title:  Mooseksen Ylösnousemus
date:  22/12/2021
---

”Mooses, Herran palvelija, kuoli Moabin maassa, kuten Herra oli määrännyt. Herra hautasi hänet laaksoon, joka on Bet-Peorin lähellä Moabissa, mutta kukaan ei tähän päivään mennessä ole saanut tietää hänen hautansa paikkaa.” (5. Moos. 34:5, 6.) Näin kuoli Mooses – mies, jolla oli ollut niin keskeinen osa Israelin vaiheissa; mies, jonka kirjoitukset ovat yhä käytössä kristillisissä seurakunnissa ja juutalaisissa synagogissa.

Mooses kuoli ja hänet haudattiin, ihmiset surivat, ja siinäkö kaikki? Varmasti Ilmestyskirjan sanojen periaate soveltuu tähänkin tapaukseen: ”Autuaita ne, jotka tästä lähtien kuolevat Herran omina. He ovat autuaita, sanoo Henki. He saavat levätä vaivoistaan, sillä heidän tekonsa seuraavat heitä.” (Ilm. 14:13.)

Mooseksen kuolema ei kuitenkaan ollut hänen elämäkertansa viimeinen luku.

`Lue Juud. 9. Mitä tässä tapahtuu, ja miten jae auttaa ymmärtämään sen, että Mooses ilmestyi myöhemmin Uudessa testamentissa?`

Meille paljastetaan vain välähdys siitä uskomattomasta kohtauksesta, joka tässä oli meneillään. Mikael, Kristus itse, kiisteli Paholaisen kanssa Mooseksen ruumiista. Mooses oli epäilemättä syntinen. Hänen viimeisin tunnettu syntinsä, kun hän otti Jumalalle kuuluneen kunnian itselleen, muistutti kovin paljon sitä syntiä, jonka takia Luciferkin heitettiin pois taivaasta – ”minä nousen pilviä ylemmäksi, olen korottava itseni Korkeimman vertaiseksi” (Jes. 14:14). Kiista Mooseksen ruumiista syntyi varmaankin sen takia, että Kristus vaati Moosekselle nyt luvattua ylösnousemusta.

`Miten Kristus saattoi vaatia sellaista Moosekselle – syntiselle, joka oli rikkonut hänen lakiaan? Vastaus on tietysti, että vain ristin perusteella. Kuten eläinuhrit olivat viitanneet Kristuksen tulevaan kuolemaan, samoin Herra nyt selvästi katsoi tulevaan ristiin ja vaati saada herättää Mooseksen ruumiin. ”Synnin tähden Mooses oli joutunut saatanan valtaan. Omilla ansioillaan hän ei pystynyt vapautumaan laillisesta kuoleman vankeudestaan, mutta Lunastajan nimen turvin hänet herätettiin kuolemattomaan elämään. Mooses tuli esiin haudasta kirkastettuna ja kohosi Vapauttajansa kanssa Jumalan kaupunkiin.” (2AO 78.)`