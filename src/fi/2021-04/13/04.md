---
title:  Mooseksen Kuolema
date:  21/12/2021
---

Mooses-parka! Koettuaan niin paljon Jumalan yhteydessä häneltä jäi kokematta sen lupaukseen täyttymys, joka oli annettu Abramille vuosisatoja aiemmin: ”Sinun jälkeläisillesi minä annan tämän maan.” (1. Moos. 12:7.)

`Lue 5. Moos. 34:1–12. Mitä Moosekselle tapahtui?`

”Jäätyään yksikseen Mooses kertaili elämänsä vaihtelevia kohtaloita ja vaikeuksia aina siitä lähtien, kun hän hylkäsi hovin ja Egyptin tulevan hallitsijan arvoasemat liittyäkseen Jumalan valittuun kansaan. Hän muisteli niitä pitkiä vuosia, jolloin hän paimensi Jetron laumoja erämaassa, enkelin ilmestymistä palavassa pensaassa ja omaa kutsumistaan Israelin vapauttajaksi. Hänen mieleensä palautui jälleen kuva niistä mahtavista ihmeteoista, joilla Jumala auttoi valittua kansaansa, ja hänen pitkämielinen armonsa kaikkina heidän vaelluksensa ja napinoimisensa vuosina. Kaikista Jumalan toimenpiteistä ja hänen omista rukouksistaan ja ponnisteluistaan huolimatta Egyptistä lähteneestä aikuisten suuresta joukosta vain kaksi oli havaittu niin uskollisiksi, että he saattoivat päästä Luvattuun maahan. Arvioidessaan työnsä tuloksia Mooseksesta tuntui, kuin hänen koetusten ja uhrausten täyteinen elämänsä olisi kulunut miltei hukkaan.” (2AO 72.)

5. Moos. 34:4 sanotaan jotakin mielenkiintoista: ”Tämä on se maa, josta olen puhunut Abrahamille, Iisakille ja Jaakobille ja jonka olen vannonut antavani heidän jälkeläisilleen.” Se oli lähes sanatarkka lainaus siitä, miten hän puhui patriarkoille ja heidän lapsilleen aikomuksestaan antaa heille tämä maa.

Herra sanoi myös: ”Minä olen antanut sinun nähdä sen, mutta sinä et pääse sinne.” (5. Moos. 34:4, kursiivi lisätty.) Ei ole mitenkään mahdollista, että Mooses siltä paikalta, jolla seisoi, olisi voinut tavallisella näkökyvyllä nähdä kaiken, mitä Herra hänelle näytti: Moabista Danin ja Naftalin alueille asti jne. Kyseessä täytyi olla yliluonnollinen ilmestys, kuten Ellen White antaa ymmärtää.

Voisi melkein luulla, että Herra kiusasi Moosesta, käänsi puukkoa haavassa. Tänne olisit päässyt, jos olisit totellut minua niin kuin sinun olisi kuulunut. Sen sijaan Herra näytti Moosekselle, että kaikesta (jopa Mooseksen virheestä) huolimatta, hän aikoi olla uskollinen liittolupaukselleen, jonka oli tehnyt Israelin ja sen esi-isien kanssa. Sitä paitsi Herralla oli jotakin vielä parempaa suunnitteilla uskolliselle, joskin erehtyneelle, palvelijalleen.