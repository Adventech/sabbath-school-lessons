---
title:  Jumalan Silmissä Puhdasta Uskontoa
date:  28/10/2021
---

`Lue 5. Moos. 24:10–15. Kuinka meidän tulee kohdella niitä, jotka ovat hallintamme alaisia?`

Jälleen kerran näemme Herran huolen ihmisen perusarvokkuuden säilymisestä. Kyllä, joku on sinulle velkaa, ja on tullut aika hakea saatavaasi, mutta osoitathan velalliselle kunnioitusta. Älä ryntää hänen kotiinsa vaatimaan sitä. Sen sijaan odota ulkona ja anna hänen itse tulla ulos ja antaa se sinulle. 5. Moos. 24:12, 13 sanotaan, että jos joku ihmisparka antoi sinulle viittaansa pantiksi, sinun on silti annettava hänen nukkua sen kanssa yönsä. Muut jakeet käsittelevät sitä, kuinka kohdella sinulle työskenteleviä köyhiä. Älä sorra heitä. Se on Jumalan silmissä raskauttava synti. Jos Israelin oli määrä olla todistaja, pyhä kansa, joka kulkee totuudessa pahuuden, epäjumalanpalvonnan ja synnin kyllästämän maailman keskellä, varmasti heidän pitäisi olla ystävällisiä heikoimmille ja syrjityimmille keskuudessaan. Muutoin heidän todistuksensa on tyhjän arvoinen.

`Lue Jaak. 1:27–2:11. Mikä Jaakobin sanoissa heijastelee sitä, mitä Herra sanoi kansalleen Viidennessä Mooseksen kirjassa? Mikä merkitys on sillä, että Jaakob liittää köyhien kaltoinkohtelun kymmeneen käskyyn?`

Kymmenessä käskyssä ei suoraan puhuta puolueellisuuden osoittamisesta rikkaille köyhien kustannuksella, mutta jos joku pitäytyy tiukasti laissa ja kuitenkin samaan aikaan kohtelee huonosti köyhiä ja puutteenalaisia, se saattaa hänen uskontunnustuksensa ja väitteensä lain noudattamisesta naurunalaiseksi. Rakasta lähimmäistäsi niin kuin itseäsi – tässä on Jumalan lain korkein ilmaus, joka on ”nykyistä totuutta” aivan yhtä paljon nyt kuin se oli Jaakobin aikana ja silloin, kun Mooses puhui Israelille pyhän maan rajalla.

`Miksi kristittyjen, jotka ottavat lain noudattamisen vakavasti, tulee varmistua siitä, että he suhtautuvat yhtä tosissaan Jaakobin ja Viidennen Mooseksen kirjan sanoihin? Miksi uskomme lain noudattamiseen tulisi Jaakobin kirjeen perusteella vain vahvistaa päätöstämme auttaa keskuudessamme olevia köyhiä ja puutteenalaisia?`