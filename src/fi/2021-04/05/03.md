---
title:  Rakasta Muukalaista
date:  25/10/2021
---

Mooses julisti: ”Herralle, teidän Jumalallenne, kuuluvat taivas ja taivasten taivaat sekä maa ja kaikki, mitä maan päällä on.” (5. Moos. 10:14.) Miten voimallinen ilmaus Herran ehdottomasta ylivallasta. Sama ajatus löytyy useista kohdista -muualtakin Raamatusta: ”Herran on maa ja kaikki mitä siinä on, maanpiiri ja ne jotka siinä asuvat.” (Ps. 24:1.)

`Lue 5. Moos. 10:17–19. Millaisen muun ilmoituksen Herrasta Mooses antaa tässä samassa yhteydessä? Ja ennen kaikkea, mitä Herra vaatii kansaltaan tämän ilmoituksen pohjalta?`

Sen lisäksi, että Jahvella on ylivalta taivaassa ja maassa, hän on myös ”jumalien Jumala ja korkein Herra” (5. Moos. 10:17). Tämä ei tarkoita, että olisi olemassa muita, vähempiarvoisia jumalia, kuten ne oletetut jumalat, joita heitä ympäröivät pakanat palvoivat. Tämä on pikemminkin tapa ilmaista, että sen lisäksi, että hän on ainoa Jumala (”Näettehän nyt: minä olen ainoa, ei ole muuta jumalaa minun rinnallani.” [5. Moos. 32:39]), hänellä on täysi valta yli kaikkien muiden valtojen, todellisten tai kuviteltujen, sekä taivaassa että maan päällä.

Tekstissä sanotaan myös, että hän on ”suuri, väkevä ja pelottava Jumala. Hän ei ole puolueellinen, eikä häntä voi lahjoa.” Kaikki tämä on osa suurempaa sanomaa: Jahve on teidän Jumalanne, ja teidän, hänen kansansa, tulee totella häntä.

Miten vahva vastakohtaisuus tässä tuleekaan esiin. Kyllä, Jahve on jumalien Jumala ja herrain Herra, koko luomakunnan ylivertainen hallitsija ja ylläpitäjä (Kol. 1:16, 17), mutta hän myös välittää orvoista, leskistä ja muukalaisista, ja osoittaa sen huolehtimalla heidän välittömistä fyysisistä tarpeistaan. Jumala, joka tietää, jos varpunen putoaa maahan (Matt. 10:29), tietää niidenkin ahdingoista, jotka elävät yhteiskunnan marginaalissa. Herra viestii siis kansalleen, että te olette kyllä valittuja ja erityisiä, ja minä rakastan teitä, mutta rakastan myös muita, myös keskuudessanne olevia puutteenalaisia ja avuttomia. Ja kuten minä rakastan heitä, samoin tulee teidänkin rakastaa. Tämä on yksi liittovelvoitteistanne, ja myös tärkeä sellainen.

`Lue Ps. 146:5–10. Mikä Psalmin sanomassa heijastelee yllä käsittelemäämme aihetta? Mitä tämän tulisi tarkoittaa meille kristityille tänä päivänä?`