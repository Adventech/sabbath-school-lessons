---
title:  Olettehan Itsekin Olleet Muukalaisina Egyptissä
date:  26/10/2021
---

`”Samoin tulee myös teidän rakastaa muukalaisia; olettehan itsekin olleet muukalaisina Egyptissä.” (5. Moos. 10:19.) Mikä jakeen sanoma oli Israelille? Entä meille?`

Herra oli sanonut Abramille: ”Sinun tulee tietää, että jälkeläisesi joutuvat elämään muukalaisina maassa, joka ei ole heidän omansa. Heistä tulee siellä orjia, ja heitä sorretaan -neljäsataa vuotta.” (1. Moos. 15:13; ks. myös 1. Moos. 17:8; Ap. t. 13:17). Näin tapahtui, ja 2. Moos. kirjan alkulukuihin on kirjattu jälkipolville dramaattinen kertomus heidän vapautuksestaan (2. Moos. 15:13) ja pelastuksestaan (2. Moos. 14:13) Egyptistä, mikä on esikuva siitä vapautuksesta ja pelastuksesta, joka meille on annettu Kristuksessa. Herra halusi heidän muistavan, missä he olivat olleet ja mitä he olivat olleet: muukalaisia vieraassa maassa.

Toisin sanoen: muistakaa, kuinka olitte itse yhteiskunnan pohjasakkaa, orjia, jotka olitte vahvempienne armoilla, jotka usein kohtelivat teitä kaltoin. Vaikka Israel oli valittu kansa, Jumalan pappisvaltakunta (2. Moos. 19:6), ja vaikka heillä ja heidän keskuudessaan elävillä muukalaisilla oli eroavuuksia – varsinkin uskonnollisten menojen osalta – mitä ihmisoikeuksiin tuli, muukalaista, leskeä ja orpoa piti kohdella samalla oikeudenmukaisuudella, jota israelilaiset odottivat omalle kohdalleen.

`Lue Matt. 7:12. Mitä Herra sanoi Israelille keskuudessaan olevien heikkojen kohtelemisesta?`

Israelin saama ohje ulkopuolisten kohtelusta ei ollut mikään normi muinaisessa maailmassa, jossa muukalaisia saatettiin kohdella kuin eläimiä, jos niinkään hyvin.

Israelin oli määrä olla erilainen – valona maailmalle. Ero näkyisi Jumalassa, jota he palvoivat; siinä, kuinka he palvoivat häntä; koko uskonnollisessa järjestelmässä, jonka Jumala oli heille antanut. Heidän marginaaliväestölle tarjoamansa ystävällinen kohtelu olisi voinut olla vahva todistus maailmalle heidän Jumalansa ja uskontonsa ylivertaisuudesta, mikä tietyssä mielessä olikin koko heidän olemassaolonsa tarkoitus: todistaa Jumalasta maailmalle.