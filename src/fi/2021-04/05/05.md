---
title:  Tuomitkaa Oikeudenmukaisesti
date:  27/10/2021
---

Uskovina meidät on kutsuttu heijastamaan Jumalan luonnetta. ”Rakkaat lapseni, teidän vuoksenne minun on jälleen -kärsittävä synnytystuskia, kunnes Kristus saa muodon teissä.” (Gal. 4:19.) Luotiinhan meidät alun perin Jumalan kuviksi (1. Moos. 1:27), vaikka synti tuon kuvan sittemmin turmelikin. Kun Mooses puhui Jumalan voimasta ja majesteetista, hän sanoi, ettei Jumala ota vastaan lahjuksia ja että hän välittää heikoista ja syrjityistä. Jumala toimii näin; siksi meidänkin pitää.

**Lue seuraavat tekstit. Mikä niiden yhteinen teema on?**

`5. Moos. 1:16`

`5. Moos. 16:19`

`5. Moos. 24:17`

`5. Moos. 27:19`

On yleistä, että monissa tuomioistuimissa heikot, köyhät ja syrjityt eivät saa samanlaista ”oikeutta” kuin ne, joilla on rahaa, valtaa ja suhteita. Eikä tähän vaikuta maa, aikakausi tai kulttuuri, jossa eletään, eikä sekään, kuinka yleviä oikeuden ja tasa-arvon periaatteita kyseisen maan perustuslakiin ja muihin lakeihin on kirjattu. Todellisuus on silti sama: köyhät, heikot ja syrjityt saavat tuskin koskaan samanlaista oikeutta kuin muut.

Se tekeekin näistä Herran sanoista niin merkittäviä. Tällaista epäoikeudenmukaisuutta, joka rehottaa kaikkialla muualla, ei saa esiintyä Israelissa Jumalan kansan keskuudessa, jonka on määrä edustaa Jumalaa maailmalle. Nykyajan termiä käyttäen voitaisiin sanoa, että Herra halusi, että Israelissa vallitsisi ”yhdenvertaisuus lain edessä”.

`Tässä on kuitenkin kyse syvemmästä asiasta kuin pelkästä juridiikasta. ”Olkaa pyhät, sillä minä, Herra, teidän Jumalanne, olen pyhä.” (3. Moos. 19:2.) He kyllä tiesivät, kuka todellinen Jumala oli, heillä oli oikea jumalanpalvelusmuoto ja he toivat oikeanlaisia uhreja. Kaikki nämä olivat hyviä asioita, mutta mitä hyötyä niistä oli, jos he kohtelivat huonosti keskuudessaan olevia heikkoja ja köyhiä? Yhä uudestaan Herra profeettojensa kautta moitti niitä, jotka sortivat Israelin köyhiä ja puutteenalaisia. Miten voit olla ”pyhä” ja samaan aikaan kohdella huonosti toisia? Et voi, vaikka kuinka tiukasti pitäytyisit oikeanlaisissa uskonnollisissa rituaaleissa.`