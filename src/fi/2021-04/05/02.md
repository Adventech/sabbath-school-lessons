---
title:  Ympärileikatkaa Sydämenne
date:  24/10/2021
---

Viidennen Mooseksen kirjan 10. luvun sisältö, joka on jatkoa 9. luvulle, muodostuu pohjimmiltaan siitä, että Jumala uudelleen vahvistaa liiton, jonka hän oli tehnyt Israelin kanssa. Suurin osa kirjasta on eräänlaista liiton uudistamista. Herra ei luovuttanut kansan suhteen edes kauhean Horebilla tehdyn synnin jälkeen. Silloin Mooses oli tuskin ehtinyt poistua heidän luotaan, kun he jo lankesivat epäjumalanpalvontaan.

`Lue 5. Moos. 10:1–11. Mitä sellaista tässä tapahtuu, joka auttaa meitä ymmärtämään, että Herra antoi kansalleen anteeksi sen synnit ja vahvisti liittolupauksen, jonka oli antanut heille ja heidän esi-isilleen?`

Mooses murskasi kymmenen käskyn laintaulut (5. Moos. 9:17), mikä oli merkki rikkoutuneesta liitosta (5. Moos. 32:19). ”Osoittaakseen, miten hän inhosi heidän rikostaan, hän paiskasi maahan ne kaksi kivitaulua, ja ne rikkoontuivat kaiken kansan nähden aivan kuin merkiksi siitä, että samoin kuin he olivat rikkoneet Jumalan kanssa tekemänsä liiton, Jumalakin oli rikkonut heidän kanssaan tekemänsä liiton.” (1AO 302.)

Niinpä se, että Jumala käski Mooseksen hakata uudet edellisen kaltaiset kivitaulut ja että Jumala kirjoitti niihin samat sanat kuin ensimmäisissä tauluissa, osoittaa, että hän oli antanut kansalle anteeksi eikä ollut luopunut heistä edes tuolloin.

`Lue 5. Moos. 10:14–16. Mitä Jumala sanoo heille? Mikä tarkoitus Herran tässä käyttämillä kielikuvilla on?`

Tässä meillä on oikea kielikuvien sekoitus: ympärileikkaus, sydän, niskoittelu. Asia tulee kuitenkin selväksi. Ympärileikkaus oli liiton merkki, mutta se on vain ulkoinen merkki. Jumala halusi heidän sydämensä: heidän mielensä, kiintymyksensä ja rakkautensa. Kielikuva niskoittelusta kertoi siitä, kuinka itsepäisiä he olivat haluttomuudessaan totella Herraa. Pohjimmiltaan Herra pyytää heitä lopettamaan kahtaalle horjumisen ja palvelemaan häntä koko sydämestään ja sielustaan.

`Mieti kaikkia kertoja, kun Herra on antanut syntisi anteeksi. Mitä tämän tulisi kertoa sinulle hänen armostaan?`