---
title:  ”on Kirjoitettu”
date:  12/12/2021
---

`Lue Matt. 4:1–11. Miten Jeesus reagoi Paholaisen kiusauksiin erämaassa? Minkä tärkeän asian opimme hänen vastauksistaan?`

Jeesus ei kiistellyt eikä väitellyt Paholaisen kanssa. Hän lainasi Raamattua, joka Jumalan sanana on ”elävä ja väkevä – – terävämpi kuin mikään kaksiteräinen miekka” (Hepr. 4:12). Kohdat, joita Jeesus lainasi, olivat Viidennestä Mooseksen kirjasta. On kiintoisaa, että Jeesus erämaassa ollessaan valitsi lainata tekstejä, jotka annettiin israelilaisille myös erämaassa.

Ensimmäisen kiusauksen kohdalla Jeesus viittasi kohtaan 5. Moos. 8:3. Mooses oli kerrannut Israelille, miten Herra oli pitänyt heistä huolta erämaassa ja miten siihen oli kuulunut myös manna. Erämaavaellus oli jalostava prosessi, jonka avulla Herra opetti heille hengellisiä läksyjä. Yksi niistä oli, ettei ”ihminen elä ainoastaan leivästä, vaan kaikesta mitä Herra sanoo”. Herra antoi teille fyysistä ruokaa, mutta hän antaa myös hengellistä ravintoa. Ette voi ottaa vain ensimmäistä ilman toista. Jeesus käänsi puheen leivästä Viidenteen Mooseksen kirjaan, jonka avulla hän nuhteli Paholaista ja niitä epäilyksiä, joita tämä yritti kylvää Jeesuksen mieleen.

Toisen kiusauksen kohdalla Jeesus palaa kohtaan 5. Moos. 6:16, jossa Mooses muistutti kansaa heidän kapinastaan Massassa (2. Moos. 17:1–7) sanoen: ”Älkää koetelko Herran, Jumalanne, kärsivällisyyttä, niin kuin teitte Massassa[.]” Herra oli näyttänyt heille kerta toisensa jälkeen voimansa ja halukkuutensa huolehtia heistä; kuitenkin heti kun ongelmia ilmaantui, he huusivat: ”Eikö Herra olekaan meidän luonamme?” (2. Moos. 17:7.) Tätä kertomusta lainaten Jeesus nuhteli Paholaista Jumalan sanalla.

Kolmannessa kiusauksessa Paholainen yritti saada Kristusta kumartaen palvomaan häntä. Miten häpeämätön paljastus siitä, kuka hän todellisuudessa oli ja mitä halusi! Väittelyn sijaan Jeesus nuhteli Paholaista ja palasi takaisin Jumalan sanaan, Viidenteen Mooseksen kirjaan, jossa Herra varoitti kansaansa siitä, mitä tapahtuisi, jos he lankeaisivat palvomaan muita jumalia. ”Teidän tulee pelätä Herraa, Jumalaanne, [ja] palvella häntä – – yksin – –.” (5. Moos. 6:13.)

`Miten voimme oppia ammentamaan voimaa Jumalan sanasta heijastaaksemme Jeesuksen luonnetta?`