---
title:  Lisäaineistoa
date:  17/12/2021
---

Kuten Vanha testamentti lainaa itseään (eli jotkut profeetoista lainaavat esimerkiksi ajatuksia jostakin Mooseksen viidestä kirjasta tai viittaavat niihin), samoin Uusi testamentti on täynnä suoria lainauksia Vanhasta testamentista tai viittauksia siihen. Eniten on lainattu Psalmeja, Jesajan kirjaa ja Viidettä Mooseksen kirjaa. Usein Uuden testamentin kirjoittajat lainasivat myös Septuagintaa (LXX), joka on ensimmäinen tunnettu Heprealaisen Raamatun kreikankielinen käännös. Raamatun viisi ensimmäistä kirjaa, jotka tunnetaan nimellä Toora tai Pentateukki, käännettiin kolmannella vuosisadalla eKr., ja loput Vanhasta testamentista toisella vuosisadalla eKr.

Voimme oppia paljon Raamatun tulkitsemisesta katsomalla, miten innoitetut Uuden testamentin kirjoittajat käyttivät Vanhaa testamenttia. Yksi ensimmäisistä asioista, joita huomaamme, on se, että toisin kuin monet tutkijat nykyään, Uuden testamentin kirjoittajat eivät koskaan kyseenalaistaneet Vanhan testamentin kirjojen aitoutta tai arvovaltaa. Mikään heidän kirjoituksissaan ei viitannut epäilyksiin Vanhan testamentin kertomusten historiallisesta paikkansapitävyydestä. He eivät epäilleet, olivatko Aadam ja Eeva, syntiinlankeemus, vedenpaisumus, Abrahamin kutsu jne. totta vai ei. ”Oppineisuus”, jossa kyseenalaistetaan nämä asiat, on vain ihmisten skeptisyyttä, eikä sellaisella tulisi olla sijaa sydämessämme eikä mielessämme.

**Keskustelunaiheita**

`Ottaen huomioon sen suuren valon määrän, jota olemme saaneet, mitä meidän tulisi oppia siitä suuresta vastuusta, joka meillä on olla uskollisia niille totuuksille, joita meille on annettu?`

`Lue uudestaan 5. Moos. 18:9–14. Millaisia nykyajan ilmenemismuotoja esiintyy näistä asioista, joita Herra pitää iljetyksinä? Miten voimme varmistaa, että pysymme niistä kaukana?`

`Miksi kaikista ihmisistä juuri kristittyjen, jotka ymmärtävät Kristuksen ristinkuoleman yleismaailmallisen merkityksen, ei tulisi koskaan ”kohottaa kasvoja” (ks. maanantain tutkisteluosuus)? Miten voimme tunnistaa itsessämme taipumuksen tehdä niin? (Ja emmekö petä itseämme, jos kiellämme, ettei meillä ainakin jossain määrin ole tällaista taipumusta?) Miten risti ja sen pitäminen mielessämme voi parantaa meidät tällaisesta väärästä asenteesta?`