---
title:  Kasvojen Kohottaminen
date:  13/12/2021
---

Viidennen Mooseksen kirjan 10. luvussa Mooses kertaa Israelin historiaa ja käyttää sen kertomuksia kehottaakseen kansaa uskollisuuteen. Kehotuksen lomassa hän sanoi muutakin.

`Lue 5. Moos. 10:17–19. Mikä tässä on keskeinen sanoma kansalle? Miksi sanoma on ajankohtainen seurakunnalle tänä päivänä?`

Ilmaus ”ei ole puolueellinen” tulee heprean kielen kielikuvasta, joka kirjaimellisesti kuuluisi ”ei kohota kasvoja”. Kielikuvan uskotaan syntyneen oikeudellisesta tilanteesta, jossa tuomari tai kuningas näkee syytetyn kasvot ja henkilön asemasta riippuen (tärkeä vai vähäpätöinen) hän päättää tuomiosta. Tämän Mooseksen kirjan kohdan perusteella voidaan päätellä, ettei Herra kohtele ihmisiä tällä tavoin, vaikka hänellä onkin valta ja voima. Hän on oikeudenmukainen jokaista kohtaan tämän asemasta riippumatta. Tämä totuus ilmeni Jeesuksen elämässä ja siinä, miten hän kohteli yhteiskunnan halveksutuimpia.

`Lue Ap. t. 10:34; Room. 2:11; Gal. 2:6; Ef. 6:9; Kol. 3:25 ja 1. Piet. 1:17. Miten jakeet rinnastuvat kohtaan 5. Moos. 10:17?`

Tilanteet teksteissä ovat erilaisia (Efesolaiskirjeessä Paavali kehottaa isäntiä kohtelemaan orjiaan hyvin; Roomalaiskirjeessä hän puhuu siitä, miten pelastus ja tuomio tulevat yhtä lailla juutalaisille kuin kreikkalaisillekin). Kuitenkin kaikissa kohdissa viitataan Viidenteen Mooseksen kirjaan ja ajatukseen siitä, että Jumala ”ei kohota kasvoja”. Ja jos ”jumalien Jumala ja korkein Herra, suuri, väkevä ja pelottava” ei tee sitä, varmasti meidänkään ei pitäisi.

Erityisesti siinä, miten Paavali ilmaisee asian Roomalaiskirjeessä, näemme evankeliumin: Olemme kaikki samassa veneessä asemastamme riippumatta. Olemme kaikki langenneita olentoja, jotka tarvitsemme Jumalan pelastavaa armoa. Ja hyvä uutinen on se, että asemastamme riippumatta meille kaikille tarjotaan pelastusta Jeesuksessa Kristuksessa.

`Kuinka usein sinä ”kohotat kasvoja”, kenties hyvinkin hienovaraisesti? Miksi risti osoittaa meille, kuinka synnillinen tuollainen asenne on?`