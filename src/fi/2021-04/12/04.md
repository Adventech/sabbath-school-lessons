---
title:  Kirottuna Puussa
date:  14/12/2021
---

`Lue Gal. 3:1–14, RK 2012. Mitä meillekin ajankohtaista Paavali sanoo tässä ja miten hän hyödyntää jakeita 5. Moos. 27:26 ja 5. Moos. 21:22, 23 asiansa selkeyttämiseksi?`

Valitettavasti kristillisissä piireissä on yleistä käyttää tätä kirjettä jonkinlaisena oikeutuksena sille, ettei lakia, kymmentä käskyä, tarvitse pitää. Todellisuudessa sitä käytetään syynä olla pitämättä neljättä käskyä, aivan kuin tuo yksi käsky verrattuna yhdeksään muuhun olisi jollakin lailla ilmaisu siitä lakihenkisyydestä, jota Paavali tässä käsitteli.

Paavali ei kuitenkaan puhunut lakia vastaan, eikä mikään tekstissä anna oikeutusta rikkoa sapattikäskyä. Avaintekstinä voidaan pitää Gal. 3:10, jossa Paavali kirjoittaa: ”Ne taas, jotka luottavat lain noudattamiseen, ovat kirouksen alaisia.” Sitten hän lainaa 5. Moos. 27:26. Ongelma ei ole siinä, että joku olisi kuuliainen laille, vaan siinä, että hän luottaisi lain noudattamiseen itsessään, mikä on kaltaisillemme langenneille olennoille mahdotonta.

Paavalin ajatuksen ydin on, että me emme pelastu lain tekojen kautta vaan Kristuksen uhrikuoleman ansiosta, joka uskon kautta luetaan hyväksemme. Hän korostaa sitä, mitä Kristus on tehnyt puolestamme ristillä. Asiansa selventämiseksi hän viittaa kohtaan 5. Moos. 21:23. Jeesuksen tavoin Paavali sanoo ”onhan kirjoitettu” vahvistaen näin Vanhan testamentin arvovallan. Paavali lainaa tekstiä, joka käsittelee kuolemanrangaistusta vaativaan rikokseen syyllistyneen ja siitä teloitetun henkilön ripustamista puuhun, kenties pelotteeksi muille.

Paavali käyttää tätä symbolina Kristuksen sijaiskuolemasta: Kristus ”tuli kiroukseksi meidän puolestamme” (Gal. 3:13, RK 2012) kohtaamalla lain kirouksen eli kuoleman, joka olisi ollut kaikkien ihmisten kohtalo, sillä kaikki ovat rikkoneet lakia. Evankeliumin hyvä uutinen on, että kirous, joka olisi kuulunut meille, tuli hänen päälleen ristillä, ”jotta me uskon kautta saisimme luvatun Hengen” (Gal. 3:14, RK 2012).

Tai kuten Ellen G. White asian ilmaisee: ”Kukaan muu kuin Kristus ei voinut lunastaa langennutta ihmistä lain kirouksesta ja palauttaa häntä sopusointuun taivaan kanssa. Kristus ottaisi kärsiäkseen synnin syyllisyyden ja häpeän – synnin, joka oli niin vastenmielistä pyhälle Jumalalle, että se erotti Isän Pojastaan.” (1AO 45.)