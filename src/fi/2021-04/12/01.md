---
title:  Viides Mooseksen Kirja Uudessa Testamentissa
date:  11/12/2021
---

> <p></p>
> ”On kirjoitettu: ’Ei ihminen elä ainoastaan leivästä, vaan jokaisesta sanasta, joka lähtee Jumalan suusta.’” (Matt. 4:4.)

### Avaintekstit
Matt. 4:1–11; 5. Moos. 8:3; Ap. t. 10:34; Gal. 3:1–14, RK 2012; Ap. t. 7:37; Hepr. 10:28–31.

Uusi testamentti on Vanhan testamentin kyllästämää. Toisin sanoen Uuden testamentin innoitetut kirjoittajat lainasivat Vanhan testamentin innoitettuja kirjoittajia auktoriteetin lähteenään. Itse Jeesuskin sanoi: ”On kirjoitettu” (Matt. 4:4), ja hän tarkoitti sillä: ”On kirjoitettu Vanhassa testamentissa.” Hän sanoi myös, että ”kirjoitusten oli käytävä toteen” (Mark. 14:49), ja tälläkin hän tarkoitti Vanhan testamentin kirjoituksia. Kun Jeesus kohtasi kaksi opetuslasta Emmauksen tiellä, hän sen sijaan, että olisi suorittanut ihmeen osoittaakseen, kuka oli, ”selitti heille Mooseksesta ja kaikista profeetoista alkaen, mitä hänestä oli kaikissa kirjoituksissa sanottu” (Luuk. 24:27).

Joko käyttäen suoria Vanhan testamentin lainauksia ja suoria tai epäsuoria viittauksia siihen tai sen kertomuksiin ja profetioihin Uuden testamentin kirjoittajat käyttivät jatkuvasti Vanhaa testamenttia tukeakseen tai jopa oikeuttaakseen väitteitään.

Yksi kirjoista, jota usein lainattiin tai johon viitattiin, oli Viides Mooseksen kirja (Psalmien ja Jesajan kirjan ohessa). Matteuksen, Markuksen, Luukkaan ja Johanneksen evankeliumit, Apostolien teot, Roomalaiskirje, Galatalaiskirje, 1. ja 2. korinttilaiskirje, Heprealaiskirje ja pastoraalikirjeet sekä Ilmestyskirja kaikki palaavat tekstissään Viidenteen Mooseksen kirjaan.

Tällä viikolla tutkimme muutamia noista kohdista ja katsomme, mitä ”nykyistä totuutta” me voimme niistä ammentaa.

_Tämä tutkistelu on sapatiksi 18.12.2021_