---
title:  Sinun Kaltaisesi Profeetta
date:  15/12/2021
---

Kerta toisensa jälkeen Herra oli varoittanut Israelia seuraamasta ympärillä olevien kansojen tapoja. Heidän tuli sen sijaan olla todistajina noille kansoille (5. Moos. 4:6–8). 5. Moos. 18:9–14 Mooses jälleen varoittaa heitä niistä tavoista, jotka olivat ”iljetys Herralle” (5. Moos. 18:12). Tässä samassa yhteydessä hän sanoo, että heidän tulee olla nuhteettomia Herran, heidän Jumalansa, edessä (5. Moos. 18:13, RK 2012/VKR).

`Lue 5. Moos. 18:15–19. Mitä Mooses sanoo kansalle? Vertaa tekstiä kohtiin Ap. t. 3:22 ja Ap. t. 7:37. Miten Pietari ja Stefanos soveltavat 5. Moos. 18:18?`

Siinain liittoon viitaten Mooses puhuu siitä, miten Israelin kansa saatuaan ilmoituksen laista halusi Mooseksen toimivan välittäjänä, esirukoilijana heidän ja Jumalan välillä (2. Moos. 20:18–21). Silloin Mooses lupaa heille kahdesti (5. Moos. 18:15, 18), että Herra nostattaa toisen Mooseksen kaltaisen profeetan, joka Mooseksen tavoin toimisi muun muassa esirukoilijana kansan ja Herran välillä.

Monta vuosisataa myöhemmin sekä Pietari että Stefanos lainaavat tätä tekstiä puhuessaan Jeesuksesta. Pietarille Jeesus oli täyttymys siihen, mitä Jumala oli luvannut ”pyhien profeettojensa suulla” (Ap. t. 3:21) ja siksi johtajien tuli totella häntä ja hänen sanaansa. Pietari käytti tätä tekstiä, jonka juutalaiset tunsivat, ja sovelsi sitä suoraan Jeesukseen sillä ajatuksella, että heidän piti katua sitä, mitä he olivat tehneet hänelle (Ap. t. 3:19).

Ap. t. 7:37 Stefanos julistaessaan Jeesusta lainasi myös samaa tunnettua lupausta, ja hänkin sanoi sen viittaavan Jeesukseen. Hän sanoi, että Mooses omassa historiallisessa roolissaan juutalaisten johtajana oli ollut esikuva Jeesuksesta. Pietarin tavoin Stefanos pyrki osoittamaan ihmisille, että Jeesus oli profetioiden täyttymys ja että heidän tulisi kuunnella tätä. Saamiensa syytteiden mukaan Stefanos oli puhunut ”herjaavia sanoja Mooseksesta ja Jumalasta” (Ap. t. 6:11), vaikka hän teki nimenomaan päinvastoin julistamalla Jeesusta Messiaana, mikä oli suora täyttymys sille, mitä Jumala oli luvannut Mooseksen kautta.

`Miten nämä jakeet osoittavat meille, kuinka keskeinen asema Jeesuksella on koko Raamatussa ja miksi kaiken meidän raamatuntulkintamme tulee olla kristuskeskeistä?`