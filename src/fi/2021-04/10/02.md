---
title:  Muista Sateenkaari
date:  28/11/2021
---

Sana ”muistaa” esiintyy ensimmäisen kerran Raamatussa 1. Moos. 9. luvussa, kun Herra vedenpaisumuksen jälkeen sanoi Nooalle, että hän panisi kaarensa pilviin merkiksi hänen ja koko maailman välisestä liitosta, jossa hän lupasi, ettei enää koskaan tuhoaisi koko maailmaa tuhotulvalla.

`Lue 1. Moos. 9:8–17. Miten sanaa ”muistaa” käytetään tässä? Mitä sanan käyttötapa opettaa meille siitä, miten meidän tulisi muistaa Jumalan teot hyväksemme?`

Jumala ei tarvinnut sateenkaarta muistaakseen lupaustaan ja tekemäänsä liittoa. Hän vain puhui kieltä, jonka ihmiset ymmärtäisivät. Sateenkaari on ennen kaikkea meitä varten. Se muistuttaa meitä Jumalan lupauksista ja liitosta. Aina kun se ilmestyy taivaalle, Jumalan kansa muistaa Jumalan tuominneen maailman, mutta myös hänen rakkautensa ja lupauksensa olla lähettämättä enää tulvaa.

Tässä näemme, kuinka tärkeä ajatus muistamisesta on: meidän tulee muistaa Jumalan lupaukset, hänen varoituksensa ja tekonsa maan päällä.

Taivaalla näkyvä sateenkaari on entistä tärkeämpi nykyaikana, jolloin monet tiedemiehet luonnonlakien jatkuvuuteen vedoten hylkäävät ajatuksen siitä, että täällä koskaan olisi ollut maailmanlaajuista tulvaa. On kiintoisaa, että Ellen G. White kirjoitti, että ennen vedenpaisumusta monilla oli sama ajatus siitä, että luonnonlakien jatkuvuuden perusteella maailmanlaajuinen tulva ei olisi koskaan mahdollinen. Hänen mukaansa viisaat miehet väittivät, että luonnonlait ovat ”niin pysyväisen kiinteät, ettei Jumala itsekään voinut muuttaa niitä” (1AO 76). Ennen vedenpaisumusta ihmiset siis väittivät luonnonlakien perusteella, ettei sitä voisi tulla; ja vedenpaisumuksen jälkeen ihmiset väittävät, että luonnonlakien perusteella sitä ei ole koskaan ollutkaan.

`Jumala on kuitenkin sanassaan kertonut meille vedenpaisumuksesta, ja hän antoi maailmalle merkin, joka viittasi paitsi siihen myös hänen lupaukseensa olla lähettämättä sellaista enää koskaan. Meillä on siis taivaan korkeuksiin kauniin värein kirjoitettu varmuus siitä, että Jumalan sana on totta. Ja jos voimme luottaa hänen sanaansa tämän lupauksen kohdalla, miksemme luottaisi kaikkien muidenkin lupausten kohdalla?`