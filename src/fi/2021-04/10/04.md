---
title:  Pitäkää Huoli – – Ettette Unohda
date:  30/11/2021
---

`Lue 5. Moos. 4:9, 23. Mitä Herra käskee kansan tehdä? Miksi kehotus on kansalle tärkeä?`

Verbit ”pitää huolta” ja ”unohtaa” hallitsevat molempien jakeiden alkua. Pitäkää huoli, ettette unohda. Toisin sanoen, älkää unohtako, mitä Herra on tehnyt hyväksenne, älkääkä unohtako liittoa, jonka hän on tehnyt kanssanne.

Verbi ”pitää huolta” (šāmar) käytetään myös muodossa ’olla varuillaan’ (5. Moos. 4:9). Sana esiintyy läpi koko Vanhan testamentin, ja se tarkoittaa 1) ’pitää huolta’, ’varjella’, ’säilyttää’, ’suojella’ ja 2) ’valvoa’, ’vartioida’, ’olla varuillaan’. Sana esiintyy ensimmäisen kerran Raamatussa ennen syntiinlankeemusta, kun Herra pyytää Aadamia ”varjelemaan” maata (1. Moos. 2:15).

Nyt Herra kuitenkin pyytää kansaa, jokaista erikseen yksilönä (verbi on yksikkömuodossa), pitämään huolta itsestään, etteivät he unohtaisi. Tässä ”unohtaminen” ei tarkoita niinkään muistin pettämistä (vaikka ajan kuluessa niin voisi käydä), vaan ennemminkin sitä, että liittovelvollisuuksiin suhtauduttaisiin piittaamattomasti. Heidän tulisi siis olla tietoisia siitä, keitä he olivat ja miten heidän tuli elää Jumalan, heimoveljiensä, muukalaisten ja ympäröivien pakanakansojen edessä.

`Lue uudelleen 5. Moos. 4:9 (ks. myös 5. Moos. 6:7; 11:19), mutta keskity nyt jakeen loppuosaan, jossa kehotetaan opettamaan nämä asiat lapsille ja lastenlapsille. Miten tämä liittyi siihen, että he eivät unohtaisi?`

Ei ole sattumaa, että varoitettuaan heitä olemaan unohtamatta, Mooses kehottaa heitä opettamaan asiat seuraavalle ja sitä seuraavalle sukupolvelle. Kyse ei ollut vain siitä, että lasten oli tärkeä kuulla asioista, vaan ehkä ennen kaikkea siitä, että kertomalla uudelleen Jumalan teoista heidän hyväkseen kansa ei unohtaisi niitä. Onko parempaa tapaa säilyttää tietoa siitä, mitä Herra on tehnyt valitulle kansalleen?

`Miten se, että olet kertonut kokemuksistasi Herran yhteydessä, on auttanut paitsi toisia myös sinua itseäsi? Miten Herran johdatuksesta kertominen on auttanut sinua olemaan unohtamatta sitä?`