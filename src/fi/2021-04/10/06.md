---
title:  Muista Että Olit Itse Orja
date:  02/12/2021
---

`Lue 5. Moos. 5:15; 6:12; 15:15; 16:3, 12; 24:18, 22. Mitä Herra ei halunnut heidän koskaan unohtavan ja miksi?`

Herra jatkuvasti muistutti kansaansa heidän hänen avullaan saamastaan ihmeellisestä vapautuksesta Egyptistä. Tänäkin päivänä, tuhansia vuosia exoduksen jälkeen, juutalaiset viettävät pääsiäisjuhlaa sen muistoksi, mitä Herra teki heidän hyväkseen tuolloin. ”Ja kun tulette siihen maahan, jonka Herra teille lupauksensa mukaan antaa, noudattakaa näitä juhlatapoja. Kun lapsenne kysyvät teiltä: ’Mitä nämä teidän juhlatapanne tarkoittavat?’, niin vastatkaa näin: ’Se on pääsiäisuhri Herralle, joka egyptiläisiä surmatessaan kulki israelilaisten kotien ohi ja säästi ne.’” (2. Moos. 12:25–27.)

Nykyseurakunnalle pääsiäinen symboloi vapautusta, joka meille on tarjottu Kristuksessa: ”[S]illä meidän pääsiäislampaamme, Kristus, on jo teurastettu.” (1. Kor. 5:7.)

`Lue Ef. 2:8–13. Mitä pakanauskovia kehotetaan muistamaan? Millä tavoin kehotus muistuttaa siitä, mitä heprealaisten käskettiin muistaa Viidennessä Mooseksen kirjassa?`

Paavali halusi näiden ihmisten muistavan, mitä Jumala oli tehnyt heidän hyväkseen Kristuksessa, miltä heidät oli pelastettu ja mitä heillä nyt Jumalan armosta oli. Israelin tavoin mikään heissä itsessään ei tuonut heille Jumalan suosiota. Kaikki oli vain Jumalan armoa, joka oli annettu heille, vaikka he olivat ”osattomina liitoista ja niiden lupauksista”. Se teki heistä sitä, mitä he Jeesuksessa olivat.

Olipa kyse juutalaisista erämaassa, kristityistä Efesossa tai meistä, missä tahansa olemmekin, miten tärkeää meidän on aina muistaa, mitä Jumala on tehnyt hyväksemme Kristuksessa. Ei ihme, että meitä kehotetaan seuraavasti: ”Meidän olisi hyvä viettää joka päivä hiljainen hetki mietiskellen Kristuksen elämää. Meidän tulisi käydä se läpi kohta kohdalta ja mielikuvituksessamme elää sen jokainen vaihe, varsinkin viimeiset. Kun näin ajattelemme hänen suurta uhriaan puolestamme, tulee luottamuksemme häneen lujemmaksi, rakkautemme kasvaa ja me täytymme yhä enemmän hänen hengellään.” (4AO 62.)