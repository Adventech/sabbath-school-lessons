---
title:  Ajattele Menneitä Päiviä
date:  29/11/2021
---

Neljännessä Mooseksen kirjassa olemme lukeneet Herran kansalleen antamista kehotuksista muistaa niitä etuoikeuksia, joita heillä Jumalan valittuna kansana oli. Herra oli vapauttanut heidät Egyptistä ”koettelemuksilla, tunnusteoilla ja ihmeillä, sodalla, väkevällä kädellä ja ojennetulla käsivarrella sekä suurilla, pelottavilla teoilla, minkä kaiken Herra, -teidän Jumalanne, on sinun nähtesi tehnyt teille Egyptissä” (5. Moos. 4:34, RK 2012). Ajattele asia omalle kohdallesi: Jumala on tehnyt hyväksesi jotain suurta, ja vielä tavoilla, jotka auttavat sinua muistamaan ja olemaan unohtamatta, miten hienoja asioita hän on tehnyt hyväksesi.

`Lue 5. Moos. 4:32–39. Mitä Herra kehotti heitä muistamaan ja miksi oli tärkeää, että he muistaisivat asiat?`

Mooses muistuttaa kansaa historian tapahtumista viitaten aina luomiseen asti. Hän kysyy retorisesti, onko koskaan kenenkään hyväksi tehty mitään näin suurta kuin heille? Hän kehottaa heitä kyselemään; tutkimaan itse ja katsomaan, onko mitään heidän kokemansa kaltaista tapahtunut aiemmin. Esittämällä kansalle kysymyksiä Mooses yritti saada heidät tajuamaan itse, mitä Herra oli tehnyt heidän hyväkseen ja kuinka kiitollisia heidän tulisi olla hänelle hänen voimallisista teoistaan heidän elämässään.

Keskeistä oli, että Herra vapautti heidät Egyptistä ja puhui heille Siinailta, jolloin he saivat kuulla ”hänen sanansa”.

`Lue 5. Moos. 4:40. Millaisen johtopäätöksen Mooses toivoi kansan vetävän hänen sanoistaan koskien Jumalan tekoja heidän hyväkseen?`

Herra ei tehnyt kaikkea tuota ilman tarkoitusta. Hän oli vapauttanut kansansa ja pitänyt osuutensa liittosopimuksesta, jonka oli tehnyt heidän kanssaan. Heidät oli vapautettu Egyptistä, ja he olivat luvatun maan kynnyksellä. Jumala teki osuutensa; nyt heitä kutsuttiin tekemään oma osuutensa, joka oli yksinkertaisesti se, että he tottelisivat.

`Miten tämä malli edustaa pelastussuunnitelmaa sellaisena kuin se on Uudessa testamentissa ilmaistu? Mitä Jeesus teki meidän hyväksemme ja miten meidän tulisi vastata siihen? (Ks. Ilm. 14:12.)`