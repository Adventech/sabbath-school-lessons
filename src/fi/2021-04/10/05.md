---
title:  Kun Syötte Itsenne Kylläisiksi
date:  01/12/2021
---

Vuosia sitten eräs pastori ja hänen vaimonsa laskeutuivat lentokentälle ja huomasivat yhden matkalaukkunsa kadonneen. Mies jatkoi: ”Siinä paikassa me matkalaukkujen kuljetushihnan vieressä aivan julkisesti polvistuimme ja rukoilimme pyytäen Herraa palauttamaan laukkumme.” Sitten hän kertoi, että monia vuosia myöhemmin sama toistui: he laskeutuivat lentokentälle, mutta yksi laukuista ei tullut perille. Hän kertoi, mitä tapahtui seuraavaksi. ”Älä sure”, mies oli sanonut vaimolleen. ”Vakuutus korvaa sen.”

`Pidä kertomus mielessäsi, kun luet 5. Moos. 8:7–18. Minkä varoituksen Herra antaa kansalleen? Mitä varoituksen tulisi merkitä meille tänä päivänä?`

Mitä uskollisuus Herralle toisi heille? He saisivat ihanan ja rikkaan maan, jossa ”sinun ei tarvitse syödä leipääsi köyhyydessä eikä kärsiä puutetta mistään” (5. Moos. 8:9, RK 2012). Lisäksi he saisivat siellä runsaan siunauksen: nauta- ja lammaslaumoja, kultaa ja hopeaa ja kauniita taloja. He saisivat kaikki aineelliset mukavuudet, joita elämässä voi saada.

Entä mitä sitten? He joutuisivat vaaraan, joka tulee vaurauden ja aineellisen menestyksen mukana: he saattaisivat unohtaa, että Herra ”yksin antaa teille voimaa hankkia vaurautta” (5. Moos. 8:18).

Unohtaminen ei ehkä tapahdu heti, mutta vuosien kuluessa, kun he ovat saaneet kaikki tarvitsemansa aineelliset mukavuudet, he unohtavat menneisyytensä ja sen, miten - Herra johti heitä ”sen suuren ja pelottavan autiomaan halki” (5. Moos. 1:19), ja alkavat ajatella, että he omassa viisaudessaan ja omien lahjojensa avulla ovat saavuttaneet menestyksen. Juuri tästä Herra heitä varoitti, ja myöhemmin heille myös tapahtui niin.

Mooses siis kehottaa heitä muistamaan, että Herra yksin teki tämän kaiken heille, eivätkä he saisi antaa Jumalan suomien aineellisten siunausten pettää itseään. Vuosisatoja myöhemmin itse Jeesus varoitti kylväjävertauksessaan ihmisiä rikkauden petollisista houkutuksista (ks. Mark. 4:19).

`Vaikka onnistuisimme keräämään kuinka paljon omaisuutta tahansa, meitä odottaa kuoppa maassa. Mitä tämä kertoo siitä, että rikkaus voi saada meidät unohtamaan sen ainoan, joka voi pelastaa meidät tuosta maassa olevasta kuopasta?`