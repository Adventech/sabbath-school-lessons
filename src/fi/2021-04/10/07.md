---
title:  Lisäaineistoa
date:  03/12/2021
---

”Miten suopeasti Jumala säälikään harhautuvia luotujaan sijoittamalla kauniin sateenkaaren pilviin merkiksi hänen ja ihmisten välisestä liitosta! Herra julistaa, että nähdessään kaaren hän muistaa liittonsa. Ei tämä tarkoita sitä, että hän joskus unohtaisi, vaan hän käyttää meidän puhetapaamme, jotta ymmärtäisimme häntä paremmin. Jumalan tarkoitus oli, että kun lapset tulevina aikoina kysyisivät tuon kauniina kaareutuvan väriloiston merkitystä, vanhemmat kertoisivat vedenpaisumuksesta ja siitä, miten Jumala oli asettanut sateenkaaren pilviin vakuuttaakseen heille, ettei vesitulva enää koskaan peittäisi koko maata. Näin kaari sukupolvesta toiseen todistaisi Jumalan rakastavan ihmistä ja vahvistaisi hänen luottamustaan Jumalaan.” (1AO 86.)

Kristinuskon alusta lähtien ei koskaan ole ollut seurakuntaa, joka olisi saanut kokea sellaista vaurautta ja elämän mukavuutta kuin seurakunta joissakin maailman maissa tänä päivänä nauttii. Kysymys kuuluu: millä hinnalla? Tällainen varakkuus varmasti vaikuttaa meidän hengellisyyteemme – eikä useinkaan myönteisesti. Miten se voisikaan? Mistä lähtien rikkaus ja aineellinen yltäkylläisyys ovat edistäneet itsekieltäymyksen ja itsensä uhraamisen kristillisiä hyveitä? Useimmiten käy juuri päinvastoin: mitä enemmän ihmisillä on, sitä itseriittoisemmiksi he tulevat, ja sitä vähemmän he luottavat Jumalaan. Vauraus ja menestys tuovat mukanaan myös monia vaarallisia hengellisiä ansoja.

**Keskustelunaiheita**

`Keskustelkaa siitä, miten vauraus voi olla suhteellista (joku omassa maassaan ei-varakas voidaan jonkin toisen maan mittapuun mukaan nähdä superrikkaana). Miten vauraus vaikuttaa hengellisyyteemme?`

`Pohtikaa yhdessä Kristuksen elämän viimeisiä vaiheita. Mitä ne puhuvat meille Jumalan rakkaudesta meitä kohtaan? Miksi emme saa koskaan unohtaa tuota rakkautta? Mitkä muut asiat paljastavat meille Jumalan hyvyyden?`

`Vaikka Raamattu ja sateenkaari todistavat maailmanlaajuisesta tulvasta, jotkut tiedemiehet väittävät, ettei sellaista ole koskaan ollut. Samoin vaikka Raamattu ja seitsemännen päivän sapatti todistavat kuusipäiväisestä luomisesta, jotkut tiedemiehet väittävät, ettei sitäkään ollut. Mitä tämä kertoo meille siitä, kuinka vahva ja usein kielteinen vaikutus kulttuurilla voi olla uskoomme?`