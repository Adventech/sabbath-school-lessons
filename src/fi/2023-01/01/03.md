---
title:  Jumala Omistaa Kaiken
date:  02/01/2023
---

`Lue Ps. 50:10–12; Ps. 24:1; 1. Aik. 29:13, 14 ja Hagg. 2:8. Mikä tekstien sanoma on? Mitä sen opettaman totuuden pitäisi merkitä meille ja miten meidän tulisi suhtautua omaisuuteemme?`

Ensimmäisessä aikakirjassa kerrotaan luvusta 17 alkaen kuningas Daavidin halusta rakentaa Jumalalle temppeli. Daavid kertoi haaveestaan profeetta Natanille, joka vastasi: ”Tee vain kaikki, mitä on mielessäsi. Jumala on kanssasi.” (1. Aik. 17:2.) Tuona yönä Natan sai kuitenkin Jumalalta ohjeen kertoa kuninkaalle, että koska tämä oli sotien mies, tämä ei saisi rakentaa Jumalan huonetta. Daavidin poika rakentaisi sen tämän sijasta. Daavid kysyi, josko hän voisi edes laatia suunnitelmat ja valmistella rakennuksen materiaaleja. Kun hän sai tähän luvan, hän käytti loppuelämänsä kokoamalla valtavan määrän hakattua kiveä, setriä, rautaa, kultaa, hopeaa ja pronssia ”niin runsaasti, ettei sitä pystytty punnitsemaan”. Kun kaikki rakennustarvikkeet olivat valmiina ja koottuina rakennuspaikalle, Daavid kutsui Israelin johtajat koolle kiitos- ja ylistysseremoniaan.

Minkä Daavid sanoi 1. Aik. 29:13, 14 esittämässään rukouksessa olevan kaikkien niiden rakennusmateriaalien todellinen lähde, joiden keräämiseen hän ja kansa olivat käyttäneet niin paljon aikaa ja rahaa? Hänen sanomansa ydin oli: ”Emme voi ottaa minkäänlaista kunniaa näistä arvokkaista materiaaleista, sillä annamme sinulle takaisin vain sen, mikä on sinun.”

Tämä opetus on tärkeä meille kaikille, olimmepa rikkaita tai köyhiä (mutta etenkin rikkaille). Koska Jumala loi kaiken (ks. 1. Moos. 1:1; Joh. 1:3; Ps. 33:6, 9), hän on kaiken olemassa olevan oikeutettu omistaja, myös kaiken, mitä omistamme, vaikka olisimme työskennelleet sen eteen kuinka kovasti, ahkerasti ja rehellisesti tahansa. Ilman Jumalaa ja hänen armoaan meillä ei olisi mitään, emmekä olisi mitään; emme olisi edes olemassa. Siksi meidän on aina elettävä ymmärtäen, että viime kädessä Jumala omistaa kaiken. Ylistämällä ja kiittämällä Jumalaa hänen hyvyydestään meitä kohtaan voimme pitää tämän totuuden mielessämme.

`Millainen meidän asenteemme Jumalaa ja omistamaamme omaisuutta kohtaan tulisi olla?`