---
title:  Olemme Osa Jumalan Perhettä
date:  01/01/2023
---

`”Tämän vuoksi minä polvistun Isän eteen, hänen, jonka asemaa jokainen isän ja lapsen suhde taivaassa ja maan päällä kuvastaa.” (Ef. 3:14, 15.) Millaisia mielikuvia jakeista herää ja millaista toivoa ne antavat?`

Jo julkisen työnsä alkumetreillä Jeesus sanoi: ”Rukoilkaa te siis näin: ’Isä meidän, joka olet taivaissa! Pyhitetty olkoon sinun nimesi.’” (Matt. 6:9.) Myöhemmin hän toisti saman rukouksen yksityisesti opetuslapsilleen (Luuk. 11:2). Jeesus kehotti meitä puhuttelemaan Isäänsä sanoilla ”Isä meidän, joka olet taivaissa”. Kun Jeesus ylösnousemuksensa jälkeen kohtasi Marian, tämä halusi halata häntä. ”Jeesus sanoi: ’Älä koske minuun. Minä en vielä ole noussut Isän luo. Mene sinä viemään sanaa veljilleni ja sano heille, että minä nousen oman Isäni ja teidän Isänne luo, oman Jumalani ja teidän Jumalanne luo.’” (Joh. 20:17.)

Koska meillä on sama Isä kuin Jeesuksella, Jeesus on veljemme, ja me olemme kaikki veljiä ja sisaria Herrassa. Jeesus tuli maanpäällisen perheen jäseneksi, jotta meistä voisi tulla taivaallisen perheen jäseniä. ”Taivaallinen perhe ja maan päällä oleva perhe ovat yhtä.” (5AO 383.)

`Lue 2. Moos. 3:10; 2. Moos. 5:1 ja Gal. 3:26, 29. Mitä jakeet kertovat siitä, kuinka Jumala suhtautuu meihin? Miksi tämä on niin rohkaisevaa?`

Vastakohtana sille alkuperäämme koskevalle käsitykselle, jonka mukaan olemme kylmien ja välinpitämättömien luonnonlakien tulosta, Raamattu opettaa, että Jumala on olemassa ja että hän rakastaa meitä ja suhtautuu meihin sellaisella rakkaudella, että Raamattu käyttää usein perheeseen liittyviä kielikuvia suhteestamme Jumalaan. Kun Jeesus kutsuu Israelia ”minun kansakseni”, meitä ”Jumalan pojiksi” tai Jumalaa ”meidän Isäksemme”, tarkoitus on ilmaista samaa asiaa: Jumala rakastaa meitä kuten perheenjäsenten kuuluisi rakastaa toisiaan. Se on hyvä uutinen maailmassa, joka voi olla hyvinkin vihamielinen.

`Kuvitelkaa maailmaa, jossa kohtelisimme kaikkia kuin perheenjäseniä. Miten voimme oppia paremmin suhtautumaan kaikkiin ihmisiin veljinämme ja sisarinamme?`