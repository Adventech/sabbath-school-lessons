---
title:  Aarre Taivaassa
date:  05/01/2023
---

`Lue Matt. 6:19–21. Mitä keskeisiä totuuksia Jeesus tässä puhuu?`

Kukapa ei olisi lukenut ihmisistä, jotka ovat koonneet suuren omaisuuden ja sitten jollakin tapaa menettäneet sen. Maailmamme on hyvin epävakaa paikka: on sotia, rikollisuutta, väkivaltaa, luonnonkatastrofeja. Mitä tahansa voi tapahtua milloin tahansa ja riistää meiltä kaiken, minkä eteen olemme ponnistelleet, jopa sen, minkä olemme rehellisellä ja uskollisella työllämme ansainneet. Tai sitten kuolema voi tulla hetkessä ja näin kaikesta tulee meille hyödytöntä.

Raamattu ei tietenkään esitä, että on väärin olla rikas tai kartuttaa omaisuutta; sen sijaan Jeesus opettaa meitä pitämään kaiken oikeassa perspektiivissä.

Aarteiden kokoaminen taivaaseen tarkoittaa sitä, että panemme Jumalan ja hänen asiansa etusijalle elämässämme rahan ansaitsemisen sijaan. Se tarkoittaa muun muassa sitä, että käytämme sen, mitä meillä on, Jumalan työhön, hänen valtakuntansa edistämiseen, toisten hyväksi tehtävään työhön ja ollaksemme toisille siunaukseksi.

Kun Jumala kutsui Abramin, hän suunnitteli, että hän käyttäisi tätä ja tämän perhettä siunatakseen maailman kaikkia perheitä. Jumala sanoi Abrahamille, ”joka sai nimen Jumalan ystävä” (Jaak. 2:23): ”Minä teen sinusta suuren kansan ja siunaan sinua, ja sinun nimesi on oleva suuri ja siinä on oleva siunaus. Minä siunaan niitä, jotka siunaavat sinua, ja kiroan ne, jotka sinua kiroavat, ja sinun saamasi siunaus tulee siunaukseksi kaikille maailman kansoille.” (1. Moos. 12:2, 3.)

”Näin ne, joilla on usko, saavat siunauksen yhdessä Abrahamin kanssa, joka uskoi.” (Gal. 3:9). Meille on esitetty sama haaste kuin hänelle.

”Rahan arvo on suuri, koska sillä voidaan tehdä paljon hyvää. Jumalan lasten käsissä se merkitsee ruokaa nälkäisille, juomaa janoisille ja vaatteita alastomille. Sillä voidaan puolustaa sorrettua ja auttaa sairaita. Mutta raha ei ole arvoltaan hiekkaa kummempaa, ellei sitä käytetä tyydyttämään elämän välttämättömiä tarpeita, siunaamaan toisia ja edistämään Kristuksen asiaa.” (KV 257, 258.)