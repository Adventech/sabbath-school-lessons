---
title:  Lisäaineistoa
date:  06/01/2023
---

”Jumala rakastaa maallisia lapsiaan rakkaudella, joka on kuolemaakin väkevämpi. Antaessaan meille Poikansa hän on antanut meille koko taivaan. Jeesuksen elämä ja kuolema, hänen rukouksensa meidän puolestamme, Pyhän Hengen vetoomukset sekä taivaallisen Isämme toiminta ja enkelien palvelutyö tapahtuvat kaikki ihmisen lunastuksen hyväksi.” (TKL 17.)

”Jos olet kieltänyt oman minän ja jättänyt itsesi Kristukselle, olet Jumalan perheen jäsen, ja kaikki Isän kodissa on sinun. Kaikki Jumalan aarteet ovat sinua varten niin tässä maailmassa kuin tulevassakin. Enkelien palvelutoiminta, Pyhän Hengen lahja, Jumalan palvelijoiden työ – kaikki on sinua varten. Maailma ja kaikki, mitä siinä on, kuuluu sinulle, mikäli se edistää parastasi.” (Vs 82.)

**Keskustelunaiheita**

`Kun mietimme kaikkia ihmeellisiä lahjoja, jotka Jumala antaa lapsilleen, meidän on pakko psalminkirjoittajan tavoin kysyä: ”Kuinka voisin maksaa Herralle sen, minkä hän on hyväkseni tehnyt?” (Ps. 116:12.) Tee lista Jumalan sinun elämääsi suomista hengellisistä ja ajallisista siunauksista ja lahjoista, ja valmistaudu jakamaan listasi raamatuntutkisteluryhmäsi kanssa. Mitä opimme siitä, kuinka kiitollisia meidän todellisuudessa tulisi olla Jumalalle?`

`Vaikka oikeutetusti ajattelemme Jumalaa useimmiten Luojanamme, Raamattu toistuvasti opettaa meille, että hän on myös meidän Ylläpitäjämme. (Ks. Hepr. 1:3; Job 38:33–37; Ps. 135:6, 7; Kol. 1:17; Ap. t. 17:28; 2. Piet. 3:7.) Jumalan voima ylläpitää kaikkea avaruuden galakseista meissä sykkivään sydämeen ja kaikkiin niihin atomirakenteisiin, joista kaikki tunnettu aines koostuu. Miten tämän Raamatun totuuden tulisi auttaa meitä ymmärtämään velvollisuuksiamme Jumalaa kohtaan sen suhteen, miten käytämme kaikkea häneltä saamaamme? Miten tämä todellisuus auttaa meitä säilyttämään oikean perspektiivin elämäämme ja sen tarkoitukseen?`

`Tutkistelussa puhuttiin siitä, miksi kaikista Jumalan meille antamista lahjoista Jeesus ja pelastussuunnitelma on suurin. Miksi tämä on totta? Mitä meillä olisi, jos meillä ei olisi Jeesuksessa saatua pelastusta ja sen tarjoamaa toivoa? Eräs ateistikirjailija kuvaili, etteivät ihmiset ole muuta kuin ”pilaantuvia lihanpaloja hajoavien luiden päällä”. Jos meillä ei olisi evankeliumin lahjaa, eikö kyseinen kirjailija olisi oikeassa?`