---
title:  Jumalan Perheelle Tarjotut Lahjat
date:  03/01/2023
---

Jumalan suurin lahja lapsilleen on Jeesus, joka antaa meille anteeksiannon rauhan, armoa päivittäiseen elämäämme ja hengelliseen kasvuumme sekä ikuisen elämän toivon.

”Jumala on rakastanut maailmaa niin paljon, että antoi ainoan Poikansa, jottei yksikään, joka häneen uskoo, joutuisi kadotukseen, vaan saisi iankaikkisen elämän.” (Joh. 3:16.) ”Mutta kaikille, jotka ottivat hänet vastaan, hän antoi oikeuden tulla Jumalan lapsiksi, kaikille, jotka uskovat häneen.” (Joh. 1:12.)

Pelastus on perustavanlaatuinen lahja, koska mitä muuta, jolla olisi pitkällä aikavälillä todellista merkitystä, voisimme ilman sitä saada Jumalalta? Kaikki, mitä tässä ajassa saamme, tulee katoamaan. Samoin katoavat kaikki, jotka ovat meitä muistaneet. Myös kaikki hyvä, mitä olemme tehneet, katoaa. Siksi meidän on pidettävä ajatuksissamme etusijalla evankeliumi eli Kristus ja hänet ristinnaulittuna (1. Kor. 2:2, VKR).

Silti Jumala antaa meille pelastuksen myötä paljon muutakin. Niitä, jotka olivat huolissaan ruoasta ja vaatteista, Jeesus lohdutti: ”Etsikää ennen kaikkea Jumalan valtakuntaa ja hänen vanhurskasta tahtoaan, niin teille annetaan kaikki tämäkin.” (Matt. 6:33.)

`Lue Ps. 23:1; Ps. 37:25; Fil. 4:19. Mitä jakeet kertovat Jumalan huolenpidosta?`

Myös silloin, kun Jeesus kertoi opetuslapsilleen menevänsä pois, hän lupasi heille Pyhän Hengen lohdutukseksi. ”Jos te rakastatte minua, te noudatatte minun käskyjäni. Minä käännyn Isän puoleen, ja hän antaa teille toisen puolustajan, joka on kanssanne ikuisesti. Tämä puolustaja on Totuuden Henki. Maailma ei voi Henkeä saada, sillä maailma ei näe eikä tunne häntä. Mutta te tunnette hänet, sillä hän pysyy luonanne ja on teissä.” (Joh. 14:15–17.) ”Kun Totuuden Henki tulee, hän johtaa teidät tuntemaan koko totuuden.” (Joh. 16:13.)

Henki itse antaa hengellisiä lahjoja Jumalan lapsille. (Ks.  1. Kor. 12:4–11.)

Jumala, jossa ”elämme, liikumme ja olemme” (Ap. t. 17:28) ja joka itse ”antaa kaikille elämän, hengen ja kaiken muun” (Ap. t. 17:25), on antanut meille olemassaolomme, lupauksen pelastuksesta, aineellisia siunauksia ja hengellisiä lahjoja, jotta olisimme siunaukseksi toisille. Kaikesta olemme velkaa Antajalle, jolle vastaamme siitä, kuinka käytämme lahjojamme.