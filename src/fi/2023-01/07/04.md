---
title:  Rikas Nuorukainen
date:  14/02/2023
---

Tiedämme rikkaasta nuorukaisesta vain, että hän oli nuori, korkeassa asemassa ja hänellä oli paljon omaisuutta. Ja että hän oli niin kiinnostunut hengellisistä asioista, että tuli Jeesuksen luo juoksujalkaa (Mark. 10:17). Kertomus on niin tärkeä, että se on kirjattu kaikkiin kolmeen synoptiseen evankeliumiin: Matt. 19:16–22; Mark. 10:17–22 ja Luuk. 18:18–23.

`Lue Matt. 19:16–22. Mitä Jeesus tarkoitti sanoessaan: ”Jos tahdot olla täydellinen, niin mene ja myy kaikki, mitä sinulla on, ja anna rahat köyhille. Silloin sinulla on aarre taivaissa. Tule sitten ja seuraa minua.” (Matt. 19:21)?`

Suurinta osaa meistä Jeesus ei pyydä myymään kaikkea ja antamaan rahojamme köyhille. Rahan on täytynyt olla tämän nuoren miehen epäjumala. Vaikka Jeesuksen vastaus vaikuttaa äärimmäiseltä, hän tiesi, että ratkaisu oli nuorukaisen ainoa pelastustoivo.

Raamatussa kerrotaan, että mies meni pois surullisena, sillä hän oli hyvin rikas. Tämä todistaa sen, kuinka paljon hän palvoi omaisuuttaan. Hänelle tarjottiin ikuista elämää ja paikkaa Jeesuksen sisäpiirissä (”Tule ja seuraa minua” – näitä sanoja Jeesus käytti kutsuessaan 12 opetuslastaan). Emme kuitenkaan enää kuule nuorukaisesta. Hän vaihtoi ikuisuuden omaisuuteensa.

Miten huono vaihtokauppa ja surullinen esimerkki siitä, että joku ei harjoita viivästettyä kiitollisuutta (ks. viime viikon tutkistelu). On petollista valita nuorukaisen tavoin, sillä antaapa aineellinen omaisuus meille nyt millaista tyydytystä tahansa, jokainen ennemmin tai myöhemmin kuolee ja joutuu kohtaamaan valintojensa ikuiset seuraukset. Lisäksi monet rikkaat ovat havainneet, ettei rikkaus antanut sitä rauhaa ja onnea, jota he olivat toivoneet. Usein kävi päinvastoin. Monia elämäkertoja on kirjoitettu siitä, kuinka onnettomia monet rikkaat ovat olleet. Yksi parhaimmista kuvauksista siitä, kuinka epätyydyttävää rikkaus itsessään voi olla, löytyy Saarnaajan kirjasta. Mitä muuta voitkin siitä oppia, yksi asia tulee selväksi: rahalla ei voi ostaa rauhaa eikä onnea.

`Lue Mark. 8:35–37. Mitä elämänsä kadottaminen evankeliumin tähden tarkoittaa?`