---
title:  Sakkeus
date:  15/02/2023
---

Sakkeus työskenteli roomalaisille veronkerääjänä ja peri enemmän veroja kuin olisi pitänyt. Häntä vihattiin ja kutsuttiin syntiseksi. Sakkeuksen ja Jeesuksen kohtaaminen ei ollut sattumaa. Sakkeus oli ilmeisesti hengellisessä herätyksessä ja halusi tehdä muutoksia elämäänsä. Hän oli kuullut Jeesuksesta ja halusi nähdä tämän. Jeesuksen piti kulkea Jerikon ohi viimeisellä matkallaan Galileasta Jerusalemiin. Kristuksen ensimmäiset sanat Sakkeukselle paljastivat, että jo ennen kuin Jeesus oli saapunut Jerikoon, hän tiesi kaiken Sakkeuksesta.

`Lue Luuk. 19:1–10. Millä tavoin tämän rikkaan miehen kokemukset Jeesuksen kanssa eroavat rikkaan nuorukaisen kokemuksista?`

Sakkeuksella ja rikkaalla nuorukaisella oli jotakin yhteistä. Molemmat olivat rikkaita; molemmat halusivat nähdä Jeesuksen ja molemmat halusivat saada ikuisen elämän. Tähän yhtäläisyydet kuitenkin loppuivat.

Huomaa, että kun Sakkeus sanoi antavansa puolet omaisuudestaan köyhille (Luuk. 19:8), Jeesus hyväksyi eleen todellisen kääntymyksen ilmauksena. Hän ei sanonut: ”Sori Sakkeus, asia on kuten rikkaan nuorukaisen kohdalla: Kaikki tai ei mitään. Puolet ei riitä.” Miksei Jeesus sanonut näin? Varmaankin siksi, että vaikka Sakkeus todennäköisesti nautti omaisuudestaan, se ei ollut hänelle samalla tavalla epäjumala kuin rikkaalle nuorukaiselle. Emme tiedä Jeesuksen tarkkoja sanoja hänelle. Silti näyttää siltä, että Sakkeus on se, joka ensimmäisenä mainitsee, että voisi antaa rahojaan köyhille. Rikasta nuorukaista Jeesus joutui nimenomaan pyytämään luopumaan rikkauksistaan, ettei rikkaus pääsisi tuhoamaan tätä. Vaikka Sakkeuksen, kuten kenen tahansa rikkaan, oli oltava tarkkana rikkauden vaaroista, hänellä tuntui olevan tilanne paremmin hallinnassa kuin rikkaalla nuorukaisella.

`”Kun rikas nuorukainen oli lähtenyt pois Jeesuksen luota, opetuslapset olivat ihmetelleet Mestarin sanoja: ’Kuinka vaikea onkaan niiden, jotka luottavat tavaraansa, päästä Jumalan valtakuntaan!’ He olivat huudahtaneet toisilleen: ’Kuka sitten voi pelastua?’ Nyt he olivat nähneet seuraavien Jeesuksen sanojen osoittautuvan tosiksi: ’Mikä ihmisille on mahdotonta, se on Jumalalle mahdollista’ (Mark. 10: 24, 26; Luuk. 18: 27). He näkivät, miten rikas mies Jumalan armosta saattoi päästä Jumalan valtakuntaan.” (5AO 106.)`