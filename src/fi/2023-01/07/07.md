---
title:  Lisäaineistoa
date:  17/02/2023
---

”Mutta kun Ihmisen Poika tulee kirkkaudessaan ja kaikki enkelit hänen kanssaan, silloin hän istuu kirkkautensa valtaistuimelle. Ja hänen eteensä kootaan kaikki kansat, ja hän erottaa toiset toisista’ (Matt. 25: 31, 32). Näin Kristus Öljymäellä kuvaili opetuslapsilleen suuren tuomiopäivän tapahtumia. Ja hän osoitti lopullisen ratkaisun riippuvan yhdestä ainoasta asiasta. Kun hänen eteensä on koottu kaikki kansat, on olemassa vain kaksi luokkaa, ja heidän iankaikkisen kohtalonsa ratkaisee se, mitä he ovat tehneet tai tekemättä jättäneet hänelle köyhien ja kärsivien hahmossa.” (5AO 192.)

”Kun avaat ovesi Kristuksen puutteenalaisille ja kärsiville lapsille, lausut samalla näkymättömät enkelit tervetulleiksi. Kutsut taivaallisia olentoja luoksesi. Heitä ympäröi pyhä rauhan ja ilon ilmapiiri. He tulevat huulillaan kiitos ja ylistys, johon taivaassa kaiku vastaa. Jokainen laupeudenteko saa siellä sävelet soimaan. Taivaallinen Isämme valtaistuimellaan laskee epäitsekkäät työntekijät suurimpien aarteittensa joukkoon.” (5AO 193, 194.)

**Keskustelunaiheita**

`”Köyhiä tulee maassanne olemaan aina.” (5. Moos. 15:11.) Vaikka ennustus on tuhansia vuosia vanha ja se on valitettavasti toteutunut, kuinka meidän tulisi ymmärtää nämä sanat nykypäivänä? Jotkut ovat käyttäneet niitä vain perustellakseen sitä, etteivät auta köyhiä. He järkeilevät näin: ”Jumala sanoi, että köyhät olisivat aina keskuudessamme, joten niin se vain on.” Mikä tällaisessa ajattelussa on pielessä?`

`Lue 1. Tim. 6:17–19: ”Varoita niitä, jotka tässä maailmassa ovat rikkaita, etteivät he ylpeilisi eivätkä panisi toivoaan epävarmaan rikkauteen, vaan Jumalaan, joka antaa kaikkea runsain mitoin nautittavaksemme. Kehota heitä tekemään hyvää, keräämään rikkaudekseen hyviä tekoja ja jakamaan anteliaasti omastaan muille. Näin he kokoavat itselleen aarteen, hyvän perustuksen tulevaisuutta varten, niin että voittavat omakseen todellisen elämän.” Huomaa, millaisesta vaarasta on kyse: siitä, että luottaa omaan rikkauteensa elävän Jumalan sijaan. Miksi ne, joilla on rahaa, voivat niin helposti langeta tähän ansaan, vaikka tietävätkin, että lopulta edes heidän rahansa eivät voi pitää heitä hengissä? Miksi meidän kaikkien on oltava tarkkoja siitä, ettemme luota mihinkään muuhun kuin elävään Jumalaan?`