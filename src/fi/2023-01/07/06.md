---
title:  Oletko Pannut Merkille Jobin?
date:  16/02/2023
---

`Lue Job 1:8. Miten Jumala kuvaili Jobia?`

Jumala kutsuu Jobia nuhteettomaksi ja jumalaapelkääväksi (Job 1:8), jopa siinä määrin, ettei maailmasta siihen aikaan löytynyt ketään, joka olisi vetänyt hänelle vertoja. Nämä ovat Jumalan omia sanoja Jobista.

Sen jälkeenkin kun Jobia kohtasi katastrofi toisensa jälkeen, Jumala toisti sen, mitä oli aiemmin sanonut Jobista: maailmassa ei ollut toista hänen kaltaistaan, joka olisi niin vilpitön, nuhteeton ja jumalaapelkäävä. Tällä kertaa Jumala lisäsi vielä uuden asian. Job oli edelleen kaikkea sitä, mitä ennenkin, ”vaikka sinä olet yllyttänyt minut syöksemään onnettomuuteen hänet, viattoman miehen” (Job 2:3).

Saamme vahvan välähdyksen Jobin oikeamielisyydestä ja täydellisyydestä siinä, kuinka hän kieltäytyi päästämästä irti Jumalasta huolimatta kaikesta tapahtuneesta ja vaimonsa pilkasta, kun tämä painosti Jobia: ”Vieläkö sinä pidät kiinni hurskaudestasi? Kiroa jo Jumalaa ja kuole pois!” (Job 2:9.) Jobin kirja paljastaa vielä erään toisenkin puolen Jobista.

`Lue Job 29:12–16. Mitä sellaista tässä kuvataan, mikä valaisee entistä paremmin Jobin luonteen salaisuutta?`

Kenties valaisevimpia ovat Jobin omat sanat, ”tuntemattoman asiaa minä tarkoin tutkin” (Job 29:16, VKR). Toisin sanoen, Job ei vain odottanut, että esimerkiksi joku kerjäläinen lähestyisi häntä almujen toivossa. Sen sijaan hän aktiivisesti etsi niitä, joilla oli tarpeita ja ryhtyi auttamaan heitä.

Ellen G. White kehottaa: ”Älä odota, että he [köyhät] kiinnittävät huomiosi tarpeisiinsa. Toimi kuten Job. Asiat, joita hän ei tiennyt, hän selvitti. Lähde tarkastelukierrokselle ja ota selvää, mitä missäkin tarvitaan ja miten voisit parhaiten vastata noihin tarpeisiin.” (5T 151.) Tämä on sellaista rahanhallintaa ja Jumalan varallisuuden taloudenhoitoa, johon monien nykyajan Jumalan lasten toimintatavat eivät yllä.

`Lue Jes. 58:6–8. Miten voimme soveltaa näitä muinaisia neuvoja itseemme tänä päivänä?`