---
title:  Jumalan Huolenpito Köyhistä
date:  13/02/2023
---

Raamattuun on sisällytetty monia mainintoja siitä, miten Jumala pitää huolta köyhistä, muukalaisista, leskistä ja isättömistä. Mainintoja löytyy jo Siinainvuorelta lähtien. ”Kuutena vuotena viljele maatasi ja korjaa sen sato, mutta joka seitsemäs vuosi anna sen levätä ja olla kesannolla. Kansasi köyhät saavat siitä silloin ravintoa, ja sen, mikä heiltä jää, voivat vil­lieläimet syödä. Tee samoin viinitarhoillesi ja oliivipuillesi.” (2. Moos. 23:10, 11.)

`Lue 3. Moos. 23:22 ja 5. Moos. 15:11. Vaikka viitekehyksemme on erilainen, mitä periaatteita voimme silti löytää jakeista omaan elämäämme?`

Maanmiehillä viitataan toisiin israelilaisiin tai toisiin uskoviin. Köyhät maanmiehemme ovat ”vähäisimpiä näistä veljistäni”. Psalmit neuvovat, kuinka meidän tulisi kohdella puutteessa olevia. ”Puolustakaa orpoja ja onnettomia, huolehtikaa köyhistä ja kurjista. Pelastakaa heikot ja vähäväkiset, vapauttakaa heidät sortajien käsistä.” (Ps. 82:3, 4.) Teksti osoittaa, miten meidän tulee huolehtia heistä muutoinkin kuin vain ruokaa tarjoamalla.

Raamatusta löytyy myös lupauksia niille, jotka auttavat hädänalaisia. ”Joka köyhiä auttaa, ei puutetta koe – –.” (Sananl. 28:27.) ”Jos kuningas hankkii oikeutta köyhille, hänen valtansa on vahva ja vakaa.” (Sananl. 29:14.) Kuningas Daavid sanoi: ”Hyvä on sen osa, joka pitää huolta avuttomasta. Sitä ihmistä Herra auttaa hädän päivänä.” (Ps. 41:2.) Tämä on aina ollut tärkeällä sijalla muinaisessa Israelissa, vaikka se toisinaan unohtuikin.

Nykyaikoihin tultaessa, erityisesti Englannissa, niin kutsutun sosiaalisen darvinismin vaikutuksesta monet ajattelivat, ettei köyhien auttaminen ollutkaan moraalisesti välttämätöntä, vaan itse asiassa väärin. Sen sijaan piti seurata luonnonvoimia ja antaa vahvojen selvitä heikkojen kustannuksella. Sosiaalisen darvinismin kannattajat uskoivat, että yhteiskunnalle on haitallista auttaa köyhiä ja sairaita, sillä jos he lisääntyisivät, he ainoastaan heikentäisivät koko kansakunnan sosiaalista ainesta. Julmuudestaan huolimatta tällainen ajattelu oli vain looginen seuraus uskosta evoluutioon ja sen julistamaan väärään maailmankuvaan.