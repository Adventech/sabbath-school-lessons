---
title:  Luota Jumalaan, Älä Omiin Resursseihisi
date:  13/03/2023
---

Kuningas Daavidin olisi pitänyt tietää paremmin. Hänen olisi pitänyt oppia parhaan ystävänsä Jonatanin kokemuksesta, että kun olemme liittosuhteessa Jumalaan, sillä ei ole merkitystä, onko meillä miehiä vähän vai paljon; Jumala voi silti antaa voiton. 1. Sam. 14:1–23 löytyy kertomus Saulin pojasta Jonatanista ja hänen aseenkantajastaan, jotka kahdestaan voittivat filistealaisten etuvartion – Jumalan avulla tietenkin. Tästä ja lukuisista muista Jumalan kansan voittoisista kokemuksista huolimatta vaikeuksien yllättäessä Daavid antoi Paholaisen houkutella itsensä luottamaan omaan voimaansa ja neuvokkuuteensa.

`Lue 1. Aik. 21:1–14. Miksi Daavid päätti laskea israelilaisten ja omien sotilaittensa määrän? Miksi sotajoukkojen päällikkö Joab neuvoi häntä olemaan tekemättä näin?`

Huomaa, että sotilaiden laskeminen oli Paholaisen ajatus. Hän houkutteli Daavidin luottamaan tämän omaan voimaan sen sijaan, että olisi luottanut Jumalan huolenpitoon puolustajanaan. Joab, Israelin armeijan päällikkö, yritti taivutella Daavidia olemaan laskematta Israelia, koska hän oli nähnyt Jumalan työskentelevän Israelin hyväksi, mutta Daavid vaati, että laskemisessa edetään. Hänen tekonsa toi onnettomuuden kansan päälle.

Kukaan ei ole koskaan luottanut Jumalaan turhaan. Aina kun taistelet Herran puolesta, valmistaudu. Valmistaudu lisäksi hyvin! Brittiläisen hallitsijan, Oliver Cromwellin (1599–1658), on kerrottu sanoneen ennen taistelua armeijalleen: ”Pankaa luottamuksenne Jumalaan, poikani, ja pitäkää ruutinne kuivana!” Toisin sanoen tehkää kaikkenne menestyäksenne, mutta ymmärtäkää, että viime kädessä vain Jumala voi antaa voiton.

Meilläkin voi olla kiusaus luottaa valtiojohdon voimaan tai pankkitileihimme, mutta jokaisessa Raamatussa mainitussa kriisissä, jossa ihmiset luottivat Jumalaan, Jumala kunnioitti heidän luottamustaan ja huolehti heistä.

Meidän tulisi käyttää nykyhetkemme päästäksemme sovintoon Jumalan kanssa, päästäksemme eroon velkaantumisesta ja ollaksemme anteliaita kaiken saamamme suhteen. Olemme ennenkin tarvinneet Herraa, ja nyt tarvitsemme häntä entistä enemmän.