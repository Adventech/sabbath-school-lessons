---
title:  Lisäaineistoa
date:  17/03/2023
---

Vaikka Raamattu ei varoita rikastumasta, siellä ei myöskään puhuta siitä, että rikkaus lisäisi kenenkään hengellistä sitoutumista. Itse asiassa on vaara, että siinä käy päinvastoin. ”Rakkaus rahaan ja halu rikastua sitovat heidät [ihmiset] Paholaiseen.” (TKL 42.)

Kristinuskon alkuajoista lähtien mikään seurakunta ei ole koskaan nauttinut niin suuresta vauraudesta ja lukuisista mukavuuksista kuin tämän päivän seurakunta monissa maailman maissa. Mutta millä hinnalla? Tällainen vauraus varmasti vaikuttaa hengellisyyteemme, eikä myönteisessä mielessä. Miten se voisikaan? Mistä lähtien vauraus ja aineellinen yltäkylläisyys ovat edistäneet sellaisia kristillisiä hyveitä kuin itsensä kieltäminen ja uhrautuminen? Onko meidän helpompi olla rakastamatta tätä maailmaa ja sen mammonaa, kun meillä on kotona jääkaapeissa enemmän ruokaa kuin voimme syödä, omistamme auton tai kaksi, pääsemme vuotuisille ulkomaan lomille tai kun voimme shoppailla helposti netissä ja hankkia viimeistä huutoa olevat tietokoneet ja kännykät? Vaikka monilla seurakuntamme jäsenillä ei ole tällaisia ylellisyyksiä, useilla kuitenkin on, ja ne voivat olla vaaraksi heille. Ja nyt emme puhu edes huomattavan rikkaista miljonääreistä. He ainakin tietävät olevansa rikkaita ja voivat halutessaan ottaa raamatullisista varoituksista vaarin. Puhumme keskiluokkaisista, jotka älypuhelimineen, tietokoneineen, ilmastointeineen ja katumaastureineen saattavat luulla, että koska he ovat ”vain keskiluokkaa”, heillä ei ole vaaraa siitä, että heidän menestyksensä veisi huomion heidän hengelliseltä elämältään. Tästä syystä kymmenykset voivat olla vahva hengellinen vastalääke vaurauden vaaroille, jopa niiden kohdalla, jotka eivät edes ole erityisen varakkaita.

**Keskustelunaiheita**

`Vaikka emme olisi maailman mittapuun mukaan rikkaita, miksi meidän on silti oltava tarkkoja asenteestamme rahaa ja rikkautta kohtaan?`

`Mitä sellaista voimme tehdä (kymmenysten palauttamisen lisäksi), mikä auttaa meitä varmistamaan, ettemme kiinny liikaa tämän maailman asioihin?`

`Mitä sinulle tapahtuisi huomenna, jos et yhtäkkiä enää voisikaan ostaa etkä myydä, koska sinut luetaan niiden joukkoon, ”jotka noudattavat Jumalan käskyjä ja uskovat Jeesukseen” (Ilm. 14:12)? Kuinka hyvin uskosi kestäisi?`