---
title:  Jumala Ensimmäiselle Sijalle
date:  12/03/2023
---

`Lue 2. Aik. 20:1–22. Mitä tärkeitä hengellisiä periaatteita voimme oppia tästä kertomuksesta, olivatpa vaikeutemme millaisia tahansa?`

Josafatin hallintokauden loppupuolella Juudaan hyökättiin. Josafat oli rohkea ja urhoollinen mies. Vuosien ajan hän oli vahvistanut sotajoukkojaan ja linnoitettuja kaupunkejaan. Hän oli hyvin valmistautunut kohtaamaan melkein minkä tahansa vihollisen, mutta tässä kriisissä hän ei luottanut omaan voimaansa, vaan Jumalan voimaan. Hän etsi Herraa ja julisti paaston koko Juudeaan. Kaikki kokoontuivat yhteen temppelin esipihalle, kuten Salomo oli rukouksessaan sanonut heidän tekevän, jos he olisivat vaarassa. Kaikki Juudan miehet seisoivat Herran edessä vaimoineen ja lapsineen. He rukoilivat, että Jumala saattaisi vihollisen sekasortoon, jotta Herran nimi tulisi kirkastetuksi. Sitten kuningas rukoili: ”Me emme pysty vastustamaan tuota mahtavaa sotajoukkoa, joka käy kimppuumme, emmekä tiedä, mitä meidän pitäisi tehdä. Sinuun me katsomme.” (2. Aik. 20:12.)

Kun he olivat sitoutuneet Jumalaan tällä tavalla, Herran Henki tuli erään Jumalan miehen ylle, joka sanoi: ”Älkää säikähtäkö älkääkä pelätkö tuota valtavaa sotajoukkoa, sillä tämä ei ole teidän sotanne vaan Jumalan. – – teidän ei pidä ryhtyä taisteluun. Jääkää vain paikoillenne ja katselkaa, millaisen avun Herra teille antaa.” (2. Aik. 20:15–17.)

Niinpä aikaisin seuraavana aamuna kuningas kutsui kansan kokoon, ja leeviläisistä koostuva kuoro oli heidän edessään laulamassa Jumalan ylistystä. Sitten kuningas kehotti kansaa: ”Luottakaa Herraan, Jumalaanne, niin kukaan ei teitä voita. Luottakaa hänen profeettojensa sanaan, niin teidän käy hyvin.” (2. Aik. 20:20.) Sitten kuoro alkoi laulaa ja heidän vihollisensa tuhosivat toinen toisensa niin, ettei yksikään jäänyt henkiin (2. Aik. 20:24). Juudan miehiltä meni kolme päivää pelkästään siihen, että he keräsivät sotasaalista. Neljäntenä päivänä he palasivat Jerusalemiin laulaen matkallaan.

Jumala, joka pelasti heidät, on sama Jumala, jota me rakastamme ja palvomme. Ja hänen voimansa on aivan yhtä suuri tänään kuin silloinkin. Meidät on haastettu luottamaan häneen ja hänen johdatukseensa.

`Lue 2. Aik. 20:20. Mikä erityinen merkitys tällä jakeella pitäisi olla meille?`