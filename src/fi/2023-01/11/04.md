---
title:  Aika Yksinkertaistaa?
date:  14/03/2023
---

Mitä meidän tulisi tehdä vaikeina aikoina? Käperrymmekö kokoon ja pyrimme vain selviytymään hengissä? Ei, itse asiassa teemme juuri päinvastoin. Koska tiedämme, että maailmanloppu ja Kristuksen toinen tuleminen ovat lähellä, haluamme käyttää voimavaramme kertoaksemme muille evankeliumin hyvästä uutisesta ja siitä, mitä Jumala on valmistanut niille, jotka rakastavat häntä. Ymmärrämme, että jonakin päivänä hyvin pian kaikki tämän maan päällä oleva poltetaan.

`Lue 2. Piet. 3:3–12. Mitä Pietari sanoo meille tässä tekstissä?`

Jumalan sanasta ymmärrämme, ettei Jumala lähetä meille muuttoautoja, joilla voimme siirtää tavaramme taivaaseen. Kaikki omaisuutemme palaa viimeisessä suurpalossa, kun kaikki synnin ja pahuuden jäljet, Kristuksen käsissä olevia arpia lukuun ottamatta, poltetaan tuhkaksi ikuisiksi ajoiksi.

Mitä meidän pitäisi siis tehdä omaisuudellamme? ”Nyt on aika veljiemme vähentää omaisuuttaan sen sijaan, että lisäisivät sitä. Olemme pian muuttamassa parempaan, taivaalliseen maahan. Älkäämme siis olko tähän maailmaan kiinnittyneitä asujia, vaan pyrkikäämme saamaan omaisuutemme niin kompaktiin pakettiin kuin mahdollista.” (CS 59.)

Tietenkin Ellen White kirjoitti yllä olevat sanat jo yli sata vuotta sitten! Sama periaate pätee kuitenkin edelleen: aika on aina lyhyt, sillä elämämme on aina lyhyt. Mitä ovat 60, 80 tai, jos on hyvät geenit ja terveelliset elämäntavat, edes 100 vuotta ikuisuuteen verrattuna? Elämäsi voi päättyä jo ennen kuin saat luettua tämän viikon tutkisteluosuudet loppuun, ja seuraava asia, jonka tiedät, on Jeesuksen toinen tuleminen.

Meidän tulee aina elää ikuisuus mielessämme. Toki meidän on tehtävä ahkerasti töitä voidaksemme elättää itsemme ja perheemme; ja jos meitä on siunattu vauraudella, ei ole väärin nauttia siitä nyt, kunhan emme tule ahneiksi, vaan olemme anteliaita apua tarvitsevia kohtaan. Silti meidän on aina muistettava, että kaikki se, mitä täällä keräämme, on väliaikaista ja katoavaista, ja jos emme ole tarkkoja, omaisuutemme saattaa turmella meitä hengellisesti.

`Jos tietäisit, että Jeesus tulee kymmenen vuoden kuluessa, kuinka muuttaisit elämääsi? Entä jos hän tulisi viiden vuoden kuluessa? Tai kolmen?`