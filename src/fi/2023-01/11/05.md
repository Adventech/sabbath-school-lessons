---
title:  Arvojärjestys
date:  15/03/2023
---

Jeesuksen vertaukset ja opetukset, raamatunhenkilöistä kertovat tarinat ja Ellen G. Whiten neuvot osoittavat kaikki, ettei Kristukseen voi sitoutua vain puolisydämisesti. Me joko olemme tai emme ole Herran puolella.

Kun eräs lainopettaja kysyi Jeesukselta, mikä oli käskyistä suurin, Jeesus vastasi: ”Rakasta Herraa, Jumalaasi, koko sydämestäsi, koko sielustasi ja mielestäsi ja koko voimallasi.” (Mark. 12:30.) Kun annamme kaikkemme Kristukselle, meille ei jää mitään toiselle isännälle annettavaksi. Näin asia on. Näin sen kuuluukin olla.

`Lue Matt. 6:24. Miten olet omalla kohdallasi kokenut näiden sanojen totuudenmukaisuuden?`

Huomaa, että Jeesus ei sanonut, että on vaikeaa palvella sekä Jumalaa että rahaa, tai että sinun pitäisi olla varovainen palvellessasi molempia. Sen sijaan, hän sanoi, ettei niin voinut tehdä. Piste. Tämän ajatuksen pitäisi saada meidät tuntemaan hieman pelkoa ja vavistusta (Fil. 2:12).

`Lue 1. Joh. 2:15–17. Miten nämä kolme maailmallista viettelystä näkyvät meidän maailmassamme, ja miksi niiden aiheuttama vaara on joskus salakavalampi kuin tajuammekaan?`

Ei ihme, että Paavali kirjoitti: ”Ajatelkaa sitä mikä on ylhäällä, älkää sitä mikä on maan päällä.” (Kol. 3:2.) Tietysti tämä on helpommin sanottu kuin tehty, sillä maailman asiat ovat aivan nenämme edessä joka päivä. Se, mikä on maailmassa, vetää meitä puoleensa; halu saada välitöntä tyydytystä on aina olemassa kuiskien korvaamme tai vetäen meitä hihasta, tai molempia. Eikö kaikkein uskollisinkin kristitty ole tuntenut jonkinlaista rakkautta siihen, ”mikä maailmassa on”? Jopa me, jotka tiedämme, että eräänä päivänä tämä kaikki tuhoutuu, tunnemme maailman kutsun, eikö vain? Hyvä uutinen on kuitenkin se, että meidän ei tarvitse antaa sen vetää meitä pois Herran yhteydestä.

`Lue 2. Piet. 3:10–14. Miten näiden Pietarin sanojen tulisi vaikuttaa siihen, kuinka elämme ja kuinka käytämme varojamme?`