---
title:  Et Saa Sitä Mukaasi
date:  06/03/2023
---

Evankelista Billy Grahamilta kysyttiin kerran, mikä hämmästytti häntä elämässä eniten nyt, kun hän oli noin 60-vuotias. Mitä Graham vastasi? ”Elämän lyhytaikaisuus.”

Tämä on totta. Elämä lipuu ohi nopeasti.

`Mitä seuraavat jakeet opettavat ihmiselämästä täällä? Ps. 49:18; 1. Tim. 6:6, 7; Ps. 39:5–7, 12; Jaak. 4:14; Saarn. 2:18–22.`

Sen lisäksi, että elämä kuluu nopeasti, emme kuollessamme voi viedä mitään täältä mukanamme. Emme ainakaan aineellista omaisuutta. (Luonteen ehkä? Se on kuitenkin toinen tarina.) ”Kuollessaan hän ei ota mukaansa mitään – –.” (Ps. 49:18.) Ihminen jättää omaisuutensa jollekin muulle. Kuka omaisuuden saa riippuu tietenkin siitä, millaisia suunnitelmia edesmennyt teki etukäteen.

Vaikka kaikilla ei lähtökohtaisesti ole kiinteää omaisuutta, useimmat ihmiset ovat työskennelleet vuosien varrella ja kartuttaneet jonkin verran varallisuutta. Mitä varallisuudelle tapahtuu sen jälkeen, kun ihminen kuolee, on tärkeä kysymys, jota on syytä pohtia.

Olkoon omaisuus suurta tai pientä, sen siirron suunnittelu voi olla ihmisen viimeinen taloudenhoitotoimi, jolla hän osoittaa huolehtivansa tarkoin siitä, millä Jumala on häntä siunannut. Jos sinulla ei ole testamenttiin kirjattua suunnitelmaa, Suomen lait vaikuttavat siihen, mitä omaisuudellesi tapahtuu. Jos kuolet ilman testamenttia, useimmilla alueilla, joissa on voimassa siviilioikeudellinen laki, omaisuus siirtyy sukulaisillesi riippumatta siitä, tarvitsevatko he sitä vai eivät, käyttävätkö he rahojasi viisaasti vai eivät, tai siitä, olisitko itse halunnut antaa omaisuuttasi heille. Jos haluat, että seurakunta saa jotain, sinun on tehtävä suunnitelmat valmiiksi.

Koska Jumala omistaa kaiken (ks. Ps. 24:1), raamatullisesta näkökulmasta olisi loogista päätellä, että kun olemme saaneet päätökseen sen, minkä Jumala on uskonut meille, meidän pitäisi palauttaa hänelle, lailliselle omistajalle, se, mitä on jäljellä sen jälkeen, kun rakkaittemme tarpeet on täytetty.

`Kuolema voi kohdata meidät milloin tahansa ja täysin odottamatta, jopa tänään. Mitä tapahtuisi rakkaillesi, jos kuolisit tänään? Entä mitä tapahtuisi omaisuudellesi? Jaettaisiinko se haluamallasi tavalla?`