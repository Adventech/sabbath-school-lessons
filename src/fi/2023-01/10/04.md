---
title:  Aloita Henkilökohtaisista Tarpeista
date:  07/03/2023
---

Vanhan testamentin aikaan monet olivat maanviljelijöitä ja paimenia. Niinpä Jumalan siunauslupaukset ilmaistiin usein maanviljelyskielellä. Sananl. 3:9, 10 Jumala sanoo, että jos olemme taloudellisesti uskollisia hänelle, silloin ”jyväaittasi täyttyvät runsaudella” (VKR). Kovin monella ei ole jyväaittaa nykyään. Ymmärrämme, että tällä tarkoitetaan, että Jumala siunaa työtämme tai liiketoimintaamme, jos olemme halukkaita seuraamaan häntä.

`Lue Sananl. 27:23–27. Miten soveltaisit nykypäivään sen, kun tekstissä sanotaan: ”Pidä hyvää huolta lampaistasi, valvo, miten vuohikarjasi voi”?`

Vaikka Raamattu varoittaakin siitä, että rikkaat polkevat köyhiä tai ovat itsekkäitä rikkautensa suhteen, se ei missään vaiheessa tuomitse rikkautta tai ihmisten pyrkimyksiä vaurastua, edellyttäen että he eivät tee sitä epärehellisesti tai muita sortamalla. Itse asiassa päivän teksti Sananlaskujen kirjasta osoittaa, että meidän tulisi olla ahkeria taloudellisissa asioissamme, jotta meillä olisi tarpeeksi itsellemme ja perheellemme. ”[S]illoin saat kyllälti vuohenmaitoa, sillä ravitset koko perheesi, siitä saavat ravintonsa orjattaresi.” (Sananl. 27:27.)

Miten muotoilisit jakeen uudelleen nykypäivää varten? Ehkä näin: ”Tarkista tilisi ja määrittele taloudellisten asioittesi tila.” Olisi hyvä ansiovuosiesi aikana aika ajoin tarkistaa omaisuutesi, testamenttisi ja muut asiakirjasi ja tehdä niihin tarvittavat päivitykset. Testamentit ja muut dokumentit on hyvä suunnitella ja laatia varhaisessa vaiheessa, jotta ne olisivat valmiina ennenaikaisen kuoleman sattuessa tai terveyden pettäessä niin, ettet enää voi itse päättää, mihin omaisuutesi menee.

Hyvä taloudenhoito ei ole vain sitä, että hoidamme Jumalan meille suomaa omaisuutta hyvin elinaikanamme. Se tarkoittaa myös, että olemme huolehtineet siitä, mitä sille tapahtuu poismenomme jälkeen. Sillä, ellei Herra palaa elinaikanamme, me poistumme, mutta aineellinen omaisuutemme jää jälkeemme, olipa sitä vähän tai paljon. Siksi on varauduttava nyt, jotta se, millä meitä on siunattu, voi olla siunauksena myös toisille ja edistää Jumalan työtä.

`”– – sillä rikkaus ei kestä ikuisesti – –.” (Sananl. 27:24.) Miksi on tärkeää muistaa tämä ajatus?`