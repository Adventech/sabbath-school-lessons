---
title:  Hengellinen Perintö
date:  09/03/2023
---

On vaikea tietää, millaista elämä olisi maapallolla, jos ihmiset eivät olisi tehneet syntiä. Yhden asian tiedämme kuitenkin varmaksi: synnittömässä maailmassa ei olisi ollut omaisuuden kahmimista, ei ahneutta eikä köyhyyttä – kaikkea sitä, mikä on vaivannut maailmaa koko sen historian ajan. On oikeutettua tuntea omistavansa sen, minkä eteen on tehnyt lujasti ja rehellisesti työtä, mutta se on silti osoitus siitä, että elämme langenneessa maailmassa. Meidän on kuitenkin muistettava yksi tärkeä asia, riippumatta siitä, kuinka paljon omistamme tai olemme omistamatta.

`Lue seuraavat jakeet. Mikä on niiden keskeinen sanoma? ­Miten tuon sanoman tulisi vaikuttaa siihen, mitä me teemme Jumalan antamilla varoilla? Ps. 24:1; Hepr. 3:4; Ps. 50:10;  1. Moos. 14:19, RK 2012; Kol. 1:15–17.`

Me olemme taloudenhoitajia ja sen haltijoita, minkä Jumala on meille uskonut. Jumala omistaa viime kädessä kaiken, ja hän on se, joka on antanut meille elämän, olemassaolon ja voiman tehdä yhtään mitään. On siis vain loogista, että kun emme enää tarvitse sitä, minkä Jumala on antanut meille, ja olemme huolehtineet perheemme tarpeista, meidän tulisi palauttaa loput Jumalalle.

”Antamalla Jumalan työhön keräät itsellesi aarteita taivaaseen. Kaikki se, minkä sijoitat taivaaseen, on turvassa katastrofeilta ja menetyksiltä. Se kasvaa ikuiseksi, kestäväksi varallisuudeksi.” ”Se kirjataan sinun tilillesi taivasten valtakunnassa.” (CS 342.)

Sillä, että antaa jo eläessään, on monia etuja:

1.    Lahjoittaja voi nähdä antamansa lahjan tulokset – uuden kirkkorakennuksen, nuoren opiskelemassa yliopistossa, evankelioivan kokoussarjan toteutumisen jne.
2.    Lähetystyömuoto tai ihminen, joka saa lahjan, voi hyötyä siitä jo nyt, kun tarve on suurin.
3.    Antaessaan ihminen jättää hyvän esimerkin perhearvoista, joihin kuuluu anteliaisuus ja rakkaus toisia kohtaan.
4.    Elinaikana tehty lahjoitus takaa sen, että lahjoitus menee siihen tarkoitukseen, johon halusit sen menevän.
5.    Se osoittaa, että luovuttajan sydän on muuttunut itsekkäästä epäitsekkääksi.
6.    Näin voi koota aarteita taivaaseen.