---
title:  Lootin Huonot Valinnat
date:  07/02/2023
---

Kun Abram jätti kotinsa, Loot lähti hänen mukaansa. Jumala siunasi Abramia ja teki hänestä hyvin rikkaan, ”hänellä oli karjaa, hopeaa ja kultaa” (1. Moos. 13:2). Tuolloin juuri karjaeläinten määrä oli rikkauden mittari. Myös Lootilla oli ”lampaita, vuohia, nautakarjaa ja telttoja” (1. Moos. 13:5). He vaurastuivat molemmat niin paljon, etteivät heidän laumansa enää mahtuneet lähekkäin. Välttääkseen riitaa karjapaimentensa kesken Abram tarjosi Lootille mahdollisuuden valita, missä tämä haluaisi asua. Lootin olisi pitänyt antaa Abrahamin valita, sillä tämä oli Lootia vanhempi, ja Lootin menestys johtui hänen suhteistaan Abrahamiin. Loot ei kuitenkaan osoittanut kiitollisuutta hyväntekijäänsä kohtaan, vaan halusi itsekkäästi sen, minkä katsoi parhaaksi osaksi maata.

`Lue 1. Moos. 13:10–12. Mitkä järkisyyt vaikuttivat siihen, että Loot teki tämän valinnan?`

Riippumatta siitä, miten Loot olisi voinut perustella päätöstään muuttaa kaupunkiin, asiat eivät sujuneet siellä kovin hyvin. Kun Abraham kuuli, mitä Lootille oli tapahtunut, hän ei sanonut: ”Voi harmi, Loot. Ihminen niittää sitä, mitä hän kylvää.” Sen sijaan hän lähti pelastamaan Lootia (1. Moos. 14).

Joskus haaliessamme omaisuutta emme opi läksyjämme kovin hyvin. Loot muutti suoraan Sodomaan, mutta suuressa armossaan Jumala lähetti Lootin ja hänen perheensä luo viestintuojia varoittamaan uhkaavasta tuhosta.

`Lue 1. Moos. 18:20–33. Mikä oli vierailun syy? Miten Abraham reagoi Jumalan suunnitelmaan?`

Huoli Lootista sai Abrahamin neuvottelemaan Jumalan kanssa kaupunkien säästämisestä, jos niistä löytyisi vanhurskaita. Abraham aloitti 50:stä ja laski lukua 10:een. Eikä Jumala lakannut myöntämästä armoaan, kunnes Abraham lakkasi pyytämästä! Jumala ja kaksi hänen enkeliään pelastivat Lootin, tämän vaimon ja kaksi tytärtä kaupungista. Lootin vaimo katsoi kuitenkin taakseen ja muuttui suolapatsaaksi. Loot oli tullut Sodomaan rikkaana, mutta pakeni sieltä tyhjin käsin. Kuinka tarkkoja meidän tulisi olla valinnoissamme ja siinä, ettemme ajattelisi lyhytaikaista etuamme vaan kokonaiskuvaa (Mark. 8:36, 37).