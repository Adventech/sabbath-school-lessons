---
title:  Lisäaineistoa
date:  10/02/2023
---

Jumala piti oman osuutensa liitosta siunaamalla Abrahamia. Abraham puolestaan kunnioitti Jumalaa siten, ettei kerännyt aarteita tämän maan päälle. ”Perintö, jonka Jumala on luvannut kansalleen, ei ole tästä maailmasta. Aabraham ei omistanut maata, ’ei jalan leveyttäkään’ (Ap.t. 7:5). Muuta omaisuutta hänellä kyllä oli paljonkin, ja hän käytti sitä Jumalan kunniaksi ja toisten hyväksi, mutta hän ei pitänyt tätä maailmaa kotinaan. Herra oli kutsunut hänet lähtemään pois epäjumalia palvovien maanmiestensä keskuudesta ja luvannut hänelle Kanaanin maan ikuiseksi omaisuudeksi, mutta kuitenkaan hän ei saanut sitä eikä hänen poikansa eikä pojanpoikansa. Kun Aabraham halusi hautapaikan vainajalleen, hänen oli ostettava se kanaanilaisilta. Luvatusta maasta hän ei omistanut muuta kuin kallioon hakatun haudan Makpelan luolassa.” (1AO 152.)

Eläessämme täällä elämäämme meillä on joskus kiusaus etsiä vaurautta ja mukavuutta. Vaatii vahvaa uskoa viivyttää kiitollisuuttaan. ”Moosesta yritettiin suostutella kuninkaallisen palatsin ja valtaistuimen houkutuksilla, mutta hän tiesi loistoisan hovielämän synnillisten nautintojen vain saavan ihmiset unohtamaan Jumalan. Hän suuntasi katseensa ohi komean palatsin ja hallitsijan kruunun siihen kirkkauteen ja kunniaan, joka on tuleva Korkeimman pyhien osaksi siinä valtakunnassa, jota synti ei ole saastuttanut. Hän loi uskon katseensa siihen katoamattomaan seppeleeseen, jonka taivaan Kuningas on painava voittajan kulmille. Tämä usko sai hänet luopumaan maan mahtavista ja liittymään siihen vaatimattomaan, köyhään ja halveksittuun kansaan, joka halusi mieluummin totella Jumalaa kuin palvella syntiä.” (1AO 230, 231.)

**Keskustelunaiheita**

`Mitä omaisuudellemme tapahtuu, kun Jeesus saapuu? (Ks. 2. Piet. 3:10.) Itse asiassa mitä sille voi tapahtua jo ennen hänen tuloaan? (Ks. Matt. 6:20.) Miksi on siis tärkeää säilyttää oikea näkökulma asioihin?`

`Jeesus varoitti meitä rikkauden petollisista houkutuksista (Mark. 4:19). Mistä hän oikein puhuu? Miten rikkaus voi olla petollista?`

`Keskustelkaa siitä, miten Mooses olisi voinut perustella Egyptiin jäämistään sen sijaan, että jätti kaiken taakseen paetakseen orjajoukon kanssa karuun erämaahan?`