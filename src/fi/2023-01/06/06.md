---
title:  Mooses Egyptissä
date:  09/02/2023
---

Mooseksen persoona on keskeisellä sijalla Jumalan kansan historian alkuvuosina. Mooses säilyi hengissä Jumalan huolenpidon ansiosta tämän toimiessa yritteliään äidin ja välittävän sisaren kautta. Kun faraon tytär löysi Mooses-vauvan kaislakorista, hän pyysi Mooseksen heprealaista äitiä huolehtimaan vauvasta ja maksoi tälle siitä palkkaa. Mikä siunaus nuorelle orjana eläneelle äidille vieraassa maassa! Jokebedillä oli vain 12 vuotta aikaa opettaa lastaan rukoilemaan Jumalaa ja luottamaan häneen; 12 vuotta aikaa muokata hänen luonnettaan palvelevaa elämää varten. Sen jälkeen Moosesta koulutettiin vuosien ajan Egyptin hovissa. ”Mooses sai parhaan egyptiläisen kasvatuksen ja osoitti kykynsä sekä sanoissa että teoissa.” (Ap. t. 7:22.) Mooseksen kypsyessä miehenä hän teki tietoisen päätöksen, joka muutti hänen elämänsä ja historian kulkua.

`Lue Hepr. 11:24–29. Mitä Mooses jätti taakseen ja mitä hän joutui sen sijaan kohtaamaan? Ajattele asiaa Mooseksen näkökulmasta, ennen kuin hän oli tehnyt päätöstään. Mistä hän luopui ja minkä valitsi hyväksyä osakseen sen sijaan?`

Egypti oli yksi suurimmista muinaisajan maailmanvalloista, ellei peräti suurin. Niili loi niin ravinteikkaan maaperän, että Egypti nousi varakkaaksi ja voimakkaaksi kansakunnaksi, jonka huipulla Mooses olisi voinut olla. On vaikea kuvitella, kuinka houkutteleva Egyptin ja sen aarteiden viettelyksen on täytynyt olla Moosekselle hänen varhaisina vuosinaan. Varmasti kaikki ihailu, nautinnot ja rikkaudet olivat hyvin houkuttelevia. Olisi ollut helposti perusteltavissa, miksi kannattaisi jäädä hoviin, sen sijaan että liittyisi halveksittujen orjien joukkoon.

`Ja kuitenkin, mitä? Mooses valitsi mieluummin jakaa Jumalan kansan kärsimykset kuin hankkia synnistä ohimenevää nautintoa (Hepr. 11:25). Entä kärsimykset sitten? Suurin osa Toista Mooseksen kirjaa kertoo Mooseksen kamppailuista ja koettelemuksista. Eikä hän edes kaiken kokemansa jälkeen päässyt rajan yli luvattuun maahan (ks. 4. Moos. 20:12). Kuitenkin tiedämme, että Mooses teki oikean valinnan, vaikka hän saattoikin ajoittain itsekin sitä epäillä.`