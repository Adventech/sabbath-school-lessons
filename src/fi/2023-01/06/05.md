---
title:  Petkuttajasta Ruhtinaaksi
date:  08/02/2023
---

Vaikka Jaakob oli Jumalaa rakastava ja pelkäävä nuori mies, hän kuitenkin taipui vehkeilemään äitinsä Rebekan kanssa pettääkseen isäänsä ja saadakseen tämän siunauksen. Tämän seurauksena hän aloitti aikuiselämänsä väärällä tiellä joutuen pakenemaan ja pelkäämään mahdollista ennenaikaista kuolemaa. Rebekka kehotti Jaakobia pakenemaan Laabanin luo: ”Viivy siellä jonkin aikaa, kunnes veljesi kiukku haihtuu. Kun veljesi viha on asettunut – –, minä lähetän sinulle sanan ja haetan sinut sieltä.” (1. Moos. 27:43–45.) Jaakob oli itse asiassa poissa 20 vuotta, eikä enää koskaan nähnyt äitinsä kasvoja.

`Lue 1. Moos. 32:23–32. Mitä Jaakobille tapahtui ja mitä hengellisiä opetuksia kertomus antaa Jumalan armosta silloinkin, kun teemme vääriä valintoja?`

”Nöyryydellään, katumuksellaan ja alistuvaisuudellaan tämä syntinen, erehtyvä kuolevainen voitti taivaan Majesteetin. Hän oli kiinnittänyt vapisevan otteensa Jumalan lupauksiin, eikä rajattoman Rakkauden sydän voinut hylätä syntisen anomusta.

Nyt Jaakob käsitti selvästi syntinsä johtuneen siitä, että hän oli turvautunut petokseen saadakseen esikoisuuden. Hän ei ollut luottanut Jumalan lupauksiin vaan oli omin ponnistuksin koettanut aikaansaada sen, minkä Jumala olisi toteuttanut omalla ajallaan ja tavallaan. – – Jaakob oli nyt saanut kaipaamansa siunauksen. Hän oli saanut anteeksi syrjäyttäjänä ja pettäjänä tekemänsä synnin.” (1AO 181, 182.)

`Lue 1. Moos. 49:29–33. Vaikka Jaakobilla ei ollut enää mitään omaisuutta Kanaanissa, mitä ohjeita hän antoi pojilleen hautaamistaan koskien? Keitä muita on haudattu tuohon samaan hautaan? Miksi luulet Jaakobin esittäneen tällaisen toiveen?`

Raamattu kertoo meille, että kaikki kolme patriarkkaa ja heidän vaimonsa on haudattu samaan hautaan. Jaakobin luottamus Jumalaan oli vahva, ja hän piti itseään vieraana ja muukalaisena tässä maailmassa (ks. Hepr. 11:13). Jaakob lähti kotoaan tyhjin käsin mutta palasi Kanaaninmaahan rikkaana miehenä tekemistään virheistä huolimatta.