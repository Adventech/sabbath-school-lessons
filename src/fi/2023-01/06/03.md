---
title:  Abram, Uskollisten Isä
date:  06/02/2023
---

Jumala kutsui Abramin jättämään kotimaansa ja sukunsa ja lähtemään maahan, jonka Jumala hänelle näyttäisi. Vaikka emme tiedä tarkkoja yksityiskohtia, Abram joutui kuitenkin jättämään synnyinmaansa ja varhaisvuosiensa kotimaan. Tämä ei ollut helppo päätös, ja hän joutui varmasti luopumaan joistakin maallisista nautinnoista ja mukavuuksista.

`Lue 1. Moos. 12:1–3. Miten tämä lupaus ja sen hyväksyminen tulisi ”siunaukseksi kaikille maailman kansoille”?`

Kyseessä oli suuri elämää muuttava tapahtuma Abramille ja hänen perheelleen. ”Usko sai Abrahamin tottelemaan Jumalan kutsua ja lähtemään kohti seutuja, jotka Jumala oli luvannut hänelle perintömaaksi. Hän lähti matkaan, vaikka ei tiennyt, minne oli menossa.” (Hepr. 11:8.) ”Aabrahamin kyselemätön kuuliaisuus on koko Raamatun vaikuttavimpia todistuksia uskosta.” (1AO 108.)

Useimmat meistä eivät olisi innokkaita jättämään kotimaataan, ystäviään ja sukulaisiaan. Abram kuitenkin teki niin. Hän oli tyytyväinen saadessaan olla siellä, missä Jumala halusi hänen olevan. Niin oudolta kuin se tuntuukin, Abram, Iisak ja Jaakob eivät saaneet tuota luvattua maata elinaikanaan – ja kuitenkin he pysyivät uskollisina Jumalalle.

`Lue Hepr. 11:8–13. Mikä on tekstin keskeinen sanoma?`

Abram tunnettiin ruhtinaana, anteliaana, rohkeana, vieraanvaraisena Korkeimman Jumalan palvelijana. Hänen todistuksensa Jumalasta oli esimerkillinen. Jumalan armosta me olemme perillisiä Abrahamin kanssa. Abraham ”uskoi Jumalan lupaukseen, ja Jumala katsoi hänet vanhurskaaksi. Tietäkää siis, että todellisia Abrahamin jälkeläisiä ovat ne, joilla on usko.” (Gal. 3:6, 7.) ”Ja jos te kerran olette Kristuksen omia, te olette Abrahamin jälkeläisiä ja saatte periä sen, mikä hänelle oli luvattu.” (Gal. 3:29.)

Abraham ja Nooa tekivät molemmat suuren elämää muuttavan päätöksen totellessaan Jumalaa.

`Lue 2. Kor. 4:18. Miten jakeen sanoman tulisi vaikuttaa hengellisiin päätöksiin, joita teemme? Kuinka Mooses ja Abraham seurasivat tätä samaa periaatetta?`