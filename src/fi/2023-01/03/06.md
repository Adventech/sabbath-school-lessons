---
title:  Uskollisuus Kymmenyksissä
date:  19/01/2023
---

`Lue 1. Kor. 4:1, 2. Millaisia ihmisiä meitä Jumalan lapsina ja hänen siunaustensa haltijoina pyydetään olemaan?`

Mitä tarkoittaa olla luottamuksen arvoinen kymmenysten palauttaja? Tällä viikolla olemme tarkastelleet kymmenysten eri osatekijöitä:

1.    Määrää – joka on kymmenesosa eli 10 prosenttia tuloistamme tai voitostamme.

2.    Aarrekammioon vientiä – eli sellaiseen paikkaan laittamista, josta sananjulistajille maksetaan palkat.

3.    Jumalan kunnioittamista tulojemme ensimmäisellä osalla.

4.    Oikeaan tarkoitukseen käyttämistä: seurakunnan työntekijöiden tukemiseen.

Velvollisuutemme seurakunnan jäseninä on pitää huolta, että toteutamme kolmea ensimmäistä kohtaa. Aarrekammion haltijoiden vastuulla puolestaan on varmistaa, että kymmenysvaroja käytetään asianmukaisesti.

Toisin kuin uhrilahjat, kymmenykset eivät ole meidän osaltamme harkinnanvaraisia. Kymmenysosa ja aarrekammio ovat molemmat osa meidän vastuutamme. Me emme säädä asiasta; Jumala tekee sen. Jos en palauta täyttä 10:tä prosenttia voitostani, silloin en todellisuudessa palauta kymmenyksiä. Ja jos en tuo tuota 10:tä prosenttia aarrekammioon, silloinkaan en todellisuudessa palauta kymmenyksiä.

`Lue Matt. 25:19–21. Milloin meitä pyydetään tekemään tiliä Jumalan varojen hallinnoinnista? Mitä sanotaan niille, jotka ovat olleet taloudellisesti uskollisia?`

”’Tuokaa täydet kymmenykset varastohuoneeseen’ (Mal. 3:10) on Jumalan määräys. Tässä ei vedota kiitollisuuteen tai jalomielisyyteen. Tämä on puhdas rehellisyyskysymys. Kymmenykset ovat Herran, ja hän käskee meitä palauttamaan hänelle hänen omansa.” (EK 134.) Jumalan varojen hallinnointi on ainutlaatuinen etuoikeus – ja vastuu. Hän siunaa ja tukee meitä, ja pyytää vain kymmenesosaa. Sitten hän vielä käyttää tuon kymmenysosansa huolehtiakseen seurakunnan työntekijöistä, kuten hän huolehti Leevin heimosta muinaisen Israelin aikoina.