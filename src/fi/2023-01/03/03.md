---
title:  Missä On Aarrekammio?
date:  16/01/2023
---

`Lue Mal. 3:10. Mitä jae opettaa siitä, mihin kymmenystemme tulisi mennä?`

Vaikka jae ei anna tarkkaa ohjetta, on kuitenkin ilmeistä, että Jumalan kansa tiesi, mitä sanalla ”aarrekammio” tarkoitettiin. Jumala lisäsi selityksen: ”– – jotta temppelissäni olisi ruokaa.” Kansa ymmärsi, että Jumalan aarrekammio tai varastohuone oli alun perin pyhäkkö – tuo huoliteltu teltta, joka rakennettiin niiden erityisohjeiden mukaan, jotka Mooses oli saanut Siinainvuorella. Myöhemmin, kun Israel eli luvatussa maassa, aarrekammio oli ensin Silo ja myöhemmin Jerusalemin temppeli.

`Lue 5. Moos. 12:5–14. Jakeissa ei sanota, että Jumalan lapset voivat käyttää omaa harkintaansa sen suhteen, mihin he kymmenyksensä palauttavat. Mitä periaatteita löydämme jakeista itseämme varten tässä ajassa?`

Jumalan perheenjäseninä haluamme ymmärtää ja noudattaa Jumalan tahtoa kymmenysten suhteen. Raamatun mukaan Jumalan kansan oli kolme kertaa vuodessa – pääsiäisenä, helluntaina ja lehtimajanjuhlan aikaan (2. Moos. 23:14–17) – matkustettava Jerusalemiin viemään sinne henkilökohtaisesti kymmenyksensä ja uhrilahjansa sekä ylistämään ja palvomaan Jumalaa. Sitten leeviläiset jakoivat kymmenykset veljilleen kautta koko Israelin maan (ks. 2. Aik. 31:11–21; Neh. 12:44–47; Neh. 13:8–14). Sopusoinnussa raamatullisen aarrekammioperiaatteen kanssa adventtikirkko on nimennyt paikalliset piirikunnat, lähetykset ja unionit maailmanlaajuisen kirkkomme aarrekammioiksi, joista seurakunnan työtä rahoitetaan.

Käytännöllisistä syistä johtuen kymmenykset ja uhrilahjat tuodaan paikallisseurakuntaan osana jumalanpalveluskokemusta. Jotkut käyttävät myös verkkomaksamista. Paikalliset rahastonhoitajat välittävät sitten kymmenykset piirikuntaan (Suomessa unioniin). Tämä Jumalan suunnittelema ja asettama kymmenysten hallintajärjestelmä on mahdollistanut sen, että adventtikirkolla on yhä kasvava maailmanlaajuinen vaikutus maailmassa.