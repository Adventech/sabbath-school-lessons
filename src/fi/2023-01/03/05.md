---
title:  Brutto- Vai Nettotuloista?
date:  18/01/2023
---

Laskemme kymmenykset tulojemme mukaan, jos meillä on kiinteä tunti- tai kuukausipalkka. Jos työllistämme itsemme ja meillä on oma yritys, laskemme kymmenykset saamastamme voitosta tai tuotosta. Monissa maissa valtiovalta verottaa työntekijän palkkaa kattaakseen kansalle tarjottuja palveluita, kuten turvallisuus, tiet ja sillat, työttömyysturva jne. Kysymys kymmenysten palauttamisesta brutto- tai nettotuloista liittyy siihen, palautammeko ne ennen vai jälkeen verojen maksamisen. Yrittäjät oikeutetusti vähentävät liiketoimintaan liittyvät kulunsa määritelläkseen todellisen tuottonsa ennen kuin verot vähennetään heidän tuloistaan.

Tutkimukset seurakunnan jäsenten antamistavoista paljastavat, että suurin osa adventisteista palauttaa kymmenykset bruttotuloistaan, eli summasta, josta ei vielä ole vähennetty veroja. Itse asiassa pääkonferenssin vuonna 1990 julkaiseman kymmenyksiä koskevan ohjekirjan Tithing Principles and Guidelines mukaan ”Kymmenykset tulisi laskea palkansaajan tulojen bruttomäärästä ennen lakisääteisiä tai muita työntekijän hyväksymiä vähennyksiä. Näihin vähennyksiin sisältyvät valtion tuloverot ja kunnallisverot, joiden avulla tarjotaan palveluita ja muita kansalaisetuja. Sosiaaliturvamaksut voidaan vähentää – katso ohje 111-F.” (Sivu 22.)

`Lue 1. Kun. 17:9–16. Mikä oli lesken tilanne ennen Elian tuloa? Mitä profeetta pyysi häntä tekemään ensin ennen kuin hän huolehtisi itsestään ja pojastaan? Mitä kertomus opettaa käsillä olevasta kysymyksestä?`

Jumala ilmoitti Sarpatin leskelle, että Jumalan mies oli tulossa tapaamaan tätä (1. Kun. 17:9). Kun Elia saapui, nainen selitti tälle vaikean tilanteensa. Elia pyysi juotavaa ja lisäsi: ”Älä pelkää! Mene kotiisi ja tee niin kuin sanoit. Tee kuitenkin ensin minulle pieni leipä ja tuo se tänne. Leivo vasta sitten itsellesi ja pojallesi. Näin sanoo Herra, Israelin Jumala: Ei tyhjene jauhoruukku eikä ehdy öljypullo, ennen kuin Herra antaa sateen maan päälle.” (1. Kun. 17:13, 14.)

Oliko Elia itsekäs, vai paniko hän naisen uskon koetukselle ja tarjosi tälle näin mahdollisuuden harjoittaa uskoaan? Vastaus on itsestään selvä.

”Jokainen arvioi itse toimintaansa ja antaa sen, minkä sydämessään kokee oikeaksi.” (4T 469.)