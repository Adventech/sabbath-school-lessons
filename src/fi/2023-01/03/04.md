---
title:  Kymmenysten Tarkoitus
date:  17/01/2023
---

`Lue 3. Moos. 27:30 ja 4. Moos. 18:21, 24. Mitä Jumala sanoo tekevänsä kymmenyksillä?`

Koska Jumala omistaa kaiken (Ps. 24:1), hän ei ole rahan tarpeessa. Koska kymmenykset kuitenkin kuuluvat hänelle, hän kertoo meille, mitä niiden kanssa tulisi tehdä: käyttää ne evankeliumin julistamisen tukemiseen. Niinpä sananjulistajien tarpeista huolehditaan kymmenysvaroin.

Leevin heimo – Vanhan testamentin pappissuku – ei saanut suuria maaomaisuuksia kuten muut heimot. Leeville annettiin tietyt kaupungit, turvakaupungit mukaan lukien. Näiden kaupunkien ympärillä oli riittävästi maata heidän omille hyötypuutarhoilleen. Heitä tuettiin muiden kymmenyksillä, ja myös he itse antoivat kymmenykset omasta tulostaan.

`Lue Ap. t. 20:35. Mikä on jakeen sanoma? Miten se liittyy kymmenyksiin?`

Kymmenysten palauttaminen on tärkeää, koska se auttaa meitä luomaan luottamussuhteen Jumalaan. Tuloistaan yhden kymmenesosan poisantaminen (vaikka osuus tosiasiallisesti Jumalalle kuuluukin) vaatii uskoa, ja vain harjoittamalla uskoamme se voi kasvaa.

Ajattele esimerkiksi lopun aikoja, jolloin Jumalan uskolliset eivät voi ostaa eivätkä myydä, kuten Ilm. 13.–14. luvuissa kerrotaan (ks. tutkistelu 11). On ensiarvoisen tärkeää, että olemme jo etukäteen, ennen kuin koko maailma kääntyy meitä vastaan, omaksuneet luottamuksen Jumalaan ja hänen huolenpitoonsa, voimaansa ja rakkauteensa. Kymmenysten uskollinen palauttaminen voi auttaa kehittämään tuota luottamusta. Miten tärkeää onkaan, että olemme hyvissä ajoin oppineet luottamaan Jumalaan tilanteestamme riippumatta.

Toinen tärkeä syy taloudelliselle uskollisuudelle on se, että sitä kautta pääsemme osallisiksi niistä siunauksista, jotka Jumala on meille luvannut. Kymmenyssopimuksen mukaan Jumala on luvannut meille niin suuria siunauksia, ettei meillä ole tarpeeksi tilaa ottaa niitä vastaan. Ylijäämällämme voimme auttaa toisia ja tukea Jumalan työtä.

`Millä tavoin olet itse saanut kokea sen, että on autuaampaa antaa kuin ottaa?`