---
title:  Ananias Ja Safira
date:  01/03/2023
---

Oli jännittävää aikaa olla alkuseurakunnan jäsen. Helluntaina tapahtuneen suuren Pyhän Hengen vuodatuksen jälkeen apostolit saarnasivat voimallisesti evankeliumia ja tuhannet liittyivät seurakuntaan.

”Kun he olivat päättäneet rukouksensa, vavahti paikka, jossa he olivat koolla, ja he kaikki täyttyivät Pyhästä Hengestä ja julistivat rohkeasti Jumalan sanaa. Koko uskovien joukolla oli yksi sydän ja yksi sielu. Kukaan ei pitänyt omanaan sitä, minkä omisti, vaan kaikki oli heille yhteistä.” (Ap. t. 4:31, 32.)

Millainen etuoikeus Ananiaksella ja Safiralla olikaan, kun he saivat kuulua alkuseurakuntaan, nähdä sen kasvavan ja nähdä myös Pyhän Hengen ilmenevän niin merkittävällä tavalla. ”Kukaan ei kärsinyt puutetta. Ne, jotka omistivat tilan tai talon, myivät sen ja luovuttivat kauppasumman apostolien haltuun, ja näiltä jokainen sai rahaa tarpeensa mukaan.” (Ap. t. 4:34, 35.)

Ananias ja Safira olivat ilmeisen vaikuttuneita siitä, mitä parhaillaan tapahtui seurakunnan keskuudessa, ja halusivat olla osa sitä. Juuri tässä tilanteessa he päättivät myydä hieman omaisuuttaan ja luovuttaa tuoton seurakunnalle. Tähän asti kaikki on vielä hyvin.

`Lue Ap. t. 5:1–11. Kumman luulet olleen pahempaa: pidättää osa rahoista itsellään vai valehdella asiasta? Miksi he saivat niin ankaran rangaistuksen?`

Alkuun vaikuttaa siltä kuin he olisivat vilpittömiä halussaan antaa Jumalan työhön. Kuitenkin myöhemmin ”Ananias ja Safiira murehduttivat Pyhän Hengen antamalla periksi ahneudelleen. He alkoivat katua lupaustaan ja menettivät kohta suloisen tietoisuutensa siunauksesta, joka oli sytyttänyt heidän sydämessään halun tehdä suuria Kristuksen asian puolesta.” (6AO 53.) Toisin sanoen, vaikka he olivat aloittaneet puhtain motiivein, heidän ahneutensa sai heidät pukemaan naamion ja esittämään jotakin, mitä he eivät todellisuudessa olleet.

`”Kauhu valtasi koko seurakunnan ja kaikki jotka tästä kuulivat.” (Ap. t. 5:11.) Mitä tämä tapaus opettaa meille siitä, mihin ahneus voi johtaa?`