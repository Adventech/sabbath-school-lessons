---
title:  Juudaksen Sydän
date:  28/02/2023
---

Yksi Raamatun traagisimmista kertomuksista on Juudas Iskariotista. Hän sai olla Jeesuksen seurassa ja oppia ikuisia totuuksia suoraan mestarilta itseltään. Miten surullista, että monet ihmiset, joilla ei ole ollut läheskään samanlaisia mahdollisuuksia kuin Juudaksella, tulevat pelastumaan, mutta Juudasta odottaa nyt ikuinen tuho.

Mitä tapahtui? Vastaus löytyy yhdestä sanasta: ahneus. Hänen sydämensä mielihalut.

`Lue Joh. 12:1–8. Mitä sellaista Maria teki, mikä kiinnitti niin paljon huomiota juhlissa? Kuinka Juudas reagoi siihen? Miksi? Miten Jeesus vastasi?`

Vapahtajan lempeä nuhtelu Juudaksen ahneesta huomautuksesta sai tämän poistumaan juhlista ja menemään suoraan ylipapin palatsiin, jonne Jeesuksen viholliset olivat kokoontuneet. Juudas tarjoutui kavaltamaan Jeesuksen heidän käsiinsä rahasummalla, joka oli paljon Marian lahjaa pienempi. (Ks. Matt. 26:14–16.)

Mitä Juudakselle tapahtui? Saatuaan niin monia ihania mahdollisuuksia ja niin harvinaislaatuisia etuoikeuksia, miksi hän tekisi mitään näin pahaa? Ellen G. Whiten mukaan Juudas ”rakasti tätä suurta opettajaa ja halusi olla hänen luonaan. Hän kaipasi muutosta elämäänsä ja luonteeseensa ja toivoi saavansa tämän kokemuksen liittymällä Jeesuksen seuraan. Vapahtaja ei torjunut Juudasta luotaan. Hän antoi hänelle paikan kahdentoista opetuslapsen joukossa. Hän uskoi hänelle evankelistan tehtävän. Hän antoi hänelle vallan parantaa sairaita ja ajaa ulos riivaajia. Mutta Juudas ei koskaan antanut itseään täydellisesti Kristukselle.” (5AO 267.)

Meillä kaikilla on luonteen vikoja, jotka Kristukselle luovutettuina voidaan voittaa Jumalan voimalla, joka tekee meissä työtään. Juudas ei koskaan täysin antautunut Kristukselle, ja niinpä ahneuden synti, jonka hän olisi voinut voittaa Kristuksen voimassa, voitti sen sijaan hänet traagisin seurauksin.

Juudas ahnehti rahaa, ja hänen ahneutensa, tuo sydämen ongelma, johti siihen, että hän varasti (Joh. 12:6), mikä puolestaan johti hänet lopulta kavaltamaan Jeesuksen.

Miten hätkähdyttävä opetus meille kaikille siitä vaarasta, jonka ahneus voi tuoda mukanaan. Se, mikä näyttää pieneltä asialta, sydämen yksinkertaiselta halulta, voi johtaa onnettomuuteen ja ikuiseen menetykseen.