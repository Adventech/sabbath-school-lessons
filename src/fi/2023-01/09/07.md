---
title:  Lisäaineistoa
date:  03/03/2023
---

Jerikon valloituksen yhteydessä Akan ei ollut ainoa, joka kantoi kultaa ja hopeaa takaisin Israelin leiriin. Joosua oli käskenyt miehiä tuomaan kultaa, hopeaa sekä pronssi- ja rautaesineitä Jumalan pyhäkön aarteiden joukkoon (Joos. 6:19, 24). Kaikki muu piti polttaa. Akan oli kuitenkin ainoa mies, joka piti jotakin itsellään. ”Israelin miljoonien joukosta vain yksi mies oli uskaltanut tuon vakavan voiton ja tuomion hetkenä rikkoa Jumalan käskyn. Aakanin ahneuden oli herättänyt ’kauniin sinearilaisen vaipan’ näkeminen, kuten hän sitä kutsui vielä ollessaan kuolemankin kanssa kasvokkain. Yksi synti johti toiseen, ja hän anasti Herran aarteistoon tarkoitettua kultaa ja hopeaa – riisti Jumalalta Kanaanin ensi hedelmiä.” (2AO 92.)

Paavalin viimeisten päivien merkkejä sisältävässä luettelossa kaksi ensimmäistä asiaa liittyvät asenteisiimme rahaan ja omaisuuteen: ”Sinun on tiedettävä, että viimeisinä päivinä koittavat vaikeat ajat. Silloin ihmiset rakastavat vain itseään ja rahaa [he ovat itsekkäitä ja ahneita] – – [.]” (2. Tim. 3:1, 2.) Itsekkyys ja rakkaus rahaan ovat merkittäviä kuvauksia ihmiskunnasta viimeisinä päivinä – siis meidän aikanamme.

**Keskustelunaiheita**

`Lue 1. Tim. 6:6–10: ”Suuri rikkauden lähde usko kyllä onkin, kun tyydymme siihen mitä meillä on. Emme me ole tuoneet mitään mukanamme maailmaan emmekä voi viedä mitään täältä pois. Kun meillä on ruoka ja vaatteet, saamme olla tyytyväisiä. Ne, jotka tahtovat rikastua, joutuvat kiusaukseen ja lankeavat ansaan, monenlaisten järjettömien ja vahingollisten halujen valtaan, jotka syöksevät ihmiset tuhoon ja perikatoon. Rahanhimo on kaiken pahan alkujuuri. Rahaa havitellessaan monet ovat eksyneet pois uskosta ja tuottaneet itselleen monenlaista kärsimystä.” Keskustelkaa siitä, millaisia esimerkkejä maailmassa on niistä, jotka ovat rahaa havitellessaan ”tuottaneet itselleen [ja toisille] monenlaista kärsimystä”. Esimerkkejä riittää, eikö vain? Me kuitenkin tarvitsemme rahaa elämiseen. Miten voimme löytää oikean tasapainon, jossa emme lankea siihen ansaan, josta Paavali tässä varoittaa?`

`Mitä muita asioita voimme rahan lisäksi himoita?`

`Mikä ero on Jumalan hyväksymällä kaipauksella saada jotakin ja ahneudella? Milloin tällainen kaipaus voi muuttua ahneudeksi?`