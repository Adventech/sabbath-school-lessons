---
title:  Kirottu Asia Leirissä
date:  27/02/2023
---

Kyse oli yhdestä Israelin historian mahtavimmista ajoista. Kansa oli vaeltanut 40 vuotta erämaassa, ja nyt se oli vihdoinkin astumassa luvattuun maahan. Dramaattisen ihmeen ansiosta Israel sai ylittää Jordanin kuivaa maata pitkin joen ollessa tulvimisvaiheessa. Tämä kuiva ylitys oli niin vaikuttava, että Kanaanin pakanakuninkaiden sydämet raukesivat pelosta, eikä heillä ollut enää rohkeutta asettua Israelia vastaan (Joos. 5:1).

Ensimmäinen todellinen haaste Kanaanin valloituksessa oli muureilla ympäröity, linnoitettu Jerikon kaupunki. Kukaan ei tiennyt, mitä tehdä Jerikon asukkaiden voittamiseksi – ei edes Joosua. Vastauksena Joosuan rukoukseen Jumala ilmoitti suunnitelmansa kaupungin tuhoamiseksi, ja sitä noudatettiin. Sitten asiat saivat huonon käänteen.

`Lue Joos. 7. Mitä tapahtui mahtavan Jerikossa saadun voiton jälkeen? Minkä opetuksen saamme tästä kertomuksesta itsellemme?`

Kun Akan pantiin koville, hän myönsi, mitä oli tehnyt sanoen, että hänet oli vallannut suuri himo tavaroita kohtaan. Heprean kielen sanaa hmd, joka on tässä käännetty himoitsemiseksi, on käytetty joissakin raamatunpaikoissa myönteisessä mielessä. Sama sanajuuri löytyy esim. Dan. 9:23, jossa Gabriel kertoi Danielille, että tämä oli rakastettu.

Tässä tapauksessa hmd oli kuitenkin huono uutinen. Vastoin selkeää käskyä olla ryöstämättä itselleen mitään vallatuista kaupungeista (Joos. 6:18, 19), Akan teki juuri niin tahraten näin koko kansan maineen. Ainissa koetun tappion jälkeen Joosua pelkäsi, että kun ”kanaanilaiset ja kaikki muut tämän maan kansat saavat kuulla tästä, he saartavat meidät ja hävittävät meidät ja meidän nimemmekin maan päältä” (Joos. 7:9). Herra olisi halunnut käyttää näitä suuria voittoja kertoakseen ympäröiville kansakunnille voimastaan kansansa keskuudessa. Valloitusten oli määrä olla (eri tavalla) todistuksena kansakunnille Jahven voimasta. Ain fiaskon jälkeen, ihmishenkien menetyksen lisäksi, tuon todistuksen ylle lankesi epäilyksiä.

`Mieti miten helposti Akan saattoi oikeuttaa tekonsa. Miten voimme suojata itsemme tällaiselta vaaralliselta järkeilyltä?`