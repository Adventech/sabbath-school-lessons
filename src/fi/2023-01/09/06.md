---
title:  Ahneuden Voittaminen
date:  02/03/2023
---

Ahneus on sydämen ongelma, ja kuten ylpeyttä ja itsekkyyttä, sitäkään ei ole helppo havaita, ja siksi se voi olla niin kuolettava ja petollinen. Ei ole helppoa päästä voitolle synneistä, jotka ovat ilmeisiä: valehtelu, aviorikos, varastaminen, epäjumalanpalvonta ja sapattikäskyn rikkominen. Nämä ovat kuitenkin ulkoisia tekoja, asioita, joita meidän täytyy ajatella ennen kuin teemme ne. Entä väärien ajatusten voittaminen? Ne ovat usein vaikeampia voittaa.

`Lue 1. Kor. 10:13. Mikä lupaus jakeessa annetaan, ja miksi on niin tärkeää ymmärtää, että se koskee myös ahneutta?`

Miten voimme Jumalan voimassa suojautua tätä vaarallisen petollista syntiä, ahneutta, vastaan?

1.    Tee päätös palvella Jumalaa, luottaa häneen ja olla osa hänen perhettään. ”– – valitkaa tänä päivänä, ketä palvelette – –. Minä ja minun perheeni palvelemme Herraa.” (Joos. 24:15.)
2.    Rukoile joka päivä ja lisää rukouksiisi Matt. 6:13 (RK 2012): ”Äläkä saata meitä kiusaukseen, vaan päästä meidät pahasta. [Sillä sinun on valtakunta ja voima ja kunnia iankaikkisesti.]” Jos tuntuu, että ahneus valtaa mieltäsi jonkin asian suhteen, josta tiedät, ettei se kuulu sinulle, rukoile asian puolesta ja vetoa Raamatun lupauksiin voitosta, esimerkiksi 1. Kor. 10:13.
3.    Tutki säännöllisesti Raamattua. ”Minä talletan kaikki ohjeesi sydämeeni, etten rikkoisi sinua vastaan.” (Ps. 119:11.)

Jeesus kävi käsiksi ihmisyyden/synnin ongelmaan. Häntä kiusattiin joka asiassa, jossa meitäkin kiusataan. Saadakseen voimaa vastustaa kiusauksia, hän vietti kokonaisia öitä rukousyhteydessä Isäänsä. Eikä Jeesus jättänyt tätä maailmaa ennen kuin oli esimerkillään avannut tien ja luvannut voimaa, joka mahdollistaisi jokaisen ihmisen elää uskossa ja kuuliaisuudessa – kehittää Kristuksen kaltainen luonne.

”Etsikää Herraa kun hänet vielä voi löytää, huutakaa häntä avuksi, kun hän on lähellä! Hylätköön jumalaton tiensä ja väärintekijä juonensa, kääntyköön takaisin Herran luo, sillä hän armahtaa, turvautukoon Jumalaan, sillä hänen anteeksiantonsa on runsas.” (Jes. 55:6, 7.)

`Millaisia seurauksia olet omassa elämässäsi saanut kokea ahneutesi tähden? Mitä läksyjä olet oppinut?`