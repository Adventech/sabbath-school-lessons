---
title:  Jumalan Liitot Meidän Kanssamme
date:  07/01/2023
---

> <p></p>
> ”Jos kaikessa tottelette Herraa, Jumalaanne, ja tarkoin noudatatte hänen käskyjään, jotka minä teille annan, niin Herra asettaa teidät maan kaikkien kansojen yläpuolelle. Nämä siunaukset tulevat teidän osaksenne, kun vain tottelette Herraa, Jumalaanne.” (5. Moos. 28:1, 2.)

### Avaintekstit
Matt. 10:22; Joh. 6:29; 5. Moos. 28:1–14; Sananl. 3:1–10; Mal. 3:7–11; Matt. 6:25–33.

Hämmästyttävää kyllä Jumala on tehnyt sopimuksia (tai liittoja) meidän kanssamme. Useimmat niistä ovat molemminpuolisia eli molemmilla osapuolilla (Jumalalla ja meillä) on oma osamme täytettävänä. Esimerkki tällaisesta molemminpuolisesta liitosta on: ”Jos sinä teet näin, sitten minä teen näin.” Tai: ”Minä teen tämän, jos sinä teet tuon.”

Yksipuolinen liittosopimus on harvinaisempi liittomuoto. ”Minä teen näin riippumatta siitä, teetkö sinä jotakin tai et.” Muutamat Jumalan liitoista ihmisten kanssa ovat yksipuolisia. Esimerkiksi: ”Hän antaa aurinkonsa nousta niin hyville kuin pahoille ja lähettää sateen niin hurskaille kuin jumalattomille.” (Matt. 5:45.) Teimmepä tai jätimme tekemättä mitä tahansa, voimme luottaa siihen, että Jumala antaa meille auringonpaistetta ja sadetta. Vedenpaisumuksen jälkeen Jumala lupasi ihmiskunnalle ja kaikille eläville olennoille heidän teoistaan riippumatta, ettei maan päälle enää koskaan tulisi tulvaa, joka peittäisi koko maailman (ks. 1. Moos. 9:9–16). Hän lupasi myös: ”Niin kauan kuin maa pysyy, ei lakkaa kylvö eikä korjuu, ei vilu eikä helle, ei kesä eikä talvi, ei päivä eikä yö.” (1. Moos. 8:22.) Vuodenajat tulevat ja menevät riippumatta siitä, mitä me teemme.

Tällä viikolla perehdymme muutamiin merkittäviin kaksipuolisiin sopimuksiin Jumalan ja hänen lastensa välillä. Rukoilkaamme, että Jumalan armosta voimme pitää oman osamme näistä liittosopimuksista.

_Tämä tutkistelu on sapatiksi 14.1.2023_