---
title:  Sopimus Kymmenyksistä
date:  11/01/2023
---

Kymmenysten palauttamisella ja suhteellamme Jumalaan on läheinen hengellinen yhteys. Israelilaiset menestyivät, kun he tottelivat Jumalaa ja olivat uskollisia kymmenysten palauttamisessa. Vastaavasti, kun he eivät tehneet niin, vaikeat ajat kohtasivat heitä. He tuntuivat elävän kuuliaisuuden ja menestyksen ja tottelemattomuuden ja sen tuomien vaikeuksien sykleissä. Erään tällaisen tottelemattomuuden jakson aikana Jumala ehdotti kansalleen profeetta Malakian välityksellä molemminpuolista sopimusta.

`Lue Mal. 3:7–11. Mitä lupauksia ja velvollisuuksia jakeista löytyy?`

Jumala lupasi kansalle, että jos he kääntyisivät hänen puoleensa, hän kääntyisi heidän puoleensa. Kun he kysyivät häneltä, mitä hän tarkoitti kääntymisellä, hän sanoi yksiselitteisesti: ”Lopettakaa kymmenysten ja uhrilahjojen riistäminen minulta.” Heidän ryöstelynsä oli syynä heidän kiroukselleen. Jumalan ratkaisu kiroukseen oli: ”Tuokaa täydet kymmenykset aarrekammioon.” (Mal. 3:10.) Jos he tekisivät näin, hän avaisi taivaan ikkunat ja vuodattaisi heidän ylleen ”siunausta ylenpalttisesti” (VKR), niin paljon, ettei heillä olisi tilaa kaiken hyvän vastaanottamiselle. Jos meillä ei ole tarpeeksi tilaa ottaa kaikkea vastaan, meillä on ylijäämää, jolla voimme auttaa toisia ja auttaa edistämään Jumalan asiaa.

”Hän, joka antoi ainoan Poikansa kuolemaan puolestasi, on tehnyt kanssasi liiton. Hän antaa sinulle siunauksensa ja vastineeksi hän edellyttää sinua tuomaan kymmenykset ja uhrilahjat. Kukaan ei rohkene sanoa, ettei ole ymmärtänyt tätä asiaa. Jumalan suunnitelma kymmenysten ja uhrilahjojen suhteen on ilmaistu hyvin selvästi Malakian kirjan 3. luvussa. Jumala kutsuu ihmisiä olemaan uskollisia sopimukselle, jonka hän on tehnyt heidän kanssaan.” (CS 75.)

Eräs kuuliaisuuden jakso ajoittui Juudan kuningas Hiskian aikaan. Juudassa koettiin aitoa herätystä ja ihmiset alkoivat taas uskollisesti palauttaa kymmenyksiä ja uhrilahjoja temppelin varastohuoneisiin. He toivat temppeliin niin paljon, että tavaraa kertyi kasoiksi asti. 2. Aik. 31:5 kertoo, että ”israelilaiset toivat maansa tuotteiden ensi sadosta runsain määrin lahjoja, viljaa, viiniä, öljyä ja hunajaa. He toivat myös runsaat kymmenykset kaikesta.”