---
title:  Uuttera Kuuleminen
date:  09/01/2023
---

5. Mooseksen kirja on kirjoitettu versio Mooseksen jäähyväispuheista 40 vuotta kestäneen erämaavaelluksen jälkeen israelilaisten toiselle sukupolvelle. Kirjan sanomat välitettiin Moabin tasangolla Jerikon itäpuolella. Kirjaa on osuvasti kutsuttu kirjaksi, johon asiat merkitään muistiin.

Siinä Mooses kertaa Jumalan uskollisen toiminnan Israelin hyväksi: heidän matkansa vaiheet Siinainvuorelta Kadesh-Barneaan, joka sijaitsi luvatun maan rajalla, samoin siellä tapahtuneen kapinan ja sitä seuranneet 40 erämaavaellusvuotta. Hän kertasi kymmenen käskyn sisällön ja muistutti velvoitteesta palauttaa kymmenykset ja ylläpitää Herran aarrekammiota. Kirjan keskeinen huomio on kuitenkin ohjeissa totella Jumalaa ja vastaanottaa hänen siunauksensa. Mooseksen mukaan Jumalalla on kyky ja halu huolehtia kansastaan.

`Lue 5. Moos. 28:1–14. Mitä suuria siunauksia kansalle luvataan? Mitä heidän on tehtävä voidakseen vastaanottaa ne?`

Mooses toivoi kiihkeästi kansan ymmärtävän, että Jumalalla oli varattuna heitä varten ihania, ihmeellisiä siunauksia. Mooseksen sanat ”Jos kaikessa tottelette” ilmaisivat kansalle, että kyse oli heidän ikuisesta kohtalostaan. Miten vahva ilmaus vapaan valinnan todellisuudesta! Israel oli Jumalan valittu kansa, suurten siunausten ja lupausten vastaanottaja. Nuo siunaukset ja lupaukset olivat kuitenkin ehdollisia. Ne täytyi hyväksyä, vastaanottaa ja niiden pohjalta piti toimia.

Jumalan pyyntö ei myöskään ollut liian vaikea. ”Tämä laki, jonka minä teille nyt annan, ei ole liian vaikea, ei etäinen eikä salattu. Se ei ole taivaassa, niin että joutuisitte sanomaan: ’Kuka nousee meidän puolestamme taivaaseen noutamaan sen ja ilmoittaa sen meille, jotta voisimme sitä noudattaa?’ Se ei myöskään ole meren takana, niin että joutuisitte sanomaan: ’Kuka käy hakemassa sen meren takaa ja ilmoittaa sen meille, jotta voisimme sitä noudattaa?’ Se on aivan teidän lähellänne, teidän suussanne ja sydämessänne, valmiina noudatettavaksi.” (5. Moos. 30:11–14.)

Siunausten lisäksi tuli toki varoitus kirouksista, jotka kohtaisivat kansaa, jos he olisivat tottelemattomia (5. Moos. 28:15–68). He saivat siis tietää, mitä seurauksia synnillä ja kapinalla olisi.