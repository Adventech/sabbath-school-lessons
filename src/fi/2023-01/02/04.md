---
title:  Kunnioita Herraa
date:  10/01/2023
---

Sananlaskujen kirja ei käsittele niinkään oikeaa ja väärää kuin viisautta ja tyhmyyttä. Kun kirjaa lukee, voi nähdä viisauden hyödyt ja tyhmyyden sudenkuopat.

`Lue Sananl. 3:1–10. Mitä upeita lupauksia tässä annetaan? Mitä merkitsee antaa ”kaikesta sadostasi paras osa”?`

Jumala pyytää meitä laittamaan hänet etusijalle omaisuutemme hoidossa merkiksi siitä, että hän omistaa kaiken ja että me luotamme hänen kykyynsä vastata tarpeisiimme. Tätäkin merkittävämpää on se, että hän lupaa, että jos panemme hänet etusijalle, hän siunaa kaiken jäljelle jäävän. Meille se, että laitamme hänet etusijalle, on uskon teko ja osoitus siitä, että luotamme Herraan koko sydämestämme, emmekä nojaa omaan ymmärrykseemme (tämä on erityisen tärkeää siksi, että usein tapahtuu asioita, joita emme voi mitenkään ymmärtää).

Risti on kuitenkin kaikista kannustimista se, joka eniten auttaa meitä luottamaan Jumalaan ja hänen rakkauteensa. Kun tajuamme sen, mitä itse kukin meistä on saanut Jeesuksessa, joka on paitsi meidän Luojamme (Joh. 1:1–4) ja ylläpitäjämme (Hepr. 1:3) myös meidän Lunastajamme (Ilm. 5:9), näemme, että satomme parhaan osan palauttaminen Jumalalle on vähintä, mitä voimme tehdä.

”Sen lisäksi, että Herra sanoo kymmenysten kuuluvan hänelle, hän kertoo meille, kuinka ne tulisi varata hänelle. Hän sanoo: ’Siitä, mitä omistat, anna Herran kunniaksi uhrit, kaikesta sadostasi paras osa.’ Tässä ei opeteta, että meidän tulisi käyttää varojamme itseemme ja tuoda Herralle se, mitä jää jäljelle, vaikka se olisikin rehelliset kymmenykset. Meidän tulee ensin erottaa Jumalalle kuuluva osuus.” (CS 81.)

Jumala sanoo, että jos panet hänet etusijalle, ”varastosi täyttyvät viljasta”. Tämä ei kuitenkaan tapahdu minkään ihmeen kautta; eli et tule vain jokin aamu heräämään ja huomaamaan, että yhtäkkiä varastosi ja laarisi ovat täyttyneet itsestään.

Sen sijaan Raamattu on täynnä hyvän taloudenhoidon periaatteita ja kehotuksia huolelliseen suunnitteluun ja taloudelliseen vastuullisuuteen. Ensisijainen velvollisuutemme on olla uskollisia siinä, miten Jumala pyytää meitä näissä asioissa toimimaan.