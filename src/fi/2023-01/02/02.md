---
title:  Pelastava Liitto
date:  08/01/2023
---

Kristuksen kuolema Golgatalla mahdollisti pelastuksen jokaiselle koskaan eläneelle tai tulevaisuudessa elävälle ihmiselle. Toisin kuin lupaus vuodenaikojen jatkumisesta, pelastuslupaus ei ole yksipuolinen liitto – sitä ei anneta kaikille riippumatta siitä, mitä he tekevät. Uskoa siihen, että kaikki pelastuvat, kutsutaan universalismiksi.

Universalismin sijaan Jeesus selvästi opetti, että vaikka hän kuoli koko ihmiskunnan puolesta, monet kulkevat laveaa tietä, joka johtaa tuhoon ja iankaikkiseen kuolemaan (Matt. 7:13, 14).

**Mitä seuraavat tekstit kertovat siitä, miten ihmiset vastaanottavat Jeesuksessa tarjotun pelastuksen lahjan?**

`1. Joh. 5:13`

`Matt. 10:22`

`Joh. 6:29`

`2. Piet. 1:10, 11`

Paavali ymmärsi pelastavan liiton molemminpuolisen luonteen. Tietäen, että hänet pian teloitettaisiin, ja siitä huolimatta, että monet hänen tovereistaan olivat hylänneet hänet, Paavali luottavaisesti kertoi rakkaalle ystävälleen Timoteukselle pitäneensä oman osuutensa sopimuksesta. ”Minut itseni uhrataan jo pian, lähtöni hetki on tullut. Olen kilpaillut hyvän kilpailun, olen juossut perille ja säilyttänyt uskoni. Minua odottaa nyt vanhurskauden seppele, jonka Herra, oikeudenmukainen tuomari, on antava minulle tulemisensa päivänä, eikä vain minulle vaan kaikille, jotka hartaasti odottavat hänen ilmestymistään.” (2. Tim. 4:6–8.)

Paavali sanoo: ”Olen valmis, koska olen ’kilpaillut hyvän kilpailun, olen juossut perille ja säilyttänyt uskoni.’” Paavali oli aina hyvin selväsanainen sen suhteen, että pelastus saadaan yksin uskosta, ei lain tekojen kautta, joten tässäkään hän ei katso tekojaan ja saavutuksiaan aikaansaannoksina, jotka toisivat hänelle ansiota Jumalan edessä. Häntä odottava ”vanhurskauden seppele” on Jeesuksen vanhurskaus, johon hän on uskossa vedonnut ja josta hän on pitänyt kiinni elämänsä loppuun saakka.