---
title:  Millainen Osuus Uhrilahjaksi?
date:  23/01/2023
---

`Lue 5. Moos. 16:17. Mitä kriteerejä Jumala antaa sen perustaksi, kuinka paljon meidän tulisi antaa uhrilahjoja?`

Uhrilahjamme ovat tunnustus ja ilmaus kiitollisuudestamme Jumalaa kohtaan hänen runsaista elämänlahjoistaan ja monenlaisista jatkuvista siunauksistaan, kuten lunastuksesta ja ravinnosta. Uhrilahjojemme määrä pohjautuu siihen, millä meitä on siunattu. ”Jolle on paljon annettu, siltä paljon vaaditaan – –.” (Luuk. 12:48.)

`Lue Ps. 116:12–14. Miten meidän tulisi vastata jakeen 12 kysymykseen? Miten raha sopii vastaukseen?`

Miten voisimme koskaan maksaa Jumalalle kaikista hänen meille antamistaan siunauksista? Yksinkertainen vastaus on, että emme koskaan pystyisi siihen. Paras mitä voimme tehdä on olla anteliaita Jumalan asialle ja lähimmäistemme auttamiseksi. Kun Jeesus lähetti opetuslapsensa lähetysmatkalle, hän sanoi heille: ”Lahjaksi olette saaneet, lahjaksi antakaa.” (Matt. 10:8.) Uhrilahjamme auttavat kristuksenkaltaisen luonteen kehittymisessä. Meitä muutetaan itsekkäästä rakastavaksi; meidän tulee huolehtia toisistamme ja Jumalan asiasta samalla tavoin kuin Kristus teki.

Muistakaamme aina, että ”Jumala on rakastanut maailmaa niin paljon, että antoi – –” (ks. Joh. 3:16). Vastaavasti: yhtä varmasti kuin päivä seuraa yötä, mitä enemmän me ahnehdimme itsellemme, sitä itsekkäämmäksi sydämemme muuttuu ja sitä onnettomammiksi tulemme.

Uhrilahjan tuominen Herralle on kristillinen velvollisuus, jolla on hengellisiä ja moraalisia seurauksia. Jos laiminlyömme tämän, teemme hengellistä vahinkoa itsellemme, kenties enemmän kuin tajuammekaan. Lisäksi saamme itse päättää, minkä summan annamme ja mille taholle lahjoitamme.

`Mitä uhrilahjasi ja asenteesi niiden antamiseen kertoo suhteestasi Jumalaan?`