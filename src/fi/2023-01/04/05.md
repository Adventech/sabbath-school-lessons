---
title:  Jumala Huomaa Uhrilahjamme
date:  25/01/2023
---

`Lue Mark. 12:41–44. Minkä periaatteen kertomus opettaa meille ja miten voimme soveltaa sitä omaan jumalanpalvelukseemme?`

Jeesus ja hänen opetuslapsensa olivat temppelin esipihalla, jonne uhriarkku oli sijoitettu. Jeesus katseli ihmisiä, jotka toivat arkkuun lahjojaan. Hän näki, miten leskivaimo antoi kaksi pientä lanttia. Nainen oli laittanut arkkuun kaiken, minkä omisti. ”Jeesus ymmärsi naisen motiivit. Nainen uskoi, että temppelin jumalanpalvelus oli Jumalan määräämää ja oli innokas tekemään kaikkensa ylläpitääkseen sitä. Hän teki sen, mitä pystyi. Hänen tekonsa muisto elää halki aikojen ja tuo iloa hänelle itselleenkin halki ikuisuuden. Hänen sydämensä oli lahjassa mukana; lahjan arvo ei perustunut lantin arvoon, vaan naisen Jumalaa kohtaan tunteman rakkauden määrään, joka sai hänet tekemään tuon teon.” (CS 175.)

Eräs toinen tärkeä näkökulma on se, että tämä on ainoa lahja, jota Jeesus kiitteli. Ja kyse oli siis lahjasta seurakunnalle, joka pian hylkäisi hänet; seurakunnalle, joka oli suuresti poikennut kutsumuksestaan ja tehtävästään.

`Lue Ap. t. 10:1–4. Miksi taivaallinen enkeli vieraili roomalaisen sadanpäällikön luona? Mitkä hänen kaksi tekoaan saivat huomiota taivaassa?`

Ilmeisesti sen lisäksi, että rukouksemme kuullaan taivaassa, siellä huomataan myös meidän lahjan antamisen motiivimme. Tekstissä sanotaan, että Cornelius antoi runsaasti. ”Missä on aarteesi, siellä on myös sydämesi.” (Matt. 6:21.) Corneliuksen sydän oli mukana hänen antamissaan lahjoissa. Hän oli valmis oppimaan enemmän Jeesuksesta. Rukous ja almut liittyvät läheisesti yhteen ja osoittavat meidän rakkauttamme Jumalaa ja lähimmäisiämme kohtaan. Niissä toteutuu Jumalan lain kaksi suurta periaatetta: ”Rakasta Herraa, Jumalaasi, koko sydämestäsi ja koko sielustasi, koko voimallasi ja koko ymmärrykselläsi, ja lähimmäistäsi niin kuin itseäsi.” (Luuk. 10:27.) Ensimmäinen käsky toteutuu rukouksessa ja toinen almujen antamisessa.