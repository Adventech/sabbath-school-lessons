---
title:  Antamisen Vaikuttimet
date:  22/01/2023
---

Me rakastamme Jumalaa, koska hän on ensin rakastanut meitä. Antamisemme on vastausta Jeesuksessa saamaamme suunnattomaan lahjaan. Meille itse asiassa sanotaan, että ”Herra ei tarvitse meidän uhrilahjojamme. Me emme voi rikastuttaa häntä lahjoillamme. Psalmista sanoo: ’Sinulta me olemme kaiken saaneet, sinulta on tullut kaikki, minkä sinulle annamme.’ Silti Jumala sallii meidän osoittaa kiitollisuuttamme hänen hyvyydestään uhraamalla jotakin itseltämme, että muutkin saisivat samaa hyvää.” (CS 18.)

Kun luovutamme ”meidän” rahamme Jeesukselle, se itse asiassa vahvistaa rakkauttamme häneen ja toisiin. Siksi rahalla voi olla voima saada aikaan hyvää. Jeesus käytti enemmän aikaa puhuen rahasta ja rikkaudesta kuin juuri mistään muusta aiheesta. Joka kuudes jae Matteuksen, Markuksen ja Luukkaan evankeliumeissa käsittelee rahaa. Evankeliumin hyvä uutinen on, että Jumala voi vapauttaa meidät rahan rakastamisesta ja sen väärinkäytöstä.

`Lue Matt. 6:31–34 ja 5. Moos. 28:1–14. Mitä Jumala lupaa tehdä meidän hyväksemme, jos me tottelemme häntä? Onko itsekästä vedota Jumalan lupauksiin?`

Uhrilahjamme ovat todiste halukkuudestamme uhrata itsestämme Jumalalle. Niiden antaminen voi olla syvällisesti hengellinen kokemus, ilmaus siitä, että olemme luovuttaneet elämämme kokonaan Jumalalle Herranamme. Meidän tulee seisoa sanojemme takana ja tukea varoillamme sitä, minkä puolesta puhumme. Ihminen voi sanoa rakastavansa Jumalaa, mutta anteliaat uhrilahjat paljastavat tuon rakkauden syvyyden (ja jopa vahvistavat sitä).

Uhri annetaan sydämestä, joka luottaa persoonalliseen Jumalaan, joka pitää jatkuvasti huolta tarpeistamme parhaaksi katsomallaan tavalla. Uhrimme perustuvat vakaumukseen siitä, että meillä on pelastusvarmuus Kristuksessa. Emme yritä niillä lepytellä Jumalaa tai etsiä hänen hyväksyntäänsä. Pikemminkin uhrit kumpuavat sydämestä, joka on uskossa hyväksynyt Kristuksen ainoana ja riittävänä armon ja lunastuksen antajana.

`Lue 2. Kor. 9:6, 7. Mitä Herra sanoo tässä meille? Mitä tarkoittaa, että kukin ”antakoon sen mukaan kuin on mielessään päättänyt”? Miten opimme antamaan iloisesti?`