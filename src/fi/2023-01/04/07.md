---
title:  Lisäaineistoa
date:  27/01/2023
---

Taivaan muistikirjaan on merkitty myös Jumalan perheen taloudellinen uskollisuus. ”Enkeli kirjaa uskollisesti muistiin jokaisen uhrin, joka on omistettu Jumalalle ja tuotu hänen aarrekammioonsa, kuten myös sen, mitä annetuilla varoilla saavutetaan. Jumala näkee jokaisen hänen asialleen omistetun pennosen. Hän näkee myös antajan halukkuuden tai vastahakoisuuden. Antamisen motiivi kirjataan ylös. Uhrautuvat ihmiset, jotka antavat takaisin Jumalalle sen, mikä hänelle kuuluu ja mitä hän heiltä vaatii, palkitaan tekojensa mukaan. Vaikka näitä pyhitettyjä varoja käytettäisiin väärin, eivätkä ne saisi aikaan sitä tulosta, joka antajalla oli mielessään – Jumalan kunnia ja ihmisten pelastus – ne, jotka tekivät uhrauksen sisimpänsä vilpittömyydessä ja Jumalan kunniaa silmällä pitäen, eivät menetä palkintoaan.” (2 T 518.)

”Jumala haluaa, että ihmiset rukoilisivat ja suunnittelisivat, miten edistää hänen työtään. Meidän tulee Corneliuksen tavoin yhdistää rukoukseemme antaminen. Rukoustemme ja almujemme on noustava Jumalan eteen muistomerkeiksi. Usko ilman tekoja on kuollut; ja ilman elävää uskoa on mahdotonta miellyttää Jumalaa. Kun rukoilemme, meidän tulee antaa kaikki, minkä suinkin voimme, toimintamme ja varamme, jotta rukouksemme täyttyisivät. Jos toimimme uskomme mukaan, Jumala ei unohda meitä. Hän panee merkille jokaisen rakkauden ja itsensä kieltämisen teon. Hän avaa tilaisuuksia, joissa voimme osoittaa uskomme.” (Atlantic Union Gleaner, 17. kesäkuuta, 1903.)

**Keskustelunaiheita**

`Miten rukoileminen ja antaminen liittyvät toisiinsa? Miten rukoileminen voi auttaa sinua tietämään, mihin tarkoitukseen, milloin ja kuinka paljon pitäisi antaa?`

`Yhdysvaltalainen aikakauslehti kertoi Wall Streetin nuorista ammattilaisista, jotka ansaitsivat hyvin, mutta olivat silti onnettomia, vihaisia ja huolissaan. Eräs heistä sanoi: ”Mitä väliä on kuolemani jälkeen sillä, jos onnistuin tekemään prosentin ylimääräisen voiton salkkuuni?” Miten antaminen voi olla hengellisesti hyödyllistä antajalle vapauttaen häntä rikkauden viettelyksiltä (Matt. 13:22)?`

`Yllä olevassa Ellen G. Whiten lainauksessa on maininta varojen väärinkäytöstä. Miksi on tärkeää, että pidämme hänen asiaa koskevan neuvonsa mielessämme?`