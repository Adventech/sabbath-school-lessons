---
title:  Lisäaineistoa
date:  24/02/2023
---

”Ei mikään hanke tai suunnitelma ole kestävä tai täydellinen, jos se ottaa huomioon vain tämän elämän lyhyet vuodet eikä varaudu loppumatonta tulevaisuutta varten. – – Ei kukaan voi koota aarteita taivaaseen huomaamatta elämänsä maan päällä sen kautta rikastuneen ja jalostuneen.” (EK 139.)

”Liiketoiminnan rehellisyyden ja sen todellisen menestymisen perustana on Jumalan omistusoikeuden tunnustaminen. Kaiken Luojana hän on alkuperäinen omistaja. Me olemme hänen taloudenhoitajiaan. Kaiken, mitä meillä on, hän on antanut meille käytettäväksi hänen ohjeittensa mukaan.” (EK 133.)

Koska meillä on paineita elättää perheemme, me usein ajattelemme, että työmme on yksinkertaisesti vain tulonhankintaa. Kristittyinä tehtävämme on kuitenkin osallistua siihen suureen lähetystehtävään, jonka Jeesus antoi kaikille seuraajilleen. Lainattuaan lähetyskäskyä, joka löytyy Mark. 16:15, Ellen G. White kirjoitti: ”Kaikkia ei tosin ole kutsuttu sananjulistajiksi tai lähetyssaarnaajiksi sanan varsinaisessa merkityksessä, mutta kaikki voivat olla hänen työtovereitaan ’ilosanoman’ viemisessä lähimmäiselleen. Käsky on annettu kaikille: suurille ja pienille, oppineille ja oppimattomille, vanhoille ja nuorille.” (EK 249.)

”Meidän on tarpeellista seurata tarkemmin suunnitelmaa, jonka Jumala on laatinut elämäämme varten. Kun teemme parhaamme käsillä olevassa työssä, jätämme tiemme Jumalan haltuun ja tarkkaamme hänen kaitselmuksensa viitteitä, voimme turvallisin mielin etsiä ohjausta ja ratkaisua ammatinvalinnan ongelmiimme.” (EK 251, 252.)

**Keskustelunaiheita**

`Miten me kristittyinä määrittelemme, mitä elämässä menestyminen on? Mikä ero voi olla siinä, miten maailma määrittelee menestyksen ja miten me sen (ihanteellisesti) määrittelemme? Ajatelkaa esimerkiksi Johannes Kastajaa. Miten määrittelisitte hänen elämänsä, joka päättyi alhaisesti vankilassa pahan naisen päähänpiston seurauksena? Kutsuisitteko sitä menestyksekkääksi? Miten perustelette vastauksenne?`

`Miten selitätte sen, että on olemassa paljon ”menestyviä” ihmisiä, jotka eivät seuraa mitään Raamatun periaatteita koskien varainhoitoa tai muutakaan elämää? Entäpä ne, jotka pyrkivät seuraamaan Raamatun ohjeita, mutta eivät kuitenkaan menesty?`