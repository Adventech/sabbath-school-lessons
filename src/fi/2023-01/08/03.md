---
title:  Työn Siunaus (Ihannetapauksessa)
date:  20/02/2023
---

Ennemmin tai myöhemmin jokaisen on työskenneltävä elantonsa eteen, ellei satu olemaan itsenäisesti varakas tai edunsaajana rahastossa, jonka vanhemmat ovat perustaneet, ettei lapsen tarvitsisi elämässään työskennellä päivääkään (tällaisia tarinoita lukiessa huomaa, että raha, joka oli tarkoitettu siunaukseksi, usein johtaa kyseisten lasten kohdalla tragediaan aikuisina). Ihanteellista olisikin löytää jotakin sellaista tekemistä, josta pidät ja joka voi tarjota sinulle riittävät tulot kouluttauduttuasi alalle ja löydettyäsi alan töitä.

`Lue 1. Moos. 2:15 (ks. myös Saarn. 9:10 ja 2. Tess. 3:8–10). Mikä merkitys on sillä, että jo ennen syntiinlankeemusta Aadamille ja Eevalle annettiin työtä? Kuinka tämä auttaa selittämään sitä, miksi ne, joiden ei koskaan ole tarvinnut tehdä työtä, pitävät usein tilannettaan kirouksena?`

Työ ei tietenkään ollut rangaistus. Se oli suunniteltu ihmisen parhaaksi. Jopa paratiisissa eli maailmassa, jossa ei ollut syntiä, kuolemaa eikä kärsimystä, Jumala tiesi, että ihmiset tarvitsivat työtä.

”Aadamille annettiin työksi huolehtia puutarhasta. Luoja tiesi, ettei Aadam voisi olla onnellinen toimettomana. Puutarhan kauneus ilahdutti häntä, mutta se ei riittänyt. Hänellä piti olla työtä, jotta hänen kehonsa ihmeelliset elimet saisivat harjoitusta. Jos onni olisi ollut sitä, että ei tehdä mitään, ihminen olisi pyhässä viattomuuden tilassaan jätetty työttömäksi. Luoja kuitenkin tiesi, mikä olisi ihmisen onneksi; joten heti kun ihminen oli luotu, hän antoi tälle määrätyn työn. Lupaus tulevasta kirkkaudesta ja määräys, jonka mukaan ihmisen on uurastettava päivittäisen leipänsä eteen, ovat lähtöisin samalta valtaistuimelta.” (OHC 223.)

Vielä syntiinlankeemuksen jälkeenkin, kun työ (kuten kaikki muukin) oli tullut synnin tahraamaksi, Jumala sanoi ­Aadamille: ”– – olkoon maa sinun takiasi kirottu. Kovalla ­työllä sinun on hankittava siitä elantosi niin kauan kuin elät.”         (1. Moos. 3:17.) Huomaa, että Jumala kirosi maan Aadamin takia ajatellen, että työ olisi jotakin, mitä tämä langenneena olentona tarvitsisi.

`Mikä työssä on sellaista, että se ihannetapauksessa on meille siunaus?`