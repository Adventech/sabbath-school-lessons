---
title:  Ansiovuodet
date:  21/02/2023
---

Jumalan tarkoitus oli, että ihmiset työskentelisivät muodossa tai toisessa. Useimpien ihmisten kohdalla työvuodet kestävät noin 40 vuotta. Monille tämä on aikaa, jolloin kasvatetaan lapsia, ostetaan koti ja tehdään muita suuria hankintoja. Tämä voi olla taloudellisesti tiukkaa aikaa. Se on myös herkkää aikaa, koska perhe oppii työskentelemään yhdessä ja sen jäsenet luovat elinikäisiä siteitä toisiinsa. Taloudellinen stressi saattaa jopa tuhota avioliiton tässä vaiheessa, kuten valitettavan usein tapahtuukin. Perheet, joissa puolisoilla on kristillinen vakaumus ja molemmat ovat halukkaita noudattamaan raamatullisia periaatteita, ovat paljon vakaampia.

`Lue 1. Tim. 5:8; Sananl. 14:23 ja Kol. 3:23, 24. Mitä tärkeitä opetuksia kodin talousasioista saamme jakeista?`

Joissain tapauksissa toinen puolisoista on perheen pääelättäjä, vaikka molemmat tekisivät työtä. Toisissa taas molemmat hankkivat samansuuntaiset tienestit tai vain toinen on töissä. Joskus eteen voi tulla tilanteita, jotka muuttavat oleellisesti perheen tilannetta – sairautta, taloudellisia notkahduksia tms. Kaikissa tapauksissa ihmisten pitää silloin toimia tilanteen vaatimalla tavalla.

Lapsia, jotka saamme tämän elämänjakson aikana, kutsutaan Herran lahjaksi (Ps. 127:3). Lapset tuovat mukanaan myös valtavan vastuun. Kristittyjen vanhempien tavoitteena on kasvattaa lapsensa itsenäisiksi aikuisiksi tätä ja tulevaa elämää varten. Tässä kolme asiaa, jotka voivat auttaa siinä:

1.    Tarjoa lapsille kristillinen kotiympäristö. Tähän kuuluvat säännölliset ja mielenkiintoiset perhehartaudet, säännöllinen kirkossakäynti sekä uskollisuus kymmenyksissä ja uhrilahjoissa. Nämä mahtavat tavat on hyvä luoda jo lapsuudessa.
2.    Opeta lapsia arvostamaan työtä ja tekemään sitä halukkaasti. Lapset huomaavat, että ahkeruus ja tunnollisuus työssä pannaan merkille, niitä arvostetaan ja niistä palkitaan. He oppivat, että saamme rahaa siitä, että annamme aikaamme toisille suorittaen tehtäviä, joita he arvostavat.
3.    Auta lapsiasi saamaan kunnon koulutus. Kaikki koulutus ei ole ilmaista. Tutkintoon johtava koulutus maksaa välillisesti materiaalien ja elämisen kustannuksina. Vanhemmille, joilla on suunnitelmia lastensa tämän ja tulevan elämän varalle, se on kuitenkin hintansa arvoista.