---
title:  Rehellinen Työskentely
date:  22/02/2023
---

Menestyksekkään elämän toinen vaihe, elämän loppuvuodet, voi olla mitä nautinnollisin, jos aiempien vuosien valinnat ovat olleet viisaita eivätkä odottamattomat tapahtumat ole pilanneet mahdollisuuksiamme. Ihanteellisessa tilanteessa vanhemmat ovat kasvattaneet lapsensa itsenäisiksi aikuisiksi, koti on maksettu, kulkuneuvot löytyvät eikä jäljellä ole muitakaan velkoja, ja tuloja on riittävästi vastaamaan senioriperheen tarpeisiin.

Jumala kutsuu lapsiaan noudattamaan korkeinta normia kaikessa työssämme ja elämässämme. Tuo normi on Jumalan laki, joka on kirjoitettu sydämeemme (ks. Jer. 31:33) ja joka heijastuu luonteessamme. Yhteiskunnan arvojen rapistuessa ja kristillisen opetuksen vesittyessä ja vähetessä, on entistä tärkeämpää, että yksittäiset kristityt elävät ja työskentelevät tasolla, joka ei jätä moitteelle sijaa. ”Hyvä maine on rikkautta arvokkaampi, suosio parempi kuin kulta ja hopea.” (Sananl. 22:1.)

Raamatussa kerrotaan työnantajista, jotka ymmärsivät olevansa siunattuja, koska heillä oli jumalaapelkäävä työntekijä. Kun Jaakob halusi jättää appensa Labanin ja palata kotimaahansa, Laban pyysi tätä jäämään sanoen: ”Minä olen – – saanut tietää, että juuri sinun takiasi Herra on siunannut minua.” (1. Moos. 30:27.) Kun Joosef myytiin orjaksi, hänen isäntänsä teki samanlaisen havainnon Joosefin työstä ja palkitsi tätä sen mukaisesti.

`Lue 1. Moos. 39:2–5. Mitä sellaista ajattelet Joosefin tehneen, mikä sai hänen isäntänsä katsomaan häntä niin suopein silmin?`

”Syöttepä siis tai juotte tai teettepä mitä tahansa, tehkää kaikki Jumalan kunniaksi.” (1. Kor. 10:31.) Kaikki mitä teemme, liittyipä se työhömme tai taloudenhoitoomme, meidän tulisi tehdä Jumalan kunniaksi. Hän on se, joka antaa meille ymmärrystä ja voimaa menestyä elämässä. ”Sinun, Herra, on suuruus ja voima, kunnia, kirkkaus ja valta, sillä sinun on kaikki, mitä on taivaassa ja maan päällä. Sinun on kuninkuus, sinä olet kaikkea muuta korkeammalla. Sinulta tulevat rikkaus ja kunnia, kaikkea sinä hallitset. Kaikki voima ja valta on lähtöisin sinulta, sinun vallassasi on tehdä suureksi ja väkeväksi kenet tahdot.” (1. Aik. 29:11, 12.)