---
title:  Jumalan Neuvojen Etsiminen
date:  23/02/2023
---

Maailma on täynnä rahanhallinnan huijareita. Jumala on varoittanut meitä kuulemasta heidän neuvojaan niiden varojen hoidossa, jotka hän on uskonut haltuumme. ”Hyvä on sen osa, joka ei vaella jumalattomien tavoin, ei astu syntisten teille, ei istu pilkkaajien parissa, vaan löytää ilonsa Herran laista, tutkii sitä päivin ja öin. Hän on kuin puu, vetten äärelle istutettu: se antaa hedelmän ajallaan, eivätkä sen lehdet lakastu. Hän menestyy kaikissa toimissaan.” (Ps. 1:1–3.)

Ihminen, joka löytää ilonsa Herran laista, joka laajimmillaan tarkoittaa koko Jumalan sanaa, on siunattu. Kuinka yksinkertaista! Tällainen ihminen kukoistaa ja menestyy.

`Lue Sananl. 3:5–8. Miten me sovellamme tätä periaatetta taloutemme perusasioissa?`

Katsaus Raamatun ohjeisiin antaa meille arvokkaita neuvoja seurattavaksi.

1.    Ryhdy järjestelmälliseksi. Laadi menosuunnitelma (vrt. Sananl. 27:23, 24). Monet elävät vain palkkapäivästä toiseen. Ilman ansio-, kulutus- ja säästösuunnitelmaa elämä on paljon stressaavampaa.

2.    Säästä tietty osuus jokaisesta palkastasi (vrt. Sananl. 13:11). Säästämme rahaa voidaksemme tehdä suurempia hankintoja tulevaisuudessa tai voidaksemme hoitaa yllättäviä kuluja, joita voi tulla esim. onnettomuuksien tai sairauksien myötä. Osa säästöistä voidaan varata sitä aikaa varten, jolloin me korkean ikämme takia emme enää voi työskennellä.

3.    Karta velkaantumista (Sananl. 22:7). Joka elää lainarahalla, elää tänään rahalla, jonka hän odottaa ansaitsevansa tulevaisuudessa. Jos elämään tulee muutoksia, se voi johtaa taloudellisesti noloon tilanteeseen.

4.    Ole ahkera työntekijä. ”Laiskan sielu kaipaa mutta ei saa mitään, ahkerat tulevat ravituiksi.” (Sananl. 13:4, RK 2012.)

5.    Ole talousasioissasi uskollinen Jumalalle. (5. Moos. 28:1–14.) Yhdelläkään perheellä ei ole varaa elää ilman Jumalan siunausta.

6.    Muista, ettei tämä maailma ole todellinen kotimme. Taloudenhoitomme kertoo paljon perimmäisistä prioriteeteistamme (ks. Matt. 25:14–21).