---
title:  Velkaantumisen Aiheuttamat Ongelmat
date:  29/01/2023
---

`Lue 5. Moos. 28:1, 2, 12. Mikä on Jumalan ihanne lapsiensa kohdalla velkaantumisen suhteen? Miten he voivat saavuttaa tämän ihannetilan? Vaikka tekstin viitekehys on erilainen kuin meillä, mitä jakeiden periaatteita voimme soveltaa omaan tilanteeseemme?`

Tutkimukset osoittavat, että on kolme pääasiallista syytä siihen, miksi ihmiset ajautuvat taloudellisiin vaikeuksiin. Ne on listattu alle siinä järjestyksessä kuin ne yleisimmin esiintyvät.

Tietämättömyys. Monet, jopa koulutetut ihmiset, ovat lukutaidottomia taloudellisissa asioissa. He eivät ole oppineet raamatullisia tai edes maallisia rahanhallinnan periaatteita. Toivoa kuitenkin on! Tässä tutkistelussa annetaan suuntaviivat näistä periaatteista ja niiden soveltamisesta.

Ahneus tai itsekkyys. Mainosten tai henkilökohtaisten halujensa vieminä ihmiset elävät yli varojensa. He eivät halua asua taloissa, ajaa autoja tai käyttää vaatteita, joihin heillä oikeasti olisi varaa. Monet näistä samoista ihmisistä ajattelevat, että he ovat liian köyhiä palauttamaan kymmenyksiä. Näin he elävät ilman Jumalan lupaamaa viisautta ja siunauksia (ks. Mal. 3:10, 11; Matt. 6:33). Toivoa on tarjolla tällaisillekin ihmisille! Se kuitenkin vaatii sydämen muutosta ja tyytyväisyyden henkeä.

Henkilökohtaiset vastoinkäymiset. Joitakin on voinut kohdata vakava sairaus. Toisia avioeron aiheuttama taloudellinen rasite. Jokin luonnonkatastrofi on voinut pyyhkäistä pois heidän omaisuutensa. Tai he ovat syntyneet ja kasvaneet äärimmäisessä köyhyydessä. Heillekin on toivoa. Vaikka heidän polkunsa on hankalampi kuin joillakin muilla, he voivat voittaa vaikeutensa. Muutos voi tulla kristittyjen ystävien tukena tai jumalaapelkäävien neuvonantajien avun turvin, kovan työn ja hyvän koulutuksen kautta sekä Jumalan siunauksen ja sallimuksen tuloksena.

Olipa syy velkaantumiseen mikä tahansa, vaikka se olisi itseaiheutettuakin, tilannetta voidaan helpottaa. Yli varojensa elävien on kuitenkin tehtävä muutoksia elämäänsä, kulutustottumuksiinsa ja taloudellisiin prioriteetteihinsa.

`Lue 1. Tim. 6:6–9. Mitä sellaista Paavali sanoo tässä, mitä meidän kaikkien tulisi noudattaa? Mitä nämä sanat merkitsevät sinulle? Millä tavoin voit paremmin seurata näitä Raamatun ohjeita?`