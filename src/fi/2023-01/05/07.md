---
title:  Lisäaineistoa
date:  03/02/2023
---

Kolmen askelen prosessi velkaantumisesta eroon pääsemiseksi löytyy myös Ellen G. Whiten kirjeestä, jonka hän lähetti pojalleen Edsonille ja tämän vaimolle Emmalle tilanteessa, jossa Edson tuhlasi varojaan ja sen seurauksena velkaantui (toim. huom.). Kursiivit lisätty.

”Päätä lujasti, ettet enää koskaan ota uutta velkaa. Kiellä itseltäsi mieluummin tuhat asiaa kuin että sorrut elämään yli varojesi. Se on ollut elämäsi kirous. Karta sitä kuin ruttoa.

Tee Jumalan kanssa juhlallinen sopimus siitä, että hänen siunauksensa turvin maksat velkasi etkä ole enää sen jälkeen kenellekään mitään velkaa, vaikka eläisit vain puurolla ja leivällä. – – Älä horju tästä päätöksestä, älä lannistu äläkä muuta mieltäsi. Kiellä itseltäsi makuhermojesi ja ruokahalusi hemmottelu, säästä pennosesi ja maksa velkasi.

Maksa ne pois mahdollisimman nopeasti. Kun voit jälleen seistä vapaana miehenä, joka ei ole kenellekään mitään velkaa, olet saavuttanut suuren voiton.” (CS 257.)

Jos tarvitset lisäapua veloista vapautumiseen, koeta seuraavia asioita:

Laadi budjetti. Tee yksinkertainen luettelo kaikista tuloistasi ja menoistasi viimeisen kolmen kuukauden ajalta. Monet yllättyvät tajutessaan, kuinka paljon rahaa ovat käyttäneet tarpeettomiin asioihin.

Käytä luottokorttia vastuullisesti. Käytä luottokorttia niissä rajoissa, joissa voit maksaa luoton takaisin. Älä ota vippejä maksaaksesi aikaisempia luottoja.

Ryhdy taloudellisiin toimenpiteisiin. Joskus emme ole tietoisia siitä, kuinka paljon voisimme kuukausittain säästää vain sillä, että olisimme tarkkoja kaikesta siitä pienestä, mitä ostamme. Niistä kertyy nopeasti isoja summia.

**Keskustelunaiheita**

`Se velan määrä, jonka monet kansat ja yksilöt ovat ottaneet kantaakseen, on huikea. Mitkä ovat omat kokemuksesi velasta ja niistä mahdollisista ongelmista, joita velka on aiheuttanut sinulle tai muille?`

`Mitä paikallisseurakuntanne voisi tehdä auttaakseen jäseniään oppimaan hallitsemaan velkojaan ja taloudellisia asioitaan ylipäätään?`

`Mihin Raamatun lupauksiin voit vedota saadaksesi suojaa maailman houkutuksilta ja niiltä taloudellisilta vaaroilta, joita ahneus voi aiheuttaa?`