---
title:  Takaukset Ja Yritykset Äkkirikastua
date:  01/02/2023
---

Raamattu sanoo selvästi, että Jumala ei halua lastensa asettuvan vastuuseen toisten velkaantumisesta. Sananlaskujen kirjassa Herra varoittaa meitä menemästä takuuseen kenenkään puolesta.

`Lue Sananl. 6:1–5; 17:18 ja 22:26. Mikä on tekstien sanoma?`

Takaajaa tarvitaan yleensä silloin, kun jonkun omat vakuudet eivät riitä lainan saamiseksi. Lainanmyöntäjä ehdottaa lainan saantiin kelpaamattomalle henkilölle, että jos hän saa jonkun ystävänsä, jolla on hyvät luottotiedot, allekirjoittamaan lainasopimuksen yhdessä hänen kanssaan, sitten pankki myöntää lainan. Takaaja vastaa velasta siinä tapauksessa, että varsinainen lainanottaja osoittautuu maksukyvyttömäksi.

Joskus joku seurakunnan jäsen tai tuttavasi voi pyytää sinua takaajakseen. Vastauksesi kuuluisi olla: ”Raamattu sanoo, ettei minun koskaan pitäisi ryhtyä takaajaksi.” Raamattu kehottaa meitä olemaan avuliaita tarvitsevia ihmisiä kohtaan, mutta meidän ei pidä mennä vastuuseen heidän veloistaan. Jos kykenemme, voimme tukea heitä taloudellisesti muilla tavoilla.

`Lue Sananl. 28:20 ja 1. Tim. 6:9, 10. Mikä varoitus jakeista löytyy?`

Yritykset äkkirikastua ovat toinen taloudellinen ansa ja lähes varma keino päätyä taloudellisiin tappioihin. Jos jokin kuulostaa liian hyvältä ollakseen totta, se varmasti on. Monet joutuvat kokemaan äkkirikastumisen toivossa karvaan pettymyksen ja taloudellisen ahdingon. Näiden yritysten lisätragedia piilee siinä, että monesti ihmiset ovat joutuneet lainaamaan rahaa osallistuakseen niihin. Monen elämä, jopa perhe, on joutunut pahoihin vaikeuksiin heidän sotkeuduttuaan nopeaa rikastumista lupaaviin houkutuksiin, jotka lopulta rikastuttavat vain niitä huijareita, jotka näitä kuvioita luovat. Kun joku haluaa vetää sinut mukaan tällaiseen, juokse – niin nopeasti kuin pystyt.