---
title:  Aikarajoituksia Ja Lainaamisen Ehtoja
date:  02/02/2023
---

`Lue 5. Moos. 15:1–5. Mitä Herra jakeiden mukaan vaati kansaltaan?`

Sopusoinnussa muiden 7-vuotissäännösten kanssa (2. Moos. 21:2; 3. Moos. 25:3, 4), joissa orjien, palvelijoiden ja maan asemaa säädeltiin, myös lainaajilla oli tietyt ehdot. Koska velanantajat eivät halunneet antaa velkoja anteeksi, pisin mahdollinen velkakausi oli seitsemän vuotta. Jakeet osoittavat, että Herra välittää taloudellisista asioista, varsinkin kun ne koskettavat toisia israelilaisia. Herra tunnusti velanottokäytännön todellisuuden riippumatta siitä, miten pahoihin vai­keuksiin se johti ihmiset. Hän halusi ihmisten välttävän sitä niin pitkälle kuin mahdollista.

Nykyään monissa maissa ihmiset tarvitsevat kotia ostaessaan lainan, jonka takaisinmaksuaika on 30–40 vuotta. Vaikuttaa siltä, että yksi syy siihen, että talot maksavat niin paljon, ovat juuri näin pitkät asuntolainojen takaisinmaksuajat.

Moni miettii myös, pitäisikö lainata rahaa opintoja varten. Jos joudut lainaamaan rahaa koulutustasi varten, pidä seuraavat asiat mielessäsi. Joudut maksamaan lainan takaisin korkoineen. Yritä siksi saada kaikki avustukset ja stipendit, joihin vain olet oikeutettu. Jos mahdollista, tee työtä ja säästä rahaa. Pyydä vanhemmiltasi apua. Raamatun aikoina vanhemmat antoivat lapsilleen viljelysmaata, jotta nämä voisivat hankkia elantonsa. Tänä päivänä vastaava ”perintö” voisi olla koulutus, joka edistää nuoren itsenäistymistä.

Ihanteellisessa maailmassa ei olisi lainaamista eikä velkaantumista. Koska emme elä ihanteellisessa maailmassa, eteemme tulee hetkiä, jolloin meidän on pakko ottaa lainaa. Varmista siinä tapauksessa, että sopimus on paras mahdollinen ja pienimmällä mahdollisella korolla. Lainaa vain välttämätön summa ja maksa se mahdollisimman pian takaisin, että säästät korkokuluissa. Raamatun taloudellisia asioita koskevia periaatteita seuraamalla voimme melko pitkälle välttää turhan velan ottamisen ja sen rasitteen, joka siitä aiheutuu meille ja perheellemme.

`Jos olet lainannut rahaa, kuinka rehellinen, oikeudenmukainen ja ystävällinen olet ollut velallisiasi kohtaan? Kuinka pärjäisit Jumalan edessä, kun joudut vastaamaan hänelle liiketoimistasi? (Ks. Saarn. 12:14.)`