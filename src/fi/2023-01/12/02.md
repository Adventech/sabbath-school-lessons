---
title:  Uskollisuuden Palkka
date:  19/03/2023
---

`Lue Hepr. 11:6. Mitä tämän jakeen tulisi merkitä meille? Miten meidän tulisi reagoida siihen, mitä siinä sanotaan? Ks. myös Ilm. 22:12; Jes. 40:10 ja Jes. 62:11. Mitä kaikki nämä jakeet opettavat meille?`

Jumalalta tuleva palkka hänen uskollisille lapsilleen on ainutlaatuinen, ja kuten monet hengelliset asiat, se on kenties enemmän kuin me rajallisella ymmärryksellämme voimme käsittää. ”Ihmiskieli ei pysty kuvaamaan vanhurskasten palkintoa. Sen tulevat tuntemaan vain ne, jotka saavat sen nähdä. Rajallinen mieli ei voi tajuta Jumalan paratiisin ihanuutta.” (ST nettiversio 793.)

Jeesus päätti autuuslupauksensa, joilla vuorisaarna alkaa, näihin sanoihin: ”Autuaita olette te, kun teitä minun tähteni herjataan ja vainotaan ja kun teistä valheellisesti puhutaan kaikkea pahaa. Iloitkaa ja riemuitkaa, sillä palkka, jonka te taivaissa saatte, on suuri. Niinhän vainottiin profeettojakin, jotka elivät ennen teitä.” (Matt. 5:11, 12.) Lueteltuaan uskonsankareita Heprealaiskirjeen 11. luvussa kirjeen kirjoittaja aloittaa seuraavan luvun selittämällä, miksi Jeesus suostui kuolemaan ristillä.

”Kun siis ympärillämme on todistajia kokonainen pilvi, pankaamme pois kaikki mikä painaa ja synti, joka niin helposti kietoutuu meihin. Juoskaamme sinnikkäästi loppuun se kilpailu, joka on edessämme, katse suunnattuna Jeesukseen, uskomme perustajaan ja täydelliseksi tekijään. Edessään olleen ilon tähden hän häpeästä välittämättä kesti ristillä kärsimykset, ja nyt hän istuu Jumalan valtaistuimen oikealla puolella.” (Hepr. 12:1, 2.)

`Uskollisuudesta saatu palkinto ei kuitenkaan tarkoita samaa kuin tekojen kautta pelastuminen. Onko kenelläkään meistä tai jollakin Raamatun henkilöistä ollut sellaisia tekoja, jotka olisivat riittävän hyviä tuomaan hänelle jonkinlaista ansiota Jumalan edessä? Ei tietenkään! Juuri tässä ristin merkitys tuleekin esille. Jos olisimme kyenneet pelastamaan itsemme omilla teoillamme, Jeesuksen ei olisi koskaan tarvinnut kuolla ristillä. Sen sijaan pelastuksen on tultava armosta. ”Mutta jos valinta kerran perustuu armoon, se ei perustu ihmisen tekoihin – muutenhan armo ei olisi armo.” (Room. 11:6.) Palkka sitä vastoin on pelkästään Jumalan meidän hyväksemme ja meissä tekemän työn vaikutuksen seurausta.`