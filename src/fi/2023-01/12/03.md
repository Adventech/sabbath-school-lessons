---
title:  Ikuinen Elämä
date:  20/03/2023
---

Ihmisinä meitä odottaa ikuisuus. Raamatun mukaan tämä ikuisuus tulee osaksemme kahdesta vaihtoehdosta jommallakummalla tavalla: joko ikuisena elämänä tai ikuisena kuolemana. Ei ole mitään keskitietä. Ei vähän sitä, vähän tätä. Kyse on joko elämästä tai kuolemasta. Kaikki tai ei mitään.

`Lue Room. 6:23 ja Joh. 3:16. Mitkä vaihtoehdot meille annetaan?`

On vaikea kuvitella kahta vastakkaisempaa vaihtoehtoa kuin elämä tai kuolema. Jos luet tätä, on todennäköistä, että olet jo valinnut ikuisen elämän tai ainakin harkitset sitä. Jumalalla on ainutlaatuinen kyky tehdä juuri niin kuin hän sanoo. Hän pystyy täyttämään kaikki lupauksensa. Meidän tehtävämme on vain uskoa häntä, levätä Jeesuksen ansioiden varassa ja olla uskossa kuuliaisia hänen sanalleen.

`Lue Joh. 14:1–3. Mikä on Herran neuvo meille jakeessa 1? Mitä hän lupaa meille jakeissa 2 ja 3?`

Maanpäällisen työnsä viimeisinä päivinä Jeesus puhui nämä huikeat toivon ja rohkaisun sanat opetuslapsilleen. Ne saisivat opetuslasten mielialan kohoamaan koettelemusten hetkinä ja heidän ollessaan vaarassa lannistua. Sanojen pitäisi toimia samalla tavoin meidänkin kohdallamme. Jeesus tuli taivaasta, palasi sinne ja on luvannut: ”Minä tulen takaisin ja noudan teidät luokseni, jotta saisitte olla siellä missä minä olen.”

Suurin vakuutemme siitä, että Jeesus tulee takaisin, on varmastikin hänen ristinkuolemansa hänen ensimmäisen tulemisensa yhteydessä, sillä jos ei toista tulemista olisi, mitä hyötyä olisi ollut hänen ensimmäisestäkään tulemisestaan? Aivan yhtä varmoja kuin olemme siitä, että Jeesus kuoli puolestamme ristillä, voimme olla siitäkin, että hän tulee takaisin lupauksensa mukaan: ”Tulen sitten takaisin ja noudan teidät luokseni, jotta saisitte olla siellä missä minä olen.” (Joh. 14:3.)

`Mitä sellaista tapahtui Kristuksen ensimmäisessä tulemisessa, mikä tekee toisen tulemisen lupauksen luottamuksen arvoiseksi?`