---
title:  Tilien Selvittäminen
date:  22/03/2023
---

Jeesuksen palvelutyön lähestyessä loppuaan hänen opetuslapsensa kysyivät: ”Sano meille, milloin se kaikki tapahtuu. Mikä on merkkinä sinun tulostasi ja tämän maailman lopusta?” (Matt. 24:3.) Jeesuksen vastaus vie kaksi lukua. Matt. 24. luku kertoo ympärillämme maailmassa näkyvistä merkeistä: sodista, luonnonkatastrofeista jne. Matt. 25. luku puhuu seurakunnan tilasta juuri ennen Jeesuksen toista tulemista. Seurakunnan tilaa kuvataan kolmen kertomuksen kautta, joista yksi on vertaus talenteista. Se kuvaa sitä, miten Jumalan kansa on käyttänyt lahjoja, joita Jumala on sille antanut.

`Lue Matt. 25:14–19. Kuka on se, joka matkustaa kaukaiseen maahan? Kenelle hän uskoo omaisuutensa? Mitä tilityksen teko tarkoittaa (ks. Matt. 25:19)?`

Ajattelemme joskus, että talentit tarkoittavat luontaisia lahjoja, kuten laulunlahjaa, puhelahjaa jne., mutta Luukkaan rinnakkaiskertomuksessa (Luuk. 19:12–24) mainitaan nimenomaan raha ja raha-asioiden hoito. Ellen G. Whitekin sanoo: ”Minulle näytettiin, että vertausta talenteista ei ole ymmärretty täysin oikein. Tämä tärkeä opetus annettiin opetuslapsille viimeisinä aikoina eläviä kristittyjä silmällä pitäen. Talentit eivät edusta vain kykyä saarnata tai opettaa Jumalan sanaa. Vertaus pätee myös ajallisiin varoihin, jotka Jumala on uskonut kansalleen.” (1T 197.)

`Lue Matt. 25:20–23. Mitä Jumala sanoo niille, jotka olivat uskollisia taloudenhoitajia hänen asiansa tukemisessa? Mitä ”herrasi ilojuhlaan” tuleminen tarkoittaa (Matt. 25:23)?`

On luonnollista ajatella, että jollakin toisella on enemmän talentteja kuin meillä, ja siksi hän on suuremmassa vastuussa Jumalalle. Tässä kertomuksessa kuitenkin henkilö, jolla oli vähiten talentteja (rahaa), osoittautui uskottomaksi ja menetti valtakunnan. Sen sijaan, että mietimme toisten velvollisuuksia, keskittykäämme siihen, mitä Jumala on uskonut meille, ja siihen, miten voimme käyttää niitä hänen kunniakseen.

`Miten mahdat pärjätä, kun Jumala tulee selvittämään tilejä kanssasi?`