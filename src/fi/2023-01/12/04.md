---
title:  Uusi Jerusalem
date:  21/03/2023
---

Raamatun kuvaus uudesta Jerusalemista on se, mitä Abraham näki uskossa. ”Abraham odotti sitä kaupunkia, joka on rakennettu vankalle perustalle ja jonka Jumala itse on suunnitellut ja tehnyt.” (Hepr. 11:10.) Uusi Jerusalem on Jumalan mestariteos, joka on rakennettu niitä varten, jotka rakastavat häntä ja pitävät hänen käskynsä. Uusi Jerusalem tulee olemaan Jumalan uskollisten lasten koti taivaassa tuhatvuotiskauden ajan, ja sen jälkeen uudeksi luodun maan päällä koko ikuisuuden ajan. Se on hyvä uutinen niille, jotka eivät halua muuttaa paikasta toiseen. Jumala huolehtii kaikesta. Johanneskin kertoo nähneensä kaupungin: ”Näin, kuinka pyhä kaupunki, uusi Jerusalem, laskeutui taivaasta Jumalan luota juhla-asuisena, niin kuin morsian, joka on kaunistettu sulhasta varten.” (Ilm. 21:2.)

`Lue Ilm. 21. Millaisia asioita meille on luvattu?`

Siellä on niin paljon upeita asioita, että synnin turmelema mielemme, joka kokee tämän maailman todellisuutta, tuskin pystyy kaikkea edes käsittämään. Se, minkä ymmärrämme, täyttää meidät toivolla.

Ensinnäkin, kuten Jeesus asui keskellämme tullessaan lihaksi tähän langenneeseen maailmaan ensimmäisen kerran, samoin hän asuu keskellämme uudessa maassa. Mikä etuoikeus olikaan niillä, jotka saivat nähdä hänet läheltä ja tuntea hänet henkilökohtaisesti! Me saamme tällaisen etuoikeuden uudestaan. Erona on vain se, että tällä kertaa synnin verho ei ole enää vääristämässä sitä, mitä näemme.

Sitten me, joille kyyneleet, suru, murhe ja tuska ovat perin tuttuja asioita, saamme kokea yhden Raamatun suurimman lupauksen toteutumisen: ”[J]a hän pyyhkii heidän silmistään joka ainoan kyyneleen. Kuolemaa ei enää ole, ei murhetta, valitusta eikä vaivaa, sillä kaikki entinen on kadonnut.” (Ilm. 21:4.) Kaikki sellainen, minkä ei ole koskaan pitänytkään olla täällä, on hävinnyt.

Jumalan valtaistuimelta kumpuaa myös kirkas elämän veden virta, jonka molemmilla puolilla kasvaa elämän puu. Jumalan valtaistuin on siellä ja he ”saavat nähdä hänen kasvonsa” (Ilm. 22:4). Lunastetut saavat asua jälleen lähellä Jumalaa.