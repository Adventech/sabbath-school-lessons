---
title:  Ihmisen Kohtalo
date:  07/04/2022
---

`Lue 1. Moos. 3:15–24. Mitä Aadamille ja Eevalle tapahtui syntiinlankeemuksen seurauksena?`

Jumalan käärmeelle antama tuomio on selvästi kirous              (1. Moos. 3:14), mutta hänen tuomionsa miehelle ja naiselle ei ole sitä. Ainoa kohta, jossa sanaa ”kirous” käytetään uudestaan, on silloin, kun puhutaan maasta (1. Moos. 3:17). Jumalalla oli siis toisenlaisia suunnitelmia miehen ja naisen varalle kuin käärmeen varalle. Heille tarjottiin toivoa, jota käärmeelle ei tarjottu.

Koska naisen synti johtui hänen yhteydestään käärmeen kanssa, Jumalan naiselle antama tuomio liittyi käärmeen saamaan tuomioon. Sen lisäksi, että 1. Moos. 3:16 tulee heti 1. Moos. 3:15 jälkeen, näiden kahden profetian yhtäläisyydet selvästi osoittavat, että naista koskeva profetia jakeessa 16 täytyy lukea yhdessä edeltävän jakeen messiaanisen profetian kanssa. Jumalan naiselle antama tuomio, johon kuuluivat raskauden/lastensynnyttämiseen liittyvät vaivat, tuli ymmärtää pelastuksen myönteisestä näkökulmasta (vrt. 1. Tim. 2:14, 15).

Koska miehen synti johtui siitä, että hän kuunteli naista eikä Jumalaa, maa, josta mies on otettu, kirotaan (1. Moos. 3:17). Tämän seurauksena mies joutuu työskentelemään ankarasti (1. Moos. 3:17–19), ja sen jälkeen hän palaa maahan, josta on tullutkin (1. Moos. 3:19). Näin ei ollut koskaan tarkoitettu tapahtuvan. Tämä ei ollut Jumalan alkuperäinen suunnitelma.

On merkityksellistä, että näiden toivottomien kuolemannäkymien keskellä Aadam kääntyy naisen puoleen, jossa hän näkee elämän toivon tämän kyvyssä synnyttää (1. Moos. 3:20). Eli kuolemantuomionkin edessä hän näkee elämän toivon.

Kenen tahansa rakastavan vanhemman tavoin Jumala oli halunnut heille vain hyvää, ei pahaa. Koska he nyt kuitenkin tiesivät pahan, Jumala aikoi tehdä kaikkensa pelastaakseen heidät siltä. Näiden tuomioidenkaan jälkeen ensimmäisten vanhempiemme kaikki toivo ei ollut mennyttä, vaikka he olivat olleet avoimen ja julkean tottelemattomia Jumalaa kohtaan siitä huolimatta, että saivat elää todellisessa paratiisissa, missä heillä ei ollut kerta kaikkiaan minkäänlaista syytä epäillä Jumalaa, hänen sanojaan ja rakkauttaan heitä kohtaan.