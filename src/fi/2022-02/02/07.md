---
title:  Lisäaineistoa
date:  08/04/2022
---

Pohdi elämän puun ja hyvän- ja pahantie- don puun yhteyttä. Molemmat oli sijoitettu paratiisin keskelle (1. Moos. 2:9). Puilla on kuitenkin muutakin yhteistä kuin maantieteellinen sijainti. Koska ihmiset ottivat hyvän- ja pahantiedon puun hedelmää ja olivat näin tottelemattomia, he menettivät pääsynsä elämän puulle eivätkä saaneet enää elää ikuisesti, ainakaan tuossa tilassa. Tähän kätkeytyy syvällinen periaate. Moraalisilla ja hengellisillä valinnoilla on vaikutusta biologiseen elämään, kuten Salomo neuvoi: ”Poikani, älä unohda sitä mitä opetan, pidä kaikki käskyni mielessäsi, sillä ne kartuttavat päiviesi määrää, antavat sinulle elinvuosia ja menestystä.” (Sananl. 3:1, 2.) Sama yhteys nähdään tulevassa taivaallisessa Jerusalemissa, jossa vain elämän puu kasvaa ”kaupungin valtakadulla” (Ilm. 22:2).

”Luodessaan Eevan Jumalan tarkoitus oli, ettei hän jäisi matalammalle eikä myöskään joutuisi ylemmälle tasolle kuin mies, vaan että he olisivat tasavertaiset. Pyhillä aviopuolisoilla ei tullut olla mitään toisistaan riippumattomia harrastuksia, siitä huolimatta että heillä kummallakin oli yksilöllinen ajatus- ja toimintavapautensa. Mutta kun Eeva ensimmäisenä oli langennut syntiin, sanoi Herra hänelle, että Aadamin tuli vallita häntä. Hänen tuli siis olla alamainen miehelleen. Se kuului synnin tuomaan kiroukseen. Monissa tapauksissa tämä kirous on tehnyt naisen osan hyvin surkeaksi ja hänen elämänsä taakaksi itselleen. Mies on näet monessa suhteessa mielivaltaisesti käyttänyt väärin Jumalan hänelle antamaa herruutta. Ääretön viisaus laati lunastussuunnitelman, joka antoi ihmiskunnalle uuden koetusajan.” (1Ta 391, 392.)

**Keskustelunaiheita**

`Jumala otti Aadamin puhutteluun Eedenissä ja esitti tälle kysymyksiä saadakseen tämän huomaamaan syyllisyytensä ja johdattaakseen tämän katumukseen. Sama teema nousee esiin Kainin tapauksessa (1. Moos. 4:9, 10), vedenpaisumuksen (1. Moos. 6:5–8), Babylonin tornin (1. Moos. 11:5) ja Sodoman ja Gomorran yhteydessä (1. Moos. 18:21). Miten ajatus tutkivasta tuomiosta tulee esiin näissä tapauksissa?`

`Miksi Eeva ajatteli, että hyvän- ja pahantiedon puusta syöminen antaisi viisautta? Miten voimme välttää vastaavan virheen omassa elämässämme eli välttää halveksumasta Jumalan sanaa siinä toivossa, että saisimme jotakin parempaa kuin mitä hän on meille tarjonnut?`