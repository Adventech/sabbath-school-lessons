---
title:  Käärme
date:  03/04/2022
---

`Lue 1. Moos. 3:1; 2. Kor. 11:3 ja Ilm. 12:7–9. Kuka on tuo käärme, ja miten hän pettää Eevaa?`

Teksti alkaa sanalla ”käärme”. Lauseopin mukaan lauseen ensimmäinen sana on se, mitä halutaan korostaa. Sanalla ”käärme” on alkutekstissä lisäksi määräinen artikkeli, mikä osoittaa, että kyseessä on hyvin tunnettu hahmo, jonka oletettiin olevan lukijan tiedossa. Tämän olennon todellisuus vahvistetaan siis jo aivan luvun ensimmäisestä sanasta lähtien.

Raamattu toki samastaa käärmeen Jumalan viholliseksi (Jes. 27:1) ja kutsuu tätä ”Paholaiseksi ja Saatanaksi” (Ilm. 12:9). Samoin muinaisessa Lähi-idässä käärmettä pidettiin pahuuden voimien ruumiillistumana.

”Saadakseen suoritetuksi työnsä vaivihkaa saatana valitsi välikappaleekseen käärmeen, joka oli hänen petolliselle toiminnalleen hyvin soveltuva valeasu. Käärme oli silloin viisaimpia ja kauneimpia maan eläimistä. Sillä oli siivet, ja lentäessään ilman halki se näytti niin säihkyvän kirkkaalta kuin olisi tehty kiillotetusta kullasta.” (1AO 34.)

Puhuessaan Paholaisesta, kaikissa sen ilmenemismuodoissa, Raamattu ei puhu vain vertauskuvin. Raamatussa Paholainen on kirjaimellisesti olento, jollaiseksi hänet on kuvattu, ei vain jokin retorinen symboli tai abstrakti periaate, joka kuvaisi pahaa tai ihmisen pimeää puolta.

Käärme ei esittele itseään Jumalan vihollisena. Päinvastoin käärme viittaa Jumalan omiin sanoihin, joita se toistaa ja näyttää kannattavan. Jo aivan alusta asti näemme, että Paholainen pitää Jumalan siteeraamisesta ja kuten myöhemmin tulemme näkemään, lainaa jopa suoraan Jumalan sanaa (Matt. 4:6).

Huomaa myös, ettei käärme ala heti väitellä naisen kanssa, vaan esittää tälle kysymyksen, joka antaa ymmärtää, että hän uskoo siihen, että Herra on ohjeistanut heitä: ”Onko Jumala todella sanonut – –?” (1. Moos. 3:1.) Jo aivan alusta lähtien voimme nähdä, kuinka ovela ja petollinen tämä olento oli ja miten se vielä onnistui petoksessaan.

`Jos Paholainen kykeni pettämään synnitöntä Eevaa Eedenissä, kuinka paljon haavoittuvampia me olemmekaan? Miten voimme parhaiten puolustautua hänen petoksiaan vastaan?`