---
title:  Käärmeen Kohtalo
date:  06/04/2022
---

`”Ja minä panen vihan sinun ja naisen välille ja sinun sukusi ja hänen sukunsa välille: ihminen on iskevä sinun pääsi murskaksi, ja sinä olet iskevä häntä kantapäähän.” (1. Moos. 3:15.) Mitä Herra tässä sanoi käärmeelle ja mikä toivo sanoihin sisältyy?`

Jumala aloittaa tuomionsa käärmeestä, koska se aloitti koko murhenäytelmän. Käärme on myös ainoa olento, joka kertomuksessa kirotaan.

Tämä kohta on eräänlainen luomisen ”kumoaminen”. Siinä missä luominen johti elämään, hyvän arvostamiseen ja siunauksiin, tuomio johtaa kuolemaan, pahuuteen ja kirouksiin – mutta myös pelastuksen toivoon ja lupaukseen. Sen synkän kuvan rinnalle, jossa murskattu käärme syö maan tomua (1. Moos. 3:14), nousee pelastuksen toivo, joka annetaan profetian muodossa. Jo ennen Aadamille ja Eevalle annettuja tuomioita, Herra antaa heille toivon lunastuksesta (1. Moos. 3:15). He olivat kyllä tehneet syntiä ja joutuisivat kärsimään syntinsä tähden, kuolemaankin, mutta kaikesta huolimatta heillä on perimmäinen toivo pelastuksesta.

`Vertaa 1. Moos. 3:15 kohtiin Room. 16:20; Hepr. 2:14 ja Ilm. 12:17. Miten pelastussuunnitelma ja suuri taistelu tuodaan esiin teksteissä?`

Huomaa 1. Moos. 3:15 ja Ilm. 12:17 yhtäläisyydet: lohikäärme (käärme), raivo (viha), jälkeläinen (VKR) (siemen) ja nainen Ilmestyskirjassa (nainen Eedenissä). Suuri taistelu, joka siirtyi syntiinlankeemuksen myötä Eedeniin, tulee jatkumaan ajan loppuun asti. Kuitenkin lupaus Paholaisen kukistumisesta annettiin jo Eedenissä, kun kerrottiin, että hänen päänsä murskattaisiin. Samaan teemaan palataan Ilmestyskirjassa, jossa seikkaperäisemmin paljastetaan Paholaisen lopullinen tuhoutuminen (Ilm. 20:10). Jo alusta asti ihmiskunnalle annettiin toivo siitä, että heille järjestettäisiin tie pois tästä kamalasta murhenäytelmästä, jonka pahuuden tietäminen sai aikaan. Tästä samasta toivosta me kaikki voimme olla osallisia tänään.

`Miksi on lohduttavaa, että Herra aloitti pelastussuunnitelmansa paljastamisen jo Eedenissä?`