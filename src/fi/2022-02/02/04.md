---
title:  Piiloutumista Jumalalta
date:  05/04/2022
---

`Lue 1. Moos. 3:7–13. Miksi Aadam ja Eeva tunsivat tarvetta piiloutua Jumalalta? Miksi Jumala kysyi: ”Missä sinä olet?” Miten Aadam ja Eeva yrittivät puolustella käytöstään?`

Tehtyään syntiä Aadam ja Eeva kokivat itsensä alastomiksi, koska he menettivät kirkkauden asunsa, joka heijasti Jumalan läsnäoloa (ks. Ps. 8:6; vrt. Ps. 104:1, 2). Synti oli vahingoittanut Jumalan kuvaa. Verbiä ”tehdä”, ilmaisussa ”he tekivät itselleen vyöverhot” (1. Moos. 3:7, VKR), oli tähän asti käytetty vain Luojasta puhuttaessa (1. Moos. 1:7, 16, 25 jne.). Aivan kuin ihmiset olisivat syrjäyttäneet Luojan yrittäessään peitellä syntiään. Tällaisen Paavali tuomitsee yrityksenä saavuttaa vanhurskaus tekojen kautta (Gal. 2:16).

Kun Jumala lähestyy heitä, hän esittää heille retorisen kysymyksen ”Missä sinä olet?” (1. Moos. 3:9). Kysymys on samankaltainen kuin se, jonka Jumala esittää Kainille (1. Moos. 4:9). Tietysti Jumala tiesi vastauksen kysymyksiin. Hän esitti ne syyllisten itsensä takia auttaakseen heitä tajuamaan, mitä he olivat tehneet ja johtaakseen heidät katumukseen ja pelastukseen. Heti kun ihmiset tekivät syntiä, Herra alkoi toimia heidän pelastuksensa ja lunastuksensa puolesta.

Tapahtumasarja heijastelee ajatusta tutkivasta tuomiosta, joka alkaa sillä, että tuomari kuulustelee syyllistä (1. Moos. 3:9) valmistellakseen tätä tuomiota varten (1. Moos. 3:14–19). Hän tekee sen myös kutsuakseen tätä parannukseen, joka johtaa pelastukseen (1. Moos. 3:15). Sama teema löytyy kaikkialta Raamatusta.

Alkuun Aadam ja Eeva yrittävät molemmat väistää syytteet syyttämällä toisia. Aadam vastaa Jumalan kysymykseen, että vika oli naisessa, jonka Jumala hänelle antoi (1. Moos. 3:12) – nainen johti hänet tekemään näin. Kaikki oli naisen syytä (ja epäsuorasti myös Jumalan), ei miehen itsensä.

Eeva puolestaan vastaa, että käärme petti häntä. Heprean kielen verbi n¨¡ª±a¡·, ’pettää’ (1. Moos. 3:13), tarkoittaa sitä, että luodaan jollekin vääriä odotuksia ja saadaan hänet uskomaan, että hän tekee oikein (2. Kun. 19:10; Jes. 37:10; Jer. 49:16, VKR).

Aadam syytti naista hedelmän antamisesta (osittain totta), ja Eeva käärmettä pettämisestä (osittain totta). Loppujen lopuksi he olivat kuitenkin molemmat syyllisiä.