---
title:  Kielletty Hedelmä
date:  04/04/2022
---

`Lue 1. Moos. 2:16, 17 ja 1. Moos. 3:1–6 (ks. myös Joh. 8:44). Vertaa toisiinsa Jumalan käskyä Aadamille ja käärmeen sanoja naiselle. Mikä ero niissä on?`

Huomaa Jumalan Aadamin kanssa käymän keskustelun (1. Moos. 2:16, 17) ja Eevan käärmeen kanssa käymän keskustelun yhtäläisyydet. Ikään kuin käärme olisi ottanut Jumalan paikan ja tiennyt asiat paremmin kuin hän. Ensin käärme esittää vain kysymyksen, jolla vihjaa, että nainen on kenties ymmärtänyt Jumalan väärin. Sitten Paholainen avoimesti kyseenalaistaa Jumalan tarkoitusperät ja asettuu tätä vastaan.

Paholaisen hyökkäys kohdistui kahteen asiaan: kuolemaan ja tietoon hyvästä ja pahasta. Vaikka Jumala oli selvästi sanonut, että tottelemattomuutta seuraisi varma kuolema (1. Moos. 2:17), Paholainen sen sijaan esitti, että he eivät kuolisi, ja lähestulkoon väitti, että ihmiset ovat kuolemattomia (1. Moos. 3:4). Jumalan kieltäessä syömästä hedelmää (1. Moos. 2:17) Paholainen kannusti syömään sitä, sillä silloin heistä tulisi Jumalan kaltaisia (1. Moos. 3:5).

Paholaisen väitteet kuolemattomuudesta ja Jumalan kaltaisuudesta vakuuttivat Eevan niin, että hän söi hedelmää. Heti kun nainen päätti olla tottelematon ja syödä kiellettyä hedelmää, hän alkoi käyttäytyä kuin Jumala ei enää olisi läsnä, kuin hän olisi itse ottanut Jumalan paikan. Teksti antaa viitteitä tällaisesta persoonallisuuden muutoksesta. Eeva käytti Jumalan kieltä. Eevan arvio kielletystä hedelmästä – hän näki ”että puun hedelmät olivat hyviä” (1. Moos. 3:6) – muistuttaa Jumalan arviota luomistyöstään: ”Jumala näki, että niin oli hyvä” (1. Moos. 1:10, 12 jne.).

Näihin kahteen kiusaukseen, kiusaukseen olla kuolematon ja olla Jumalan kaltainen, pohjautuvat muinaisten egyptiläisten ja kreikkalaisten uskontojen käsitykset kuolemattomuudesta. Ihmiset uskoivat kuolemattomuuden olevan jumalallinen ominaisuus, ja heidän halunsa saavuttaa se velvoitti heitä etsimään jumalallista asemaa. Kuin varkain ajattelutapa tunkeutui juutalais–kristillisiin kulttuureihin ja synnytti uskon kuolemattomaan sieluun, johon tänäkin päivänä monissa kirkkokunnissa uskotaan.

`Kuinka ymmärryksemme ihmisluonnosta ja kuolleiden tilasta tarjoaa meille vahvan suojan sielun luontaista kuolemattomuusoppia vastaan?`