---
title:  Yksi Kieli
date:  26/04/2022
---

`Lue 1. Moos. 11:1–4. Miksi koko maailman kansat olivat niin innokkaita saavuttamaan yhtenäisyyden?`

Ilmaus ”koko maailma” viittaa pieneen määrään ihmisiä, jotka elivät vedenpaisumuksen jälkeen. Syy heidän kokoontumiselleen on selvästi ilmoitettu: he haluavat rakentaa tornin, joka ulottuu taivaaseen asti (1. Moos. 11:4). Heidän todellinen tavoitteensa on ottaa Jumalan, Luojan, paikka. Kansan aikeiden ja toimien kuvauksessa on kaikuja Jumalan aikeista ja toimista luomiskertomuksessa: ”He sanoivat” (1. Moos. 11:3, 4; vrt. 1. Moos. 1:6, 9, 14 jne.); ”tehkäämme” (1. Moos. 11:3, 4, VKR; vrt. 1. Moos. 1:26). Heidän aikeensa on selvästi ilmaistu: ”tehkäämme itsellemme nimi” (1. Moos. 11:4, VKR) – ilmaus, jota käytetään yksinomaan Jumalasta (Jes. 63:12, 14, VKR).

Babylonin tornin rakentajat hellivät epätervettä tavoitetta syrjäyttää Jumala, Luoja. (Tiedämme, kuka tuon ajatuksen takana oli. Ks. Jes. 14:14.) Vedenpaisumuksen muistolla oli varmasti osuus projektin aloittamiseen. He rakensivat korkean tornin selviytyäkseen uudesta tulvasta, jos sellainen tulisi, vastoin Jumalan lupausta. Vedenpaisumuksen muisto on säilynyt, joskin muuntuneena, babylonialaisessa perinteessä, jossa on Babylonin kaupungin rakentamiseen liittyen mainintoja siitä. Pyrkimys ylöspäin taivaisiin asti syrjäyttämään Jumala on todellakin se henki, joka on Babylonille ominaista.

Tästä syystä Babylonin torni on tärkeä aihe myös Danielin kirjassa. Viittaus Sineariin, Babylonin tornin tapahtumapaikkaan (1. Moos. 11:2), toistuu Danielin kirjan alussa, jossa määritellään paikka, jonne Nebukadnessar oli tuonut Jerusalemin temppelin esineistön (Dan. 1:2). Monen muun Danielin kirjan kohdan tavoin se, että Nebukadnessar pystyttää (todennäköisesti samaiselle tasangolle) kultaisen kuvapatsaan, havainnollistaa hyvin Babylonin henkeä ja mielentilaa. Lopunajan näyissään Daniel näkee saman toistuvan: maan kansat kokoontuvat yhteen liittyäkseen yhdessä Jumalaa vastaan (Dan. 2:43; Dan. 11:43–45; vrt. Ilm. 16:14–16). Tämäkin yritys epäonnistuu.

`Eräs viime vuosisadan ranskalaiskirjailija sanoi, että ihmiskunnan suuri tarkoitus on ”olla Jumala”. Mikä meissä ihmisissä on, kun me Eevasta lähtien (1. Moos. 3:5) olemme aina joutuneet tämän valheen pauloihin?`