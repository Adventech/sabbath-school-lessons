---
title:  ”menkäämme Alas”
date:  27/04/2022
---

`Lue 1. Moos. 11:5–7 ja Ps. 139:7–12. Miksi Jumala tuli alas maailmaa katsomaan? Mikä tapahtuma sai hänet toimimaan näin?`

On ironista, että vaikka ihmiset työskentelivät päästäkseen ylös, Jumalan oli tultava alas heidän luokseen. Jumalan laskeutuminen alas vahvistaa hänen ylivaltansa. Jumala tulee aina olemaan ihmisen ulottumattomissa. Ihmisen ponnistukset nousta Jumalan tasolle ja häntä kohtaamaan taivaaseen ovat hyödyttömiä ja naurettavia. Epäilemättä juuri tästä syystä Jeesus tuli alas meidän luoksemme pelastaakseen meidät; pelastaminen ei olisi muutoin ollut mahdollista.

Näemme ironiaa myös siinä, kun Jumala sanoo: ”katsomaan kaupunkia ja tornia” (1. Moos. 11:5). Jumalan ei tarvinnut tulla alas nähdäkseen (Ps. 139:7–12; vrt. Ps. 2:4), mutta niin hän kuitenkin teki. Tällä korostetaan Jumalan osallistumista ihmiskunnan asioihin.

`Lue Luuk. 1:26–33. Mitä teksti opettaa meille Jumalan laskeutumisesta luoksemme?`

Jumalan laskeutuminen muistuttaa meitä myös uskon kautta vanhurskauttamisen periaatteesta ja siitä, miten Jumalan armo toimii. Vaikka voisimmekin tehdä jotakin Jumalalle, hänen on silti tultava alas kohdatakseen meidät. Eikä se, mitä me teemme Jumalalle, voi johtaa meitä Jumalan luo ja lunastukseen. Sen sijaan se, että Jumala lähestyy meitä, mahdollistaa pelastuksemme. Ensimmäisessä Mooseksen kirjassa puhutaan kahdesti siitä, miten Jumala laskeutui alas, ja vaikuttaa siltä, että näissä kohdissa halutaan välittää ajatusta siitä, miten kiinnostunut Jumala on siitä, mitä täällä tapahtuu.

Tekstin mukaan Herra halusi tehdä lopun kansan syvästä yhtenäisyydestä, joka heidän langenneessa tilassaan voisi johtaa vain yhä lisääntyvään pahuuteen. Siksi hän päätti sekoittaa heidän kielensä, mikä tekisi lopun heidän yhteisistä suunnitelmistaan.

`Millaisen esimerkin Babylonin tornin kertomus antaa ihmisen uhosta ja siitä, miten uhmakkaat teot lopulta epäonnistuvat?`