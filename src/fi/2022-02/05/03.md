---
title:  Ensimmäisen Mooseksen Kirjan Sukuluettelo
date:  25/04/2022
---

Kronologinen tieto Nooan iästä auttaa meitä tajuamaan, että Nooa toimii yhdyslinkkinä ennen vedenpaisumusta ja sen jälkeen eläneiden sivilisaatioiden välillä. Edellisen kertomuksen kaksi viimeistä jaetta (1. Moos. 9:28, 29) vievät ajatuksemme takaisin Aadamin sukuluettelon viimeiseen mainintaan (1. Moos. 5:32). Koska Aadam kuoli, kun Lemek, Nooan isä, oli 56-vuotias, Nooan on täytynyt kuulla Aadamista kertomuksia, jotka hän on voinut edelleen välittää omille jälkeläisilleen ennen ja jälkeen vedenpaisumuksen.

`Lue 1. Moos. 10. Mikä on tämän sukuluettelon tarkoitus Raamatussa? (Ks. myös Luuk. 3:23–38.)`

Raamatun sukuluetteloilla on kolme tarkoitusta. Ensinnäkin ne korostavat Raamatun tapahtumien historiallista luonnetta – sitä, että asiat ovat tapahtuneet oikeille ihmisille, jotka elivät ja kuolivat ja joiden päivät olivat tarkkaan luetut. Toiseksi sukuluettelot osoittavat jatkuvuuden muinaisista ajoista kirjoittajan aikaan asti, mikä luo selkeän linkin menneen ja ”nykyisen” välille. Kolmanneksi ne muistuttavat meitä ihmisten hauraudesta ja synnin kirouksen traagisesta, tappavasta vaikutuksesta kaikkien sukupolvien kohdalla.

Huomaa, että jaottelu haamilaisiin, seemiläisiin ja jafetilaisiin ei noudata selkeitä kriteereitä. 70 kansaa on esikuvana Jaakobin suvun 70 jäsenestä (1. Moos. 46:27) ja Israelin 70 vanhimmasta erämaassa (2. Moos. 24:9). Ajatus 70 kansan ja 70 vanhimman vastaavuudesta kertoo Israelin tehtävästä kansoja kohtaan: ”Kun Korkein jakoi perinnöt kansoille, kun hän erotteli ihmisten lapset, silloin hän määräsi kansojen rajat israelilaisten luvun mukaan.” (5. Moos. 32:8, VKR.) Samoin Jeesus lähettää 70 opetuslasta julistamaan evankeliumia (Luuk. 10:1, VKR).

Tämä tieto näyttää meille suoran linkin Aadamin ja patriarkkojen välillä; he ovat kaikki historiallisia henkilöitä, oikeita ihmisiä Aadamista eteenpäin. Tämä auttaa meitä ymmärtämään myös sen, että patriarkoilla oli suora yhteys todistajiin, joilla oli henkilökohtaisia muistoja näistä muinaisista tapahtumista.

`Lue Matt. 1:1–17. Mitä teksti opettaa meille luettelossa mainittujen henkilöiden historiallisuudesta? Miksi on tärkeää tajuta, että he olivat oikeita ihmisiä?`