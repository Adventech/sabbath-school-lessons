---
title:  Haamin Kirous
date:  24/04/2022
---

`Lue 1. Moos. 9:18–27. Mikä on tämän oudon kertomuksen sanoma?`

Nooan viinitarhassaan tekemässä teossa on kaikuja Aadamin teosta Eedenin puutarhassa. Molemmissa kertomuksissa on sama teema: maan hedelmän nauttiminen, jonka seurauksena päädytään alastomiksi; sitten peittäminen, kirous ja siunaus. Nooa jatkaa langenneen Aadamin historiaa.

Hedelmien päästäminen käymistilaan ei ollut osa Jumalan alkuperäistä luomistyötä. Nooa lankesi, menetti itsehillintänsä ja paljasti itsensä. Se, että Haam ”näki” Nooan alastomuuden, on viittaus Eevaan, joka myös ”näki” kielletyn puun (1. Moos. 3:6). Vaikuttaa siltä, että Haam ei ottanut isänsä alastomuuteen hienotunteista asennetta, vaan kiersi kertomassa siitä, eikä edes yrittänyt hoitaa ongelmaa. Haamin veljet sen sijaan peittivät heti isänsä, jonka Haam oli jättänyt alastomaksi.

Tässä on ennen kaikkea kyse vanhempien kunnioittamisesta. Kyvyttömyys kunnioittaa omia vanhempiaan, jotka edustavat ihmisen omaa menneisyyttä, vaikuttaa kyseisen ihmisen tulevaisuuteen (2. Moos. 20:12; vrt. Ef. 6:2). Siksi Haam sai kirouksen, joka tulisi vaikuttamaan hänen ja hänen poikansa Kanaanin tulevaisuuteen.

On tietysti suuri teologinen virhe ja eettinen rikos käyttää tätä tekstiä rasististen teorioiden oikeuttamiseen. Profetia rajoittuu tiukasti Kanaaniin, Haamin poikaan. Raamatuntekstin kirjoittajalla on mielessään joitakin niistä turmeltuneista tavoista, joita kanaanilaiset harjoittivat (1. Moos. 19:5–7, 31–35).

Lisäksi kirous pitää sisällään lupauksen siunauksesta leikitellen nimellä ”Kanaan”, joka tulee verbistä k¨¡na`, ’vallata’. Valtaamalla Kanaanin Jumalan kansa, siis Seemin jälkeläiset, pääsee luvattuun maahan ja valmistaa tietä tulevalle Messiaalle, joka tekee ”laajaksi Jafetin suvun”, joka saa ”asua myös Seemin majoissa” (1. Moos. 9:27). Tämä on profeetallinen viittaus Jumalan liiton laajenemiseen kaikille kansoille, jotka ottavat vastaan Israelin pelastussanoman maailmalle (Dan. 9:27; Jes. 66:18–20; Room. 11:25). Haamin kirous tulee siunaukseksi kaikille kansoille, myös niille Haamin ja Kanaanin jälkeläisille, jotka ottavat vastaan Herran tarjoaman pelastuksen.