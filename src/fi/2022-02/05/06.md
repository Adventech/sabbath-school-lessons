---
title:  Maanpakolaisten Lunastus
date:  28/04/2022
---

`Lue 1. Moos. 11:8, 9 ja 1. Moos. 9:1; vertaa 1. Moos. 1:28. Miksi Jumalan aikaansaama hajaannus on lunastavaa?`

Jumalan suunnitelma ja siunaus ihmisiä varten oli se, että he lisääntyisivät ja täyttäisivät maan (1. Moos. 9:1; vrt. 1. Moos. 1:28). Vastoin Jumalan suunnitelmaa Babylonin tornin rakentajat halusivat mieluummin pysytellä yhdessä yhtenä kansana. Yksi syy sille, miksi he halusivat rakentaa kaupungin, oli se, etteivät he hajaantuisi kaikkialle maailmaan (1. Moos. 11:4). He kieltäytyivät muuttamasta muualle ajatellen kenties, että yhdessä he olisivat vahvempia kuin erillään ja hajallaan. Tietyssä mielessä he olivatkin oikeassa.

Valitettavasti he pyrkivät käyttämään yhdistettyä voimaansa pahan edistämiseksi, ei hyvän. He halusivat tehdä itselleen nimen, mikä on vahva osoitus heidän ylimielisyydestään ja ylpeydestään. Aina kun ihmiset avoimen kapinallisina Jumalaa kohtaan haluavat tehdä itselleen nimen, voimme olla varmoja, ettei tarina tule päättymään hyvin.

Siksi Jumalan tuomio heidän selvään uhmakkuuteensa oli hajottaa heidät kaikkialle maailmaan (1. Moos. 11:9), juuri niin kuin he eivät olisi tahtoneet tapahtuvan.

On mielenkiintoista, että nimi Babylon, joka tarkoittaa ’jumalten porttia’, on samaa sukua verbille b¨¡lal, joka tarkoittaa ’sekoittaa’ (1. Moos. 11:9). Koska he halusivat saavuttaa ”Jumalan oven” ajatellen olevansa itse jumalia, he päätyivät hämmennyksen tilaan ja paljon voimattomammiksi kuin mitä he olivat siihen asti olleet.

”Baabelin miehet olivat päättäneet perustaa Jumalasta riippumattoman hallituksen. Heidän joukossaan oli kuitenkin eräitä Herraa pelkääviä, jotka jumalattomat olivat petollisesti houkutelleet puolelleen. Näiden uskollisten tähden Herra viivytteli tuomioittensa täytäntöönpanoa ja antoi ihmisille aikaa todellisen luonteensa ilmaisemiseen. Kun tämä tuli ilmi, Jumalan lapset koettivat käännyttää jumalattomia, mutta nämä olivat yhteisvoimin keskittyneet taivasta uhmaavaan hankkeeseensa. Ellei sitä olisi keskeytetty, he olisivat syösseet maailman moraalittomuuteen jo sen alkuvaiheessa. Heidän liittonsa perustui kapinaan, ja heidän valtakuntansa pyrkimyksenä oli itsekorotus, eikä Jumala päässyt siinä hallitsemaan eikä saamaan kunnioitusta.” (1AO 104,105.)