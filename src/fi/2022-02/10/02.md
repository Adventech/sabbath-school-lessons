---
title:  Paini Jumalan Kanssa
date:  29/05/2022
---

Labanin luota lähdettyään Jaakob saa pian uuden kokemuksen Jumalan kanssa. Tietäen, että hänen veljensä Esau on tulossa häntä vastaan neljänsadan miehen kanssa (1. Moos. 32:7), Jaakob rukoilee hartaasti Herraa, vaikka tunnustaakin, että ”en ole ansainnut sitä suurta hyvyyttä ja armoa, jota olet osoittanut minulle, palvelijallesi” (1. Moos. 32:11). Jaakob oli todella alkanut ymmärtää paremmin, mistä armossa oli kyse.

Miten Jumala vastasi hänelle?

`Lue 1. Moos. 32:23–32 ja Hoos. 12:4, 5. Mikä on tämän hämmästyttävän kertomuksen hengellinen merkitys?`

Jaakob on ymmärrettävästi ahdistunut kaikesta, mitä tapahtuu, ja tehtyään voitavansa perheensä suojelemiseksi, hän leiriytyy yöksi. Silloin hänen kimppuunsa hyökkää ”mies”     (1. Moos. 32:25). Tämä on nimitys, jolla voi olla erityinen merkitys, joka viittaa Jumalan läsnäoloon (ks. Jes. 53:3). Daniel käytti samaa nimitystä puhuessaan taivaallisesta pappi Mikaelista (Dan. 10:5); samoin Joosua käytti tätä nimitystä kuvatakseen Herran sotajoukon päällikköä, joka oli Herra (JHWH) itse (Joos. 5:13–15).

Jaakobille on täytynyt kesken kamppailun selvitä, että hän kamppailee itsensä Jumalan kanssa, sillä hän sanoo: ”En päästä sinua, ellet siunaa minua.” (1. Moos. 32:27). Jaakobin epätoivoinen tarrautuminen Jumalaan ja se, että hän kieltäytyy päästämästä tätä, paljastavat myös hänen hartaan toiveensa saada anteeksi ja päästä sovintoon Herransa kanssa.

”Nyt Jaakob käsitti selvästi syntinsä johtuneen siitä, että hän oli turvautunut petokseen saadakseen esikoisuuden. Hän ei ollut luottanut Jumalan lupauksiin vaan oli omin ponnistuksin koettanut aikaansaada sen, minkä Jumala olisi toteuttanut omalla ajallaan ja tavallaan.” (1AO 181.)

Todiste siitä, että Jaakob oli saanut anteeksi, oli hänen nimensä muuttaminen. Vanha nimi oli muistuttanut hänen synnistään; uusi nimi muistuttaisi hänen voitostaan. ”Silloin mies sanoi: ’Sinua ei pidä enää sanoa Jaakobiksi, vaan Israeliksi, sillä sinä olet kamppaillut Jumalan ja ihmisten kanssa ja voittanut.” (1. Moos. 32:29.)

`Mikä on ollut oma kokemuksesi Jumalan kanssa kamppailemisesta? Mitä se tarkoittaa ja miksi on tärkeää, että meillä joskus on tällainen kokemus?`