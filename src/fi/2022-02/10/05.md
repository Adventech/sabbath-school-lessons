---
title:  Vallitseva Epäjumalanpalvelus
date:  01/06/2022
---

`Lue 1. Moos. 34:30–35:15. Mitä jakeet opettavat aidosta Jumalan palvonnasta?`

Heti kun Jaakob on valittanut pojilleen siitä, että nämä ovat vaarantaneet hänen rauhansa kanaanilaisten kanssa  (1. Moos. 34:30), Jumala kehottaa Jaakobia jättämään Sikemin ja palaamaan Beteliin uudistamaan liittonsa. Herra käskee Jaakobia rakentamaan sinne alttarin.

Jumalan käskyn jälkeen seuraava muistiin merkitty asia on se, että Jaakob pyytää väkeään hylkäämään kanaanilaisepäjumalat, joita oli otettu mukaan Sikemin kaupungin ryöstössä, ja jumalankuvat, jotka Raakel oli varastanut (1. Moos. 31:19, 32). Kaikki tämä on ratkaisevaa ajatuksessa liitosta Jumalan kanssa.

Epäjumalia oli säilytetty ja ehkä palvottukin Jaakobin Jumalaan sitoutumisesta huolimatta. Ei riittänyt, että Jaakob jätti Sikemin paetakseen kanaanilaisvaikutteita. Hänen oli hankkiuduttava eroon leirin sisällä ja oman väkensä sydämissä olevista epäjumalista.

Katumukseen kuuluu muutakin kuin fyysinen siirtyminen paikasta toiseen tai seurakunnasta toiseen. Tärkeintä on, että me Jumalan armossa pyrimme puhdistamaan epäjumalanpalveluksen sydämestämme, riippumatta siitä missä asumme, koska meillä on taito tehdä epäjumalia lähes mistä vain.

Kun Jaakob tottelee Jumalaa ja tekee tämän käskyn mukaan, Jumala puuttuu peliin ja saattaa ”ympäristön kaupunkien asukkaat kauhun valtaan” (1. Moos. 35:5) niin, että nämä eivät uskalla hyökätä Jaakobin kimppuun. Sitten ”Jaakob ja koko hänen väkensä” (1. Moos. 35:6) ovat valmiita palvomaan Jumalaa, sillä perhe on nyt yhtenäinen. Jaakob antaa paikalle nimen El-Betel tikapuu-unensa muistoksi ja merkiksi siitä, että jonkin aikaa poikki ollut yhteys taivaan ja maan välillä on jälleen korjattu.

Paikan nimessä painotetaan tällä kertaa Betelin Jumalaa pikemmin kuin paikkaa itseään. Täällä Jumala muistuttaa Jaakobia tämän uudesta nimestä Israel (1. Moos. 35:10) ja siunaa tämän kaksoislupauksella. Jaakobia siunattiin ensinnäkin hedelmällisyydellä. Hänen kauttaan messiaaninen siemen säilyisi ja hänestä saisivat alkunsa monet kansat (1. Moos. 35:11). Toiseksi siunaus vahvisti lupauksen luvatusta maasta (1. Moos. 35:12).