---
title:  Veljekset Kohtaavat
date:  30/05/2022
---

Penuelista, paikasta, joka tarkoittaa ’Jumalan kasvot’ (1. Moos. 32:31) ja jossa Jaakob sai kohdata Jumalan, hän siirtyy eteenpäin kohtaamaan veljensä. 20 vuoden eron jälkeen Jaakob näkee Esaun tulevan vastaan 400 miehen voimin (1. Moos. 33:1). Jaakob on huolissaan ja valmistaa perheensä siihen, mitä saattaa tapahtua.

`Lue 1. Moos. 33. Mikä yhteys on Jaakobin kokemuksilla nähdä Jumalan kasvot Penuelissa ja nähdä veljensä kasvot tässä kohtaamisessa? Miten tämä sama yhteys näkyy omissa suhteissamme Jumalaan ja lähimmäisiin, olivatpa he keitä tahansa?`

Jaakob kumartuu seitsemän kertaa veljensä edessä (1. Moos. 33:3), jota hän kutsuu useaan kertaan herrakseen (1. Moos. 33:8, 13, 15, VKR). Itseään hän kutsuu Esaun palvelijaksi     (1.  Moos.  33:5;  vrt.  1.  Moos. 32:5,  19,  21).  Jaakobin  seitsemän kumarrusta liittyvät jollakin tapaa hänen isänsä seitsemään siunaukseen (1. Moos. 27:27–29). Kumartaessaan Esaulle Jaakob peruuttaa isänsä siunauksen koskien sitä, että kansakunnat kumartaisivat häntä (1. Moos. 27:29).

Vaikuttaa siltä, että Jaakobin tarkoituksena oli maksaa velkansa veljelleen ja palauttaa tälle se siunaus, jonka hän oli varastanut tältä. Kun Esau näki veljensä, hän odotusten vastaisesti juoksi Jaakobin luo, ja tappamisen sijaan ”suuteli häntä, ja he itkivät” (1. Moos. 33:4).

Myöhemmin Jaakob sanoi Esaulle: ”– – olen tullut sinun eteesi niin kuin käydään Jumalan eteen – –.” (1. Moos. 33:10.) Syy Jaakobin epätavallisille sanoille on se, että hän ymmärsi Esaun antaneen hänelle anteeksi. Heprean verbi r¨¡ts¨¡, ’osoittaa suosiollisuutta’, (1. Moos. 33:10, VKR) on teologinen termi, jolla viitataan uhriin, joka on otollinen Jumalalle, ja jonka hän anteeksiantonsa merkkinä kelpuuttaa (3. Moos. 22:27; Aam. 5:22).

Jaakobin kokemus Jumalan anteeksiannosta Penuelissa, jossa hän näki Jumalan kasvot, toistuu nyt hänen kokemuksessaan veljensä anteeksiannosta, jonka hän samastaa Jumalan kasvojen näkemiseen. Jaakob saa toisen Penuel-kokemuksen. Ensimmäinen kokemus valmisti häntä tähän toiseen. Jaakob on saanut anteeksi Jumalalta ja omalta veljeltään. Hänen on täytynyt nyt ymmärtää syvemmin kuin ennen armon merkitys.