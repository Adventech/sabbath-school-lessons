---
title:  Raakelin Kuolema
date:  02/06/2022
---

`Lue 1. Moos. 35:15–29. Mitä muita suruja Jaakob kohtasi ongelmista kärsivässä perheessään?`

Kun Jaakob lähtee Betelistä, kolme tapahtumaa jättävät jälkensä hänen loppumatkaansa kohti luvattua maata: Jaakobin viimeinen poika syntyy; Raakel kuolee; ja Jaakobin esikoinen Ruuben makaa Jaakobin sivuvaimon kanssa. Teksti ei kerro, miksi Ruuben teki jotakin näin pahaa, mutta voi olla, että hän halusi häpäistä Jaakobin nuorimman pojan syntymän ja alentaa Raakelin muiston. Emme tiedä.

Jaakobin viimeisin poika syntyy lähellä Betlehemiä (1. Moos. 35:19), joka on osa luvattua maata. Syntymä on Jumalan lupauksen ensimmäinen täyttymys Israelin tulevaisuutta koskien. Puhuessaan Raakelille kätilö profeetallisesti käyttää samoja sanoja, joilla Jumala rauhoitteli Abrahamia: ”Älä pelkää.” (1. Moos. 35:17, VKR; vrt. 1. Moos. 15:1.)

Kuoleva Raakel antoi pojalleen nimen Benoni, ’tuskan poika’, mutta Jaakob muuttaa nimen Benjaminiksi, joka merkitsee ’oikean käden poika’. Kenties Jaakob halusi viitata tällä etelän ilmansuuntaan ilmaistakseen toivoaan, jonka pani luvattuun maahan ja siihen, mitä Jumala oli luvannut tehdä heille siellä.

Näihin aikoihin Ruuben on seksuaalisessa yhteydessä Bilhan, isänsä sivuvaimon ja Raakelin orjattaren kanssa  (1. Moos. 35:25; 1. Moos. 30:3). Emme tiedä, miksi Ruuben toimi näin, mutta sekin on merkki ihmisen turmeltuneisuudesta.

Yllättäin Jaakob ei reagoi mitenkään tähän rikkomukseen, vaikka hänelle kerrotaan siitä (1. Moos. 35:22). Ehkä Jaakob luottaa siihen, että Jumala täyttää sanansa siitä synnistä ja pahuudesta huolimatta, jota hänen ympärillään tapahtuu.

Juuri tämä uskonopetus sisältyy luetteloon Jaakobin 12 pojasta, joista tulee Israelin kansan esi-isiä (1. Moos. 35:22–26). He eivät aina olleet miellyttäviä ja ystävällisiä ihmisiä, kuten tulemme näkemään. Silti kaikista ongelmista ja jopa pahuudesta huolimatta Jumalan tahto tulisi täyttymään tämän perheen kautta, olivatpa sen asiat kuinka sekaisin tahansa.

`Jumalan lopulliset tarkoitukset täyttyvät ihmisten virheistä huolimatta. Mitä tapahtuisi, jos ihmiset olisivat yhteistyössä Jumalan kanssa ja tottelisivat häntä? Miten paljon vähemmällä kärsimyksellä, stressillä ja viivytyksellä Jumalan tahto toteutuisikaan?`