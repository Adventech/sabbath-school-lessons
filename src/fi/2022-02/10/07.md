---
title:  Lisäaineistoa
date:  03/06/2022
---

Lue Ellen G. White, Alfa ja omega, osa 1, s. 178–185 tai Patriarkat ja profeetat, s. 175–182.

”Jaakobin kokemus tuona painiskelun ja ahdistuksen yönä kuvaa sitä koetusta, joka Jumalan kansan on kestettävä vähän ennen Kristuksen toista tulemista. – –

Tällaista Jumalan lapset saavat kokea lopullisessa taistelussaan pahuuden valtoja vastaan. Jumala tulee koettelemaan heidän uskoaan, kestävyyttään ja luottamustaan siihen, että hän on voimallinen vapauttamaan heidät. Saatana koettaa saada heidät kauhistumaan siitä ajatuksesta, että heidän tapauksensa on toivoton ja että heidän syntinsä ovat liian suuret anteeksiannettaviksi. He tuntevat syvästi vajavaisuutensa, ja kun he muistelevat elämänsä vaiheita, heidän toivonsa raukeaa. Mutta muistaessaan Jumalan armon suuruuden ja oman vilpittömän katumuksensa he vetoavat hänen lupauksiinsa, jotka hän on Kristuksen kautta antanut avuttomille, katuville syntisille. He eivät menetä uskoaan, vaikkei heidän rukouksiinsa heti vastatakaan. He turvaavat Jumalan voimaan, samoin kuin Jaakob tarttui kiinni enkeliin, ja sanovat sydämensä syvyydestä: ’En päästä sinua, ellet siunaa minua.’ – –

Kuitenkin Jaakobin vaiheet vakuuttavat, ettei Jumala hylkää niitä, jotka syntiin langenneina ovat sittemmin todella katuvina palanneet hänen tykönsä. Alistuvaisuudellaan ja luottavalla uskollaan Jaakob sai sen, mitä hän ei pystynyt saamaan taistelemalla omassa voimassaan. Näin Jumala opetti palvelijalleen, että hän saattoi saada kaipaamansa siunauksen vain Jumalan voiman ja armon avulla. Ne jotka elävät viimeisinä päivinä, ovat samassa tilanteessa. Kun vaarat ympäröivät heitä ja epäusko ahdistaa sielua, heidän on kokonaan turvauduttava sovituksen ansioihin. Omin voimin emme pysty aikaansaamaan mitään.” (1AO 183–185.)

**Keskustelunaiheita**

`Miksi Jaakobin heikkous on tilaisuus Jumalan armolle? Miten Jaakobin kokemus liittyy Paavalin sanoihin: ”Juuri heikkona olen voimakas.” (2. Kor. 12:10.)?`

`Miksi luulet, että Raamattu paljastaa niin monia alhaisia yksityiskohtia ihmisten elämästä? Mihin sillä pyritään? Millaisen sanoman me löydämme siitä?`

`Pohtikaa vielä epäjumalanpalvelusta. Mitkä ovat meidän kulttuurimme ja sivistyksemme epäjumalia?`