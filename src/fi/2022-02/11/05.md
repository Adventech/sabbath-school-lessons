---
title:  Joosef Orjana Egyptissä
date:  08/06/2022
---

Palaamme jälleen Joosefin tarinan pariin, jonka Tamarin tapaus ”keskeytti”. Joosef työskentelee nyt orjana henkivartijain päällikölle, joka vastaa kuninkaan virkamiesten vankilasta (1. Moos. 40:3, 4; 1. Moos. 41:10–12).

`Lue 1. Moos. 39. Joosef työskenteli esimiehenä isäntänsä Potifarin alaisuudessa. Mitkä seikat johtivat tällaiseen menestykseen?`

Lähes heti Joosef kuvaillaan menestyväksi mieheksi (1. Moos. 39:2, 3). Hän oli niin hyvä, ja hänen isäntänsä luotti häneen niin, että ”asetti hänet taloutensa hoitajaksi ja uskoi hänen haltuunsa koko omaisuutensa” (1. Moos. 39:4).

Menestys ei kuitenkaan turmele Joosefia. Kun Potifarin vaimo huomaa hänet ja haluaa maata hänen kanssaan, Joosef yksiselitteisesti kieltäytyy ja on mieluummin valmis menettämään työnsä ja turvallisuutensa kuin tekemään niin pahan teon ja rikkomaan Jumalaa vastaan (1. Moos. 39:9). Joosefin kieltäytymisen nöyryyttämänä nainen ilmoittaa valheellisesti palvelijoille ja miehelleen, että Joosef halusi raiskata hänet. Tämän seurauksena Joosef heitetään vankilaan.

Joosef kokee tässä saman kuin me kaikki olemme joskus kokeneet: hänestä tuntuu kuin Jumala olisi hylännyt hänet, vaikka tuossakin vaikeassa ajassa Herra ”oli hänen kanssaan” (1. Moos. 39:21).

Lopulta Herra toimii ja vaikuttaa niin, että Joosef pääsee vankilan päällikön suosioon. Täälläkin, aivan kuten isäntänsä talossa, Herra siunaa Joosefia. Joosef on selvästikin lahjakas mies ja huolimatta entistäkin huonommista olosuhteistaan (aiemminkin hän oli ollut pelkkä orja!) hän pyrkii tekemään parhaansa. Teksti tekee kuitenkin selväksi, että olivatpa hänen lahjansa millaiset tahansa, Jumala oli se, joka antoi hänelle menestyksen. ”Eikä vankilan päällikkö lainkaan valvonut Joosefin toimia, koska Joosef Herran avulla suoritti ne hyvin. Herra antoi Joosefin onnistua kaikessa.” (1. Moos. 39:23.) Kuinka tärkeää onkaan, että kaikki ne, joilla on lahjoja ja jotka ovat ”menestyksekkäitä”, muistavat, mistä ne kaikki tulevat!

`Lue 1. Moos. 39:7–12. Miten Joosef vastusti Potifarin vaimon lähentelyä? Miksi Joosef nimenomaan sanoi, että jos hän suostuisi naisen pyyntöihin hän tekisi syntiä Jumalaa vastaan?`