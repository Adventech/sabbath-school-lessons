---
title:  Lisäaineistoa
date:  10/06/2022
---

Lue Ellen G. White, Alfa ja omega, osa 1, s. 196–206 tai Patriarkat ja profeetat, s. 193–202.

”Varhaisvuosinaan, juuri kun he olivat siirtymässä nuoruudesta miehuuteen, Joosef ja Daniel erotettiin kodistaan ja vietiin vankina pakanamaahan. Erityisesti Joosef oli alttiina niille kiusauksille, jotka liittyvät elämänkohtaloissa tapahtuviin suuriin muutoksiin. Isänsä kodissa hän oli ollut hellästi vaalittu lapsi, Potifarin talossa hän oli ensin orja, sitten luottamusta nauttiva uskottu ja toveri. Hän oli asiainhoitaja, joka oli valmistunut tehtäväänsä opiskelemalla, tekemällä havaintoja ja olemalla tekemisissä ihmisten kanssa. Faraon vankilassa hän oli valtiollinen vanki, väärin tuomittu, vailla puolustuksen toivoa tai vapaaksi pääsyn mahdollisuutta – mutta kansallisen hätätilan vallitessa hänet kutsuttiin sieltä kansakunnan johtoon. Mikä teki hänet kykeneväksi pysymään turmeltumattomana? – –

Joosefia oli lapsena opetettu rakastamaan ja pelkäämään Jumalaa. Hänelle oli isänsä teltassa Syyrian tähtien alla usein kerrottu öisestä näystä Beetelissä, taivaasta maahan ulottuneista tikapuista ja niitä myöten ylös ja alas kulkeneista enkeleistä sekä hänestä, joka ylhäällä olevalta valtaistuimeltaan ilmaisi itsensä Jaakobille. Hänelle oli kerrottu taistelusta Jabbok-virran rannalla, kun Jaakob helmasyntinsä hyljäten pääsi voittajaksi ja sai Jumalan ruhtinaan arvonimen.

Joosefin puhdas ja yksinkertainen elämä hänen paimentaessaan poikasena isänsä karjalaumoja oli suotuisaa sekä fyysisen että henkisen voiman kehitykselle. Seurustelemalla Luojan kanssa luonnon välityksellä ja tutkimalla niitä suuria totuuksia, jotka pyhänä perintönä siirtyivät isältä pojalle, hän sai mielen lujuutta ja horjumatonta periaatteellisuutta.

Elämänsä käännekohdassa, lähtiessään pelottavalle matkalle Kanaanin maan lapsuudenkodistaan kohti Egyptissä odottavaa orjuutta ja katsellessaan viimeistä kertaa kunnaita, jotka kätkivät hänen sukulaistensa teltat, Joosef muisteli isiensä Jumalaa. Hän ajatteli lapsuutensa opetuksia, ja hänen mielensä valtasi päätös osoittautua uskolliseksi – toimia aina taivaan Kuninkaan alamaiselle sopivalla tavalla.” (EK 50–52.)

**Keskustelunaiheita**

`Mitä yhteistä Joosefilla, Danielilla ja Jeesuksella on?`

`Keskustelkaa torstain tutkisteluosuuden lopussa olevasta kysymyksestä. Miten opimme luottamaan Jumalaan silloin, kun asiat eivät käänny parhain päin?`