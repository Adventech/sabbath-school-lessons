---
title:  Perheongelmia
date:  05/06/2022
---

Jaakob on lopultakin asettunut maahan. Siinä missä Iisak oli vain muukalainen, Jaakobista sanotaan, että tämä ”asettui asumaan Kanaaninmaahan” (1. Moos. 37:1, RK 2012). Juuri kun hän oli asettumassa maahan, vaikeudet kuitenkin alkoivat, tällä kertaa hänen oman perhekuntansa sisällä. Riitely ei liittynyt maanomistukseen tai jonkin kaivon käyttöön, vaan se oli lähinnä hengellistä.

`Lue 1. Moos. 37:1–11. Mikä perhedynamiikkaan liittyvä seikka oli saanut Joosefin veljet vihaamaan tätä niin paljon?`

Jo heti alusta ymmärrämme, että Joosef, Jaakobin vanhoilla päivillä saatu poika (1. Moos. 37:3), nautti erikoisasemasta isänsä silmissä, joka rakasti häntä enemmän kuin muita poikiaan (1. Moos. 37:4). Jaakob meni jopa niin pitkälle, että ”teetti Joosefille pitkän, värikkään puvun” (1. Moos. 37:3), prinssin puvun (2. Sam. 13:18), mikä oli osoitus Jaakobin salaisesta aikeesta nostaa Joosef, Raakelin esikoinen, esikoispojan asemaan.

Tulevaisuudessa Jaakobin toiveet todella täyttyivät, sillä Joosef sai lopulta esikoispojan oikeudet (1. Aik. 5:2). Ei siis ihme, että Joosefin veljet vihasivat tätä niin paljon, etteivät voineet enää edes puhua tälle ystävällisesti (1. Moos. 37:4).

Lisäksi Joosef kanteli isälleen veljiensä huonosta käytöksestä (1. Moos. 37:2). Kukaan ei pidä kielijästä.

Joten kun Joosef kertoi unistaan viitaten siihen, että Jumala asettaisi hänet korkeampaan asemaan kuin heidät, ja että he, hänen veljensä, kumartaisivat hänen edessään, veljet vihasivat häntä entistä enemmän. Unien aito profeetallinen luonne vahvistetaan vielä sillä, että ne toistuvat (ks. 1. Moos. 41:32). Vaikka Jaakob avoimesti nuhteli poikaansa (1. Moos. 37:10), hän jäi miettimään tapausta ja sen merkitystä toivoen unien toteutuvan (1. Moos. 37:11). Ehkä syvällä sisimmässään Jaakob ajatteli, että unissa saattaisi olla perää. Hän oli oikeassa, vaikkei mitenkään voinut sitä tietää vielä tuolloin.

`Lue Matt. 20:26, 27. Mikä tärkeä periaate jakeissa paljastetaan? Kuinka voimme omassa elämässämme oppia toteuttamaan sitä?`