---
title:  Juuda Ja Tamar
date:  07/06/2022
---

Kertomus Tamarista kuuluu tähän väliin, sillä häneen liittyvä tapaus saa alkunsa Joosefin Egyptiin myymisen jälkeen (1. Moos. 38:1). Juuda on juuri jättänyt veljensä, mikä viittaa veljesten väliseen erimielisyyteen. Lisäksi tekstissä on koko joukko samoja sanoja ja teemoja kuin edellisessä luvussa, ja siinä on sama teologinen opetus: paha teko muutetaan pelastukseen liittyväksi myönteiseksi tapahtumaksi.

`Lue 1. Moos. 38. Vertaa Juudan käytöstä kanaanilaisen Tamarin käytökseen. Kumpi heistä on vanhurskaampi ja miksi?`

Juuda löytää kanaanilaisvaimon (1. Moos. 38:2), jonka kanssa hän saa kolme poikaa, Erin, Onanin ja Selan. Taatakseen suvun jatkumisen Juuda ottaa esikoiselleen Erille vaimoksi kanaanilaisen Tamarin. Kun Jumala antaa sekä Erin että Onanin kuolla näiden pahuuden tähden, Juuda lupaa viimeisen poikansa Selan Tamarille.

Pian alkaa vaikuttaa siltä, että Juuda on unohtanut lupauksensa. Kun hän sitten vaimonsa kuoleman jälkeen haluaa lohduttaa itseään, Tamar päättää esiintyä porttona pakottaakseen Juudan täyttämään lupauksensa. Koska Juudalla ei ole käteistä, millä maksaa portolle, jota hän ei tunnista, hän lupaa lähettää naiselle myöhemmin vuohen laumastaan.

Tamar vaatii Juudaa antamaan vakuudeksi pantin. Tamar tulee kohtaamisesta raskaaksi. Kun häntä myöhemmin syytetään haureuden harjoittamisesta, hän näyttää syyttäjälle Juudan antaman pantin. Juuda ymmärtää ja pyytää anteeksi.

Tämän surkean tarinan loppu on se, että syntyy kaksospojat, joista toinen on Peres, jonka nimi tarkoittaa ’repeämä’. Jaakobin tavoin hän syntyi toisena, mutta hänestä tuli ensimmäinen. Hänet mainitaan pelastushistoriassa Daavidin (Ruut 4:18–22) ja Jeesuksen Kristuksen (Matt. 1:3) esi-isänä. Tamar on ensimmäinen niistä neljästä naisesta, jotka ennen Mariaa (Matt. 1:16), Jeesuksen äitiä, mainitaan Jeesuksen sukuluettelossa. Tamarin lisäksi mainitaan Rahab (Matt. 1:5), Ruut (Matt. 1:5) ja Urian vaimo (Matt. 1:6).

Kertomuksessa on yksi keskeinen opetus: kuten Jumala pelasti Tamarin armossaan muuttaen pahan hyväksi, samoin hän pelastaa kansansa Jeesuksen ristin kautta. Joosefin tapauksessa hän kääntää Joosefin vaikeudet Jaakobin ja tämän poikien pelastukseksi.