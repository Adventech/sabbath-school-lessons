---
title:  Faraon Unet
date:  09/06/2022
---

`Lue 1. Moos. 40:1–41:36. Millä tavoin faraon unet liittyvät hoviherrojen uniin? Mikä merkitys unien yhtäläisyydellä on?`

Tapahtumien kaitselmuksellinen luonne jatkuu. Ajan kuluessa Joosef asetetaan vastaamaan vangeista, joista kaksi sattuu olemaan faraon entisiä virkamiehiä: ylijuomanlaskija ja ylileipuri (1. Moos. 41:9–11). Heitä molempia vaivaavat unet, joita he eivät voi ymmärtää, sillä paikalla ei ole ketään, joka selittäisi ne (1. Moos. 40:8). Joosef selittää molempien unet.

Virkamiesten tavoin faraokin näkee kaksi unta, joita kukaan ei osaa selittää (1. Moos. 41:1–8). Juuri silloin ylijuomanlaskija onneksi muistaa Joosefin ja suosittelee tätä faraolle (1. Moos. 41:9–13).

Kuten virkamiehiä vaivasivat heidän unensa, faraotakin vaivaa hänen unensa, ja virkamiesten tavoin hän paljastaa ne Joosefille (1. Moos. 41:14–24), joka selittää ne. Kuten virkamiesten unissa, faraonkin unissa esiintyy symbolien vastaavuutta: kaksi seitsemän lehmän joukkoa (lihavat ja laihat) ja kaksi seitsemän tähkän joukkoa (paksut ja ohuet). Ne edustavat kahta seitsemän vuoden jaksoa, joista ensimmäinen jakso on hyvä ja toinen huono. Seitsemän lehmää vastaa niitä seitsemää tähkää, ja molemmissa unissa toistuu sama sanoma, mikä on merkki unien jumalallisesta alkuperästä, kuten Joosefinkin unien kohdalla (1. Moos. 41:32; vrt. 1. Moos. 37:9).

Vaikka Joosef tulkitsee unet faraolle, hän tekee tälle selväksi, että Jumala, Elohim, on se, joka on näyttänyt tälle nämä asiat, jotka hän aikoo tehdä (1. Moos. 41:25, 28). Viesti menee faraolle perille, koska kun hän päättää asettaa virkamiehen valvomaan maata, hän perustelee valintaansa näin: ”Koska Jumala on tämän kaiken sinulle ilmoittanut, ei voi olla toista niin viisasta ja taitavaa miestä kuin sinä. Sinä saat hallita minun valtakuntaani ja koko kansani on toteltava sinun sanaasi.” (1. Moos. 41:39, 40.)

Jumalan ansiosta Joosef siirtyy Potifarin talouden hoitajasta vankilan vastaavaksi valvojaksi ja sieltä koko Egyptin hallitsijaksi. Miten voimallinen kertomus siitä, kuinka kauheiltakin näyttävissä olosuhteissa Jumala johdattaa.

`Miten voimme oppia luottamaan Jumalaan, kun tapahtumat eivät vaikuta vähääkään johdatukselta ja Jumala tuntuu olevan hiljaa?`