---
title:  Jumala Katsoo
date:  16/05/2022
---

`Lue 1. Moos. 22:8, 14, 18. Miten Jumala täytti lupauksensa siitä, että katsoisi itselleen uhrin? Miten hän huolehti asian?`

Kun Iisak kysyi uhrieläimestä, Abraham antoi mielenkiintoisen vastauksen: ”Jumala katsoo kyllä itselleen karitsan polttouhriksi[.]” (1. Moos. 22:8.) Heprean kielen verbimuoto voidaan kuitenkin tulkita tarkoittamaan myös ”Jumala katsoo/tarjoaa itsensä lampaaksi”. Verbiä ”katsoo” (jir¡·eh l¨) käytetään tavalla, joka voi tarkoittaa ”tarjoaa itsensä” (tai kirjaimellisesti ”katsoo itsensä”).

Meille näytetään tässä siis pelastussuunnitelman ydin: Herra itse kärsii ja maksaa itsellänsä meidän syntiemme rangaistuksen!

`Lue Joh. 1:1–3 ja Room. 5:6–8. Miten nämä jakeet auttavat meitä ymmärtämään, mitä ristillä tapahtui ja miten Morian vuoren uhri oli esikuva siitä?`

Morian vuorella, kauan ennen ristiä, uhrioinas, joka ”oli sarvistaan takertunut pensaikkoon” (1. Moos. 22:13), viittasi Jeesukseen. Jeesus on se, jota tässä ”katsotaan”, kuten Abraham myöhemmin selittää ”vuorella, jossa Herra nähdään” (1. Moos. 22:14, kirjoittajan oma käännös.). Jeesus itse viittasi tähän Abrahamin profeetalliseen sanaan: ”Teidän isänne Abraham iloitsi siitä, että saisi nähdä minun päiväni. Hän näki sen ja riemuitsi.” (Joh. 8:56.)

”Jumala käski Aabrahamin surmata poikansa sekä selvittääkseen hänelle evankeliumin todellisuuden että koetellakseen hänen uskoaan. Ankaran koettelemuksensa tuskallisina päivinä hänen sallittiin kärsiä, jotta hän omasta kokemuksestaan voisi käsittää jotakin sen uhrin suuruudesta, jonka ääretön Jumala antoi lunastaakseen ihmisen.” (1AO 137.)

`Miten Morian vuoren tapahtumat auttavat meitä ymmärtämään paremmin, mitä ristillä tapahtui ja mitä Jumala on kärsinyt meidän puolestamme? Miten meidän tulisi vastata siihen, mitä meidän hyväksemme on tehty?`