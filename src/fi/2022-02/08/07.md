---
title:  Lisäaineistoa
date:  20/05/2022
---

Koska Abraham oli erityinen profeetta, jonka kanssa Jumala jakoi suunnitelmansa (1. Moos. 18:17), Jumala astui Abrahamin inhimilliselle alueelle ja teki tälle jollakin tasolla tiettäväksi pelastussuunnitelmansa, joka toteutuisi Jumalan Pojan uhraamisen kautta.

”Iisak oli vertauskuva Jumalan Pojasta, joka uhrattiin maailman syntien edestä. Jumala tahtoi saada Aabrahamin ymmärtämään pelastuksen evankeliumin. Voidakseen tehdä sen ja saada tämän totuuden hänelle todellisuudeksi sekä koetellakseen hänen uskoaan, Hän pyysi Aabrahamia surmaamaan rakkaan poikansa. Kaiken surun ja tuskan tarkoituksena, minkä Aabraham sai kärsiä synkkinä ja pelottavina koetuksen hetkinä, oli langenneen ihmisen hyväksi laaditun pelastussuunnitelman istuttaminen syvällisemmin hänen mieleensä ja ymmärrykseensä. Hänet saatettiin käsittämään oman kokemuksensa perusteella, miten kuvaamaton oli katoamattoman Jumalan itsensäkieltäminen Hänen antaessaan oman Poikansa kuolemaan pelastaakseen ihmissuvun täydelliseltä tuholta. Mikään henkinen piina ei olisi Aabrahamista ollut niin tuskallista kuin se, minkä hän kärsi alistuessaan taivaan määräykseen uhrata poikansa.” (1Ta 334.)

”Aabraham oli tullut vanhaksi ja odotti pian kuolevansa. Kuitenkin hänen oli vielä tehtävä jotakin varmistaakseen jälkeläisilleen annetun lupauksen täyttymyksen. Jumala oli määrännyt Iisakin lakinsa säilyttäjäksi hänen jälkeensä ja valitun kansan isäksi, mutta Iisak oli vielä naimaton. Kanaanin asukkaat olivat ryhtyneet palvelemaan epäjumalia, ja Jumala oli kieltänyt kansaansa menemästä naimisiin heidän kanssaan tietäen, että sellaiset avioliitot johtaisivat luopumukseen. Patriarkka pelkäsi ympäristön vaikuttavan turmelevasti poikaansa. – – Aabrahamin mielestä vaimon valinta hänen pojalleen oli tavattoman tärkeä asia. Hän halusi Iisakin menevän naimisiin sellaisen kanssa, joka ei vieroittaisi häntä Jumalasta. – –

Iisak luotti isänsä viisauteen ja rakkauteen ja jätti asian mielellään hänen hoitoonsa uskoen myös, että Jumala itse johdatuksellaan auttaisi tekemään oikean ratkaisun.” (1AO 154.)

Keskustelunaihe:

Keskustelkaa Abrahamin alttiudesta uhrata Iisak. Mikä kertomuksessa on niin hämmästyttävää ja samaan aikaan häiritsevää?