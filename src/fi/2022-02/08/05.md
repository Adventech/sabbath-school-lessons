---
title:  Vaimo Iisakille
date:  18/05/2022
---

1. Moos. 24 kertoo, miten Iisak saa vaimon Saaran kuoleman jälkeen. Nuo kaksi kertomusta liittyvät toisiinsa.

`Lue 1. Moos 24. Miksi Abraham on huolissaan siitä, ettei hänen poikansa vain avioituisi kenenkään kanaanilaisnaisen kanssa?`

Abraham halusi ostaa maan haudatakseen vaimonsa sinne, koska Jumala oli antanut hänen jälkeläisilleen lupauksen, että he saisivat maan. Samasta syystä Abraham nyt vaati, ettei Iisak saa asettua luvatun maan ulkopuolelle (1. Moos. 24:6–8). Maininnat siitä, että Iisak vei morsiamensa Saaran telttaan ja että hän sai Rebekasta ”lohdun äitinsä kuoleman tuottamaan suruun” (1. Moos. 24:67), viittaavat Saaran kuolemaan ja kertovat Iisakin tuskasta hänen menetettyään äitinsä.

Kertomus on täynnä rukouksia, rukousvastauksia ja runsaita opetuksia Jumalan huolenpidosta ja ihmisen vapaudesta. Kertomus alkaa Abrahamin sanoilla. Hän pyytää palvelijaansa vannomaan ”Herran, taivaan ja maan Jumalan kautta” (1. Moos. 24:3). Näillä sanoilla Abraham tunnustaa Jumalan Luojaksi (1. Moos. 1:1; 1. Moos. 14:19), jolla on suora vaikutus Abrahamin jälkeläisten syntymään – jälkeläisten, joihin itse Messiaskin kuuluu.

Maininnat Herrasta, taivaan Jumalasta, ja enkelistä, joka kulkee palvelijan edellä, viittaavat Herran enkeliin, joka tuli taivaasta pelastamaan Iisakin teurastukselta (1. Moos. 22:11). Jumala, joka hallitsee maailmankaikkeutta, ja Herran enkeli, joka tuli väliin pelastamaan Iisakin, johtavat tässä avioliittoasiassa.

Abraham jättää kuitenkin avoimeksi mahdollisuuden, ettei valittu nainen vastaa myöntävästi Jumalan kutsuun. Niin voimallinen kuin Jumala onkin, hän ei pakota ketään tottelemaan itseään. Vaikka Jumalan suunnitelma Rebekkaa varten on, että tämä seuraa Elieseriä, Rebekalla on edelleen vapaus valita. Hän saattoi kieltäytyä, eikä häntä pakotettaisi matkaan.

Tässä on jälleen esimerkki siitä, miten Jumala on antanut meille vapaan tahdon ja vapauden valita, eikä hän aio tuota vapautta meiltä riistää. Ja kuitenkin siitä huolimatta, että ihmiset vapaata tahtoaan käyttäen tekevät monia kauheita valintoja, voimme luottaa siihen, että lopussa Jumalan rakkaus ja hyvyys tulevat voittamaan.