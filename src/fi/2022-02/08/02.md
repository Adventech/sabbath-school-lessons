---
title:  Morian Vuori
date:  15/05/2022
---

`Lue 1. Moos. 22:1–12 ja Hepr. 11:17. Mikä oli tämän koetuksen tarkoitus? Millaisia hengellisiä opetuksia tästä tapahtumasta löytyy?`

Ensimmäisen Mooseksen kirjan 22. luvusta on tullut maailmankirjallisuuden klassikko, joka on innoittanut teologeja, filosofeja ja taiteilijoita. Jumalan laatiman koetuksen merkitystä on kuitenkin vaikea ymmärtää. Käsky oli ristiriidassa myöhemmin Raamatussa annetun ihmisuhrit kieltävän käskyn kanssa (3. Moos. 18:21), ja se vaikutti järjettömältä, koska Jumala oli antanut Abrahamille Iisakin kautta jatkuvan ikuisen liiton lupauksen (1. Moos. 15:5).

Miksi Jumala koetteli Abrahamia näin voimakkaalla tavalla?

Sana ”koetella” (hepr. n¨¡ss¨¡h) pitää sisällään kaksi vastakkaista ajatusta. Se viittaa ajatukseen tuomiosta, eli sen arvioimisesta, mitä koetellun sydämestä löytyy (5. Moos. 8:2; vrt. 1. Moos. 22:12). Samalla sanaan sisältyy myös vakuutus Jumalan armosta koeteltua kohtaan (2. Moos. 20:18–20).

Abrahamin usko Jumalaan tuo hänet siihen pisteeseen, että hän on vaarassa menettää ”tulevaisuutensa” (menestyksensä). Koska hän luottaa Jumalaan, hän kuitenkin tekee, mitä Jumala pyytää, olipa sen ymmärtäminen kuinka vaikeaa tahansa. Mitä usko on, ellei juuri sitä, että luotamme siihen, mitä emme näe tai täysin ymmärrä?

Uskossa ei ole kysymys meidän kyvystämme antaa tai uhrata Jumalalle jotakin – vaikka sellaisellakin on oma paikkansa (Room. 12:1) – vaan kyvystämme luottaa Jumalaan ja vastaanottaa hänen armonsa ymmärtäen samalla, kuinka ansiottomia itse olemme.

Tämä totuus sai vahvistuksen siinä, mitä seuraavaksi tapahtui. Mitkään Abrahamin teot eivät voineet pelastaa häntä: eivät hänen monet innokkaat toimensa, tuskallinen matkansa poikansa kanssa, ei edes hänen valmiutensa totella ja uhrata Jumalalle elämänsä paras asia. Miksi? Koska Herra itse oli katsonut oinaan uhriksi, joka viittasi ainoaan pelastustoivoon – Jeesukseen.

Abraham ymmärsi armon. Meitä eivät pelasta meidän tekomme Jumalalle, vaan Jumalan teot meidän hyväksemme (Ef. 3:8; vrt. Room. 11:33), vaikka meidät olisi Abrahamin tavoin kutsuttu työskentelemään Jumalalle. Tätä Abrahamin teotkin voimallisesti ilmentävät (Jaak. 2:2–23).