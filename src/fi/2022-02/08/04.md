---
title:  Saaran Kuolema
date:  17/05/2022
---

1. Moos. 22:23 meille kerrotaan Rebekan syntymästä, mikä on johdattelua kertomukseen Iisakin ja Rebekan tulevasta avioliitosta (1. Moos. 24). Samalla tavoin kertomus Abrahamin vaimon, Saaran, kuolemasta ja hautaamisesta (1. Moos. 23) ennakoi Abrahamin tulevaa avioliittoa Keturan kanssa   (1. Moos. 25:1–4).

`Lue 1. Moos. 23. Mikä merkitys kertomuksella Saaran kuolemasta ja hautaamisesta on Jumalan Abrahamille antaman lupauksen täyttymyksessä?`

Se, että Saaran kuolemasta kerrotaan Iisakin uhraamiskertomuksen jälkeen, voi viitata siihen, että tapaus saattoi vaikuttaa Saaraan voimakkaasti. Jollakin tapaa Saaraakin koeteltiin tässä asiassa yhdessä hänen miehensä kanssa, aivan kuten Abrahamin matkojen ja tämän satunnaisten uskosta hairahtumisten yhteydessä (1. Moos. 12:11–13).

Emme tiedä, kuinka tarkan selonteon Saara tapahtumasta  sai. Hän ei ollut sen tyyppinen nainen, joka olisi ollut hiljaa tärkeistä, häntä vaivaavista asioista (vrt. 1. Moos. 16:3–5; 1. Moos. 18:15; 1. Moos. 21:9, 10). Hänen poissaolonsa, vaitiolonsa ja jopa hänen kuolemansa ajoitus tuon dramaattisen tapahtuman jälkeen kertovat enemmän hänen merkityksestään näissä tapahtumissa kuin hänen fyysinen läsnäolonsa. Saaran korkean iän mainitseminen (1. Moos. 23:1), samaan tapaan kuin Abrahaminkin korkean iän huomioiminen (1. Moos. 24:1), osoittaa hänen tärkeän asemansa kertomuksessa.

Saara on itse asiassa Vanhan testamentin ainoa nainen, jonka elinvuosien määrä mainitaan, mikä saattaa viitata hänen osallisuuteensa tapahtumien myöhemmässä käsittelyssä. Se, että luvussa keskitytään Saaran hautapaikan ostamiseen (lähes koko luku käsittelee sitä) pikemminkin kuin hänen kuolemaansa, korostaa yhteyttä luvattuun maahan.

Jo sen eritteleminen, että Saara kuoli ”Kanaaninmaassa” (1. Moos. 23:2), alleviivaa sitä, että hänen kuolemansa kytkeytyy Jumalan lupaukseen kyseisestä maasta. Saara on Abrahamin klaanin ensimmäinen jäsen, joka kuoli luvatussa maassa ja haudattiin sinne. Abrahamin huoli itsestään muukalaisena ja vieraana heettiläisten parissa (1. Moos. 23:4) kertoo siitä, että hän ei ole kiinnostunut vain hautapaikan ostamisesta, vaan ensisijaisesti maahan asettumisesta pysyvästi.