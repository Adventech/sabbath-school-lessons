---
title:  Jaakob Siunaa Joosefin Pojat
date:  21/06/2022
---

Kuoleman lähestyessä Jaakob muistaa aiemman paluunsa Beteliin (1. Moos. 35:1–15), jolloin hän sai Jumalalta uudistetun lupauksen pysyvästä perintömaasta (1. Moos. 48:4). Luvatun maan odotus pitää Jaakobin toivoa yllä hänen tuntiessaan kuoleman lähestyvän. Jaakob siunaa Joosefin kaksi poikaa, mutta liittää siunauksen omaa siementään koskeviin tulevaisuuden lupauksiin.

`Lue 1. Moos. 48. Miksi Jaakob siunaa Joosefin kaksi poikaa, mutta ei muita pojanpoikiaan?`

Joosefin kaksi poikaa, Manasse ja Efraim, ovat ainoat lapsenlapset, jotka Jaakob siunaa. Näin heidät nostetaan lapsenlapsen asemasta pojan asemaan (1. Moos. 48:5). Vaikka Jaakob siunauksessaan antaa etusijan nuoremmalle (Efraim) vanhemman sijaan (Manasse), hänen siunauksensa koskee pohjimmiltaan Joosefia (1. Moos. 48:15).

Näemme tässä henkilökohtaisen todistuksen Jumalan uskollisuudesta menneisyydessä ja hänen lupauksestaan heidän tulevaisuutensa varalle. Jaakob todistaa, että Jumala ”on minut pelastanut kaikesta onnettomuudesta” (1. Moos. 48:16). Jaakob ajattelee Jumalaa myös Betelin Jumalana (1. Moos. 31:13), jonka kanssa hän paini (1. Moos. 32:29) ja joka muutti hänen nimensä Jaakobista Israeliksi (1. Moos. 32:26–29).

Viittaamalla kaikkiin näihin kokemuksiin, joissa Jumala kääntää pahan hyväksi, Jaakob ilmaisee toivonsa siitä, että Jumala pitää huolen hänen pojanpoikiensa tämänhetkisestä elämästä, kuten oli pitänyt Jaakobin ja Joosefinkin kohdalla. Lisäksi Jaakob ajattelee tulevaisuutta, jolloin hänen jälkeläisensä palaavat Kanaaniin. Tästä toivosta kertoo viittaus Sikemiin (1. Moos. 48:22), joka ei ole vain maapalsta, jonka Jaakob oli ostanut (1. Moos. 33:19), vaan myös paikka, jonne Joosefin luut tultaisiin hautaamaan (Joos. 24:32) ja jossa maa jaettaisiin Israelin heimoille (Joos. 24:1). Kaiken tapahtuneen jälkeenkin Jaakob piti mielessään Jumalan lupauksen siitä, että heidän perheensä siunaus tulisi ”siunaukseksi kaikille maailman kansoille” (1. Moos. 12:3).

`Lue Ap. t. 3:25, 26. Miten Pietarin mukaan tämä kohdassa 1. Moos. 12:3 annettu lupaus täyttyi? Miten me olemme saaneet tämän siunauksen?`