---
title:  Jaakob Asettuu Egyptiin
date:  20/06/2022
---

On mielenkiintoista, että kaiken sen lisäksi, mitä Jaakobille oli kerrottu siitä, miten Joosef on elossa Egyptissä, Herra silti antoi hänelle yöllisen näyn (1. Moos. 46:2), jossa hän kehotti Jaakobia lähtemään. Jaakob jättää luvatun maan lähteäkseen juuri Egyptiin – maahan, jota myöhemmin tullaan pitämään paikkana, jonne Jumalan kansa ei halua mennä (5. Moos. 17:16).

`Lue 1. Moos. 47. Mitä hengellisiä totuuksia ja periaatteita löydämme tästä kertomuksesta?`

”Joosef otti viisi veljeään mukaansa esitelläkseen heidät faraolle ja saadakseen tältä maata heidän tulevaksi asuinpaikakseen. Kiitollisena pääministerilleen hallitsija olisi halunnut tarjota heille valtion virkoja, mutta uskollisena Herran palvelijana Joosef koetti varjella veljiään kiusauksilta, joihin he joutuisivat pakanallisessa hovissa. Siksi hän neuvoi heitä suoraan ilmoittamaan ammattinsa, kun kuningas kysyisi sitä. Jaakobin pojat noudattivatkin hänen neuvoaan ja varovaisuussyistä mainitsivat myös tulleensa maahan vain joksikin ajaksi eikä pysyväisesti, varaten itselleen näin oikeuden poistua maasta silloin kun halusivat. Ja niin kuningas asetti heidät asumaan ’maan parhaaseen osaan’, Goosenin maakuntaan.” (1AO 216.)

Viisaasti farao ei myöskään kannusta näitä vierailijoita ryhtymään kerjäläisiksi, jotka eläisivät isäntänsä runsaskätisyyden varassa. Hän kyselee heidän ammatistaan (1. Moos. 47:3), jotta he voisivat sopeutua paremmin uuteen ympäristöönsä. Hän on myös innokas hyödyntämään heidän asiantuntemuksensa ja ehdottaa jopa, että he palvelisivat häntä hänen karjoistaan huolehtivina päällysmiehinä (1. Moos. 47:6).

Sitten, vaikka Jaakob on ulkomaalainen ja alempiarvoinen muukalainen, hän nousee maan johtajan eteen ja siunaa tämän (1. Moos. 47:7). Jaakob, tuo yksinäinen muukalainen, saa siunata faraon, mahtavan Egyptin hallitsijan! Miten tässä näin kävi?

Heprean verbiä `¨¡mad lifnej, ’tuoda eteen’ (1. Moos. 47:7) käytetään tavallisesti papillisissa yhteyksissä (3. Moos. 14:11). Ottaen huomioon sen, että muinaisessa Egyptissä faraolla oli ylipapin asema, tämä tarkoittaa hengellisessä mielessä sitä, että Jaakob oli ylempi Egyptin ylintä pappia, ylempi jopa itse faraota.