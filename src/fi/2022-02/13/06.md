---
title:  Luvatun Maan Toivo
date:  23/06/2022
---

`Lue 1. Moos. 49:29–50:21. Mitä suuria toivon teemoja löytyy Ensimmäisen Mooseksen kirjan päätössanoista?`

Kirjan loppuosa koostuu kolmesta toivontäyteisestä tapauksesta.

Ensinnäkin siellä puhutaan siitä toivosta, että Israel palaa luvattuun maahan. Tekstin kirjoittajana Mooses kuvailee Jaakobin ja Joosefin kuolemat ja hautaamiset tapahtumina, jotka viittaavat luvattuun maahan. Heti siunattuaan Israelin 12 heimoa (1. Moos. 49:28) Jaakob ajattelee kuolemaansa ja käskee poikiensa haudata hänet Kanaaniin, Makpelan luolaan, jonne Saarakin haudattiin (1. Moos. 49:29–31). Kanaania kohti kulkeva hautajaissaattue on enne vuosisatoja myöhemmin tapahtuvasta exoduksesta.

Toiseksi kirjan loppu vahvistaa toivon siitä, että Jumala kääntää pahan hyväksi. Jaakobin kuoleman ja hautaamisen jälkeen Joosefin veljet ovat huolissaan tulevaisuudestaan. He pelkäävät, että Joosef nyt kostaa heille. He tulevat Joosefin luo ja heittäytyvät kasvoilleen maahan hänen eteensä valmiina ryhtymään hänen orjikseen (1. Moos. 50:18). Tämä tuo jälleen mieleen Joosefin profeetalliset unet. Joosef rauhoittelee veljiään käyttäen ilmaisua: ”Älkää olko peloissanne” (1. Moos. 50:19), jolla viitataan tulevaisuuteen (1. Moos. 15:1); sillä sen millä tarkoitettiin pahaa, Jumala käänsi hyväksi (1. Moos. 50:20), hän käänsi tapahtumien kulun ihmishenkien pelastukseksi (1. Moos. 50:19–21; vrt. 1. Moos. 45:5, 7–9). Ihmisten monista epäonnistumisista huolimatta Jumala johtaa ja hallitsee.

Kolmanneksi esitetään toivo siitä, että Jumala pelastaa langenneen ihmiskunnan. Joosefin kuolema on laajempi kertomus kuin mitä kirjan viimeisen jakeen lyhyt maininta antaa ymmärtää. Kummallista kyllä Joosef ei käske haudata luitaan. Sen sijaan hän puhuu tulevasta ajasta: ”Kun Jumala aikanaan johtaa teidät pois täältä, niin viekää minun luuni mukananne.” (1. Moos. 50:25.) Vuosia myöhemmin Joosefin käskyä noudatetaan (2. Moos. 13:19). Luvatun maan toivo, Kanaaninmaa, on vain esikuva lopullisesta pelastustoivosta, kaiken ennallistamisesta uudessa taivaassa ja uudessa maassa (vrt. Ilm. 21:1-4). Tässä on meidän jokaisen lopullinen toivo – toivo, joka on saanut vahvistuksensa Siloan kuolemassa.