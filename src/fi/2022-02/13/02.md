---
title:  Jaakob Muuttaa Joosefin Luo
date:  19/06/2022
---

`Lue 1. Moos. 46. Mikä merkitys on sillä, että Jaakob jättää Kanaaninmaan?`

Lähtiessään Kanaanin kodistaan Jaakob on täynnä toivoa. Vakuutus siitä, ettei hänen enää tarvitsisi nähdä nälkää, ja hyvä uutinen siitä, että Joosef oli elossa, antoivat Jaakobille voiman jättää luvatun maan.

Jaakobin muutossa on kaikuja Abrahamin kokemuksesta, vaikkakin Abrahamin tapauksessa tämä lähti kohti luvattua maata. Jaakob kuulee saman lupauksen, jonka Abraham kuuli Jumalalta: Jumala tekisi hänestä ”suuren kansan” (1. Moos. 46:3; vrt. 1. Moos. 12:2). Tämä Jumalan kutsu muistuttaa myös Jumalan liittoa Abrahamin kanssa. Molemmilla kerroilla Jumala käyttää samoja rohkaisevia sanoja: ”Älä pelkää[.]” (1. Moos. 46:3; vrt. 1. Moos. 15:1.) Sanat sisältävät lupauksen loistavasta tulevaisuudesta.

Kattava lista Israelin lapsista, jotka tulivat Egyptiin, tyttäret mukaan lukien (1. Moos. 46:7), tuo mieleen Jumalan Abrahamille antaman lupauksen hedelmällisyydestä jo silloin, kun tämä oli vielä lapseton. Luku 70 (johon sisältyivät Jaakob, Joosef ja kaksi hänen poikaansa) ilmaisee täydellisyyttä. Koko Israel menee Egyptiin. On merkittävää, että luku 70 (VKR) vastaa myös Nooasta polveutuvien kansojen lukua (1. Moos. 10) tuoden esiin ajatuksen, että kaikkien kansojen kohtalo riippuu Jaakobin matkasta.

Tämä totuus kirkastuu vasta monien vuosien kuluttua, ristin jälkeen, kun on saatu täydempi ilmoitus pelastussuunnitelmasta, joka tietenkin oli tarkoitettu koko ihmiskunnalle, kaikkialla, ei vain Abrahamin jälkeläisille.

Toisin sanoen, olivatpa tätä perhettä, Abrahamin jälkeläisiä, koskevat kertomukset kuinka mielenkiintoisia tahansa ja saatiinpa niistä millaisia hengellisiä opetuksia tahansa, ne on pantu Jumalan sanaan siksi, koska ne ovat osa pelastushistoriaa; ne ovat osa Jumalan suunnitelmaa tuoda lunastus niin monelle kuin mahdollista tällä langenneella planeetalla.

`”Juutalaisen ja kreikkalaisen välillä ei ole eroa. Kaikilla on sama Herra, ja häneltä riittää rikkautta kaikille, jotka huutavat häntä avukseen. Onhan kirjoitettu: ’Jokainen, joka huutaa avukseen Herran nimeä, pelastuu.’” (Room. 10:12, 13.) Mikä Paavalin sanoissa osoittaa evankeliumin yleismaailmallisuuden?`