---
title:  Lisäaineistoa
date:  27/05/2022
---

Jumala valitsi Jaakobin, ei siksi, että tämä ansaitsi sitä, vaan Jumalan armon tähden. Silti Jaakob työskenteli kovasti yrittäen ansaita armoa, mikä on itsessään ristiriitaista. Jos se ansaittaisiin, se ei olisi armoa, vaan kyse olisi teoista (ks. Room. 4:1–5), mikä olisi evankeliumin vastaista. Vasta myöhemmin Jaakob alkoi ymmärtää Jumalan armon merkitystä ja mitä tarkoitti luottaa Jumalaan, elää uskosta ja olla täysin riippuvainen Herrasta. Jaakobin kokemus antaa tärkeän opetuksen kunnianhimoiselle ihmiselle: älä pyri korottamaan itseäsi toisten kustannuksella.

”Jaakob ajatteli ansaita oikeuden esikoisoikeuteen petoksen avulla, mutta joutui pettymään. Hän luuli menettäneensä kaiken: yhteytensä Jumalaan, kotiin, kaikkeen. Siinä tuo pettynyt pakolainen oli. Mutta mitä teki Jumala? Hän katsoi Jaakobin puoleen tämän toivottomassa tilassa. Hän näki tämän pettymyksen ja sen, että siinä oli ainesta, joka voisi tuoda kunniaa Jumalalle. Heti nähtyään Jaakobin tilan Jumala näyttää tälle mystiset tikapuut, jotka edustavat Jeesusta Kristusta. Tässä on mies, joka oli menettänyt yhteytensä Jumalaan. Taivaan Jumala katsoo hänen puoleensa ja hyväksyy sen, että Kristus toimii siltana sen kuilun yli, jonka synti on aiheuttanut. Olemme kenties joskus miettineet: ’Kaipaan taivasta, mutta kuinka voin päästä sinne? En näe mitään mahdollisuutta.’ Näin Jaakobkin ajatteli, ja niin Jumala antoi hänelle näyn tikapuista, jotka yhdistävät maan ja taivaan Jeesuksessa Kristuksessa. Ihminen voi kiivetä noita tikapuita, sillä ne on laskettu maahan asti ja niiden ylimmät astimet ulottuvat taivaaseen saakka.” (1BC 1095).

**Keskustelunaiheita**

`Tarkastelkaa näiden raamatunhistorian henkilöiden luonnetta (Iisak, Rebekka, Jaakob, Esau, Laban, Raakel, Lea). Katsokaa kaikkea sitä valhetta ja petosta, mitä heidän elämäänsä on kuulunut. Mitä tämä opettaa ihmisluonnosta yleensä ja Jumalan armosta?`

`Kun luet kertomusta Jaakobista, mitä todisteita näet siitä, että ajan myötä hänen luonteensa kypsyi ja kasvoi?`

`Millä tavoin itse olemme vaarassa suhtautua uskoomme samanlaisella asenteella kuin Esau esikoisoikeuttaan kohtaan? Miten voimme varmistaa, ettemme koskaan lakkaa rakastamasta ja arvostamasta sitä valoa, jonka Jumala on meille antanut?`