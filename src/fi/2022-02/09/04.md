---
title:  Pettäjää Petetään
date:  24/05/2022
---

`Lue 1. Moos. 29:1–30. Miten ja miksi Jumala sallii Labanin petoksen? Mitä läksyjä Jaakob siitä oppii?`

Ensimmäinen asia, jonka Jaakob näkee saapuessaan määränpäähänsä, on kivi. Ehkä kivi viittasi takaisin Betelin kiveen, joka merkitsi Jumalan läsnäoloa (1. Moos. 28:18, 19). Nyt on kyseessä kaivonkivi, joka tarjoaa Jaakobille mahdollisuuden keskustella Raakelin kanssa. Kun Jaakob kuulee paimenilta, että Raakel on tulossa juottamaan lampaitaan, hän pyytää heitä vierittämään kiven pois kaivolta. Nämä kieltäytyvät, mikä antaa Jaakobille tilaisuuden tehdä se yksin ja esitellä itsensä Raakelille (1. Moos. 29:11).

Raakel juoksi heti kertomaan perheelleen. Tämä Jaakobin ja Raakelin ensimmäinen kohtaaminen oli tuloksekas, sillä Jaakob rakastui Raakeliin (1. Moos. 29:18), jopa niin paljon, että ne seitsemän vuotta, jotka hän työskenteli Labanille saadakseen Raakelin ”tuntuivat hänestä vain muutamalta päivältä” (1. Moos. 29:20).

Seitsemän vuoden jälkeen Jaakobia kuitenkin petetään. Hääyönä hän löytää sängystään Lean, vanhemman sisaren, ei Raakelia. Hyödyntäen juhlien hämmennystä sekä Jaakobin vahvoja tunteita ja haavoittuvuutta Laban onnistui tekemään tällaisen tempun. On kiinnostavaa, että Jaakob käyttää saman ”pettää”-sanan juurta (1. Moos. 29:25), jota Iisak oli käyttänyt kuvaillessaan Jaakobin käytöstä isäänsä ja veljeään kohtaan (1. Moos. 27:35).

Sama periaate löytyy ”koston laista” (lex talionis) – ”silmä silmästä, hammas hampaasta” (2. Moos. 21:24; vrt. 1. Moos. 9:6) – joka pakottaa syyllisen samastumaan uhriinsa, kun hän joutuu kokemaan saman, minkä uhri on kokenut. Se, minkä Jaakob oli tehnyt toiselle, tehtiin nyt hänelle.

Nyt Jaakob ymmärtää, mitä tarkoittaa joutua petoksen uhriksi. On ironista, että Jumala opettaa Jaakobille tämän omasta petoksesta Labanin petoksen kautta. Vaikka Jaakob pettäjänä (1. Moos. 27:12) tietää hyvin, mitä petos tarkoittaa, hän on yllättynyt, kun joutuu itse petoksen uhriksi. Hän kysyy: ”Miksi sinä petit minua?” (1. Moos. 29:25). Kysymys osoittaa, että hän tietää pettämisen olevan väärin.

`Vaikka Jaakob oli pettäjä, häntä itseään petettiin. Miten opimme luottamaan Jumalaan silloinkin, kun emme näe oikeuden toteutuvan?`