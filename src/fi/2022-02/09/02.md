---
title:  Jaakob Ja Esau
date:  22/05/2022
---

`Lue 1. Moos. 25:21–34. Vertaa Jaakobin ja Esaun erilaisia persoonallisuuksia. Mitkä Jaakobin ominaisuudet tekivät hänestä Iisakin siunauksen arvoisen?`

Jo äitinsä kohdusta asti Jaakob ja Esau olivat erilaisia ja taistelivat toisiaan vastaan. Esauta kuvaillaan vahvaksi metsästäjäksi, joka piti vainioilla juoksentelemisesta, Jaakob nähdään pehmeänä persoonana, joka viihtyi teltassa mietiskellen. Heprean sana t¨¡m, ’rauhallinen’, ’hiljainen’, ’lempeä’, on sama sana, jota käytetään Jobista ja Nooasta, mutta joka heidän kohdallaan on käännetty nuhteettomaksi (Job 1:8; 1. Moos. 6:9).

Ero poikien luonteessa tulee entistä ilmeisemmäksi heidän vartuttuaan (1. Moos. 27:1–28:5). Kun Esau saapuu kotiin väsyneenä ja nälkäisenä, Jaakob keittää hänelle linssejä. Esaulle välitön, näkyvä ja tuntuva ruoasta saatu tyydytys juuri sillä hetkellä on tärkeämpää kuin tulevaisuudessa saatava siunaus, joka liittyi esikoisoikeuteen (vrt. Hepr. 12:16, 17).

”Aabrahamille annetut ja hänen pojalleen vahvistetut lupaukset olivat Iisakin ja Rebekan toiveiden suurena kohteena. Myös Eesau ja Jaakob tunsivat nämä lupaukset. Heitä opetettiin pitämään esikoisoikeutta hyvin tärkeänä, koska siihen sisältyi aineellisen varakkuuden perimisen lisäksi myös hengellinen etuisuus. Sen saanut toimi perheensä pappina, ja hänen sukuhaarastaan tulisi maailman Vapahtaja.” (1AO 161.)

Jaakobille, toisin kuin veljelleen, tuleva siunauksen hengellinen merkitys on hyvin tärkeä. Kuitenkin myöhemmin äitinsä yllytyksestä (ks. 1. Moos. 27) Jaakob avoimesti ja tarkoituksella pettää isäänsä käyttäen petoksen yhteydessä jopa nimeä ”Herra, sinun Jumalasi” (1. Moos. 27:20). Hän turvautui tällaiseen kauheaan petokseen hyvän asian saamiseksi.

Seuraukset olivat traagiset. Ne lisäsivät monia uusia ongelmakerroksia tähän jo valmiiksi ongelmista kärsivään perheeseen.

`Jaakob halusi jotakin hyvää ja arvokasta ja se oli ihailtavaa (varsinkin hänen veljensä asenteeseen verrattaessa). Hän käytti kuitenkin petosta ja valheita haluamansa saamiseksi. Miten voimme välttää samanlaisen ansan, jossa päädymme tekemään pahaa jonkin hyvän päämäärän saavuttamiseksi?`