---
title:  Jaakob Lähtee
date:  26/05/2022
---

Tässä kertomuksessa Jaakob – joka oli pettänyt isäänsä ja veljeään saadakseen esikoisoikeuden ja varastanut Iisakilta siunauksen, joka oli tarkoitettu tämän vanhimmalle pojalle – pysyy kuitenkin passiivisena Labania kohtaan ja palvelee tätä uskollisesti. Jaakob tietää varsin hyvin, että hänen appensa on pettänyt häntä, ja silti hän antaa asian olla. Jaakob olisi voinut kapinoida tai ainakin vastustaa Labania tai neuvotella hänen kanssaan. Hän ei kuitenkaan tehnyt näin.

Kun Raakel saa ensimmäisen pojan, Joosefin, Jaakob on lopultakin palvellut Labania 14 vuotta (1. Moos. 30:26) ja miettii nyt Labanin luota lähtöä palatakseen luvattuun maahan. Jaakob haluaisi tehdä työtä oman perheensä hyväksi (1. Moos. 30:30).

`Lue 1. Moos. 30:25–32. Mitä tässä tapahtuu ja millaista järkeilyä Jaakob käyttää? Mikä on Labanin vastaus?`

Jaakobin kiertotie ja poissa kotoa vietetty aika oli ollut hyvin pitkä. Tuskin hänen alkuperäiseen suunnitelmaansa oli kuulunut viettää niin pitkää aikaa poissa omasta maastaan, mutta elämäntapahtumat pitivät hänet poissa sieltä vuosien ajan. Nyt on aika palata kotiin, ja millaisen perheen kanssa hän pääseekään palaamaan.

Samaan aikaan Jaakobin luonnoton alistuminen viittaa siihen, että hän on kenties muuttunut – ymmärtänyt uskon läksyn. Jaakob odottaa Jumalan merkkiä. Vasta kun Jumala puhuu Jaakobille, tämä päättää lähteä.

Jumala paljastaa itsensä Jaakobille Betelin Jumalana ja hän käskee tätä jättämään Labanin talon ja palaamaan perheensä luo (1. Moos. 31:13). Jumala käyttää samoja sanoja, joita hän käytti kutsuessaan Abramia jättämään asuinsijansa ja isänsä kodin (1. Moos. 12:1).

Myös Labanin ja tämän poikien asenne auttoi Jaakobia näkemään, että nyt oli aika lähteä (1. Moos. 31:1, 2). ”Jaakob olisi lähtenyt viekkaan sukulaisensa luota jo ajat sitten, ellei olisi pelännyt Eesaun kohtaamista. Nyt hänestä tuntui, että vaara uhkasi häntä Laabanin poikien taholta, jotka pitivät hänen rikkauttaan omanaan ja kukaties yrittäisivät väkivalloin päästä siihen käsiksi.” (1AO 175.)

Niinpä Jaakob otti perheensä ja omaisuutensa ja lähti. Näin alkoi uusi vaihe Jumalan liittokansan suuressa kertomuksessa.