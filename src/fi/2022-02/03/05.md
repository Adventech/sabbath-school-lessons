---
title:  Kainin Rangaistus
date:  13/04/2022
---

`Lue 1. Moos. 4:9–16. Miksi Jumala kysyy: ”Missä on veljesi Abel?” Mikä yhteys on Kainin synnillä ja sillä, että hänestä tuli kodittomana harhaileva pakolainen (1. Moos. 4:12)?`

Jumalan kysymyksessä Kainille on samoja kaikuja kuin hänen kysymyksessään Aadamille: ”Missä sinä olet?” Kysymysten samankaltaisuus viittaa siihen, että Eedenissä tehdyllä synnillä ja tällä synnillä on yhteys: jälkimmäinen (Kainin) synti oli seurausta edeltävästä (Aadamin) synnistä.

Kain tosin ei halua myöntää syntiään, vaan kieltää sen. Aadam ei toiminut näin, vaikka yrittikin vierittää vastuuta itseltään. Kain sitä vastoin avoimesti uhmaa Jumalaa, eikä Jumala aikaile haastaa Kainia tämän rikoksesta. Kun Jumala esittää kolmannen kysymyksen: ”Mitä olet tehnyt?” (VKR), hän ei odota vastausta. Hän muistuttaa Kainia siitä, että hän tietää kaiken, sillä Abelin veri huutaa hänelle maasta (1. Moos. 4:10). Tämä kielikuva tarkoittaa, että Jumala tietää murhasta ja aikoo reagoida siihen. Abel makaa maassa. Tällä on suora yhteys syntiinlankeemukseen ja Aadamille annettuun ennustukseen (1. Moos. 3:19).

`Lue 1. Moos. 4:14. Mikä merkitys Kainin sanoilla ”minä joudun pois kasvojesi edestä” on?`

Koska Abelin veri virtasi maahan, maa kirottiin uudelleen      (1. Moos. 4:12). Kain tuomittiin maanpakolaiseksi, kauas Jumalasta. Vasta kun Kain kuulee Jumalan tuomion, hän tajuaa Jumalan läsnäolon merkityksen; ilman sitä hän pelkää henkensä puolesta. Vieläpä kylmäverisen veljesmurhan ja sitä seuraavan uhmakkuuden jälkeenkin Jumala osoittaa Kainille armoa niin, että vaikka tämä ”lähti pois Herran kasvojen edestä” (1. Moos. 4:16), Herra silti tarjosi tälle suojan. Sitä, mikä tuo merkki oli (1. Moos. 4:15), meille ei ole kerrottu, mutta joka tapauksessa Kain sai sen Jumalan armosta.

`”Minun täytyy piiloutua kasvojesi edestä” (1. Moos. 4:14, RK 2012). Mitä Jumalalta pitää piilotella? Miten murheellinen tilanne kenelle tahansa! Mikä on ainoa tapa, jolla me syntiset voimme välttää tällaisen kohtalon?`