---
title:  Ihmisten Pahuus
date:  14/04/2022
---

`Lue 1. Moos. 4:17–24. Mikä oli Kainin perintö ja kuinka hänen rikoksensa avasi tien yhä lisääntyvälle pahuudelle ihmisten keskuudessa?`

Kainin lapsenlapsenlapsenlapsenlapsi Lemek viittaa Kainin rikokseen oman rikoksensa yhteydessä. Kainin ja Lemekin rikosten vertaileminen on opettavaista. Siinä missä Kain on hiljaa rikoksestaan, Lemek tuntuu kehuskelevan rikoksillaan ilmaisten ne jopa lauluna (1. Moos. 4:23, 24). Siinä missä Kain pyytää Jumalan armoa, Lemek ei tee niin. Jumala kostaa Kainin puolesta seitsenkertaisesti, mutta Lemek uskoo, että hänen puolestaan kostetaan 77 kertaa (1. Moos. 4:24), mikä viittaa siihen, että hän on hyvin tietoinen syyllisyydestään. Kain on yksiavioinen; Lemek on ensimmäinen, joka ryhtyy moniavioiseksi: hän ”otti itselleen kaksi vaimoa” (1. Moos. 4:19). Tällainen pahuuden kiihtyminen vaikuttaa vääjäämättä Kainista polveutuviin sukupolviin.

Heti Kainin sukulinjan pahuuden kuvauksen jälkeen Raamattu kertoo uudesta tapahtumasta, joka on Kainin sukulinjan kehityssuunnan vastainen. ”Aadam yhtyi taas vaimoonsa, ja tämä synnytti pojan.” (1. Moos. 4:25.) Eeva antoi pojalle nimen Set ilmaisten näin, että Jumala oli suonut hänelle uuden jälkeläisen Abelin sijaan.

Set-nimen historia alkaa jo ennen Abelia. Se on johdettu heprean verbistä `¨¡ª±¨©t, ’minä panen’ (1. Moos. 3:15), jota käytettiin messiaanisen profetian antamisen yhteydessä. Messiaaninen siemen kulkee Setin sukulinjassa. Kerrottuaan Setin syntymästä Raamattu antaa Setistä alkavan messiaanisen sukuluettelon (1. Moos. 5:3), joka Henokin (1. Moos. 5:21) ja Metuselahin mainiten päättyy lopulta Nooaan (1. Moos. 6:8).

Ilmaus ”Jumalan pojat” (1. Moos. 6:2, VKR) viittaa Setin sukulinjaan, sillä heidän oli määrä säilyttää Jumalan kuva          (1. Moos. 5:1, 4). Toisaalta ilmauksella ”ihmisten tyttäret”            (1. Moos. 6:2) näyttäisi olevan negatiivinen merkitys, ikään kuin Jumalan kuvan jälkeläisiä verrattaisiin ihmisten kuvan jälkeläisiin. Näiden ”ihmisten tyttärien” vaikutuksesta Jumalan pojat ”ottivat näistä vaimoikseen keitä halusivat” (1. Moos. 6:2), mikä kertoo ihmiskunnan ottamasta väärästä suunnasta.

`Lue 1. Moos. 6:1–5. Miksi meidän on Jumalan avulla tehtävä kaikkemme poistaaksemme synnin elämästämme?`