---
title:  Kain Ja Abel
date:  10/04/2022
---

`Lue 1. Moos. 4:1, 2. Mitä jakeet kertovat meille kahden pojan syntymästä?`

Ensimmäinen asia, jonka kirjoittaja mainitsee heti Aadamin ja Eevan Eedenin paratiisista karkottamisen jälkeen, on lapsen syntymä. Hepreankielisessä alkutekstissä sana ”Herra” (JHWH) liittyy suoraan sanaan ”mies”, kuten seuraava kirjaimellinen käännös osoittaa: ”Minulla on mies Herra.” (Biblia 1776.) Englanninkielisessä International Standard Version -raamatunkäännöksessä tämä kohta kuuluu: ”Olen synnyttänyt miespuolisen lapsen – Herran.”

Tämä kirjaimellinen käännös antaa ymmärtää, että Eeva muistaa saamansa messiaanisen lupauksen (1. Moos. 3:15) ja uskoo synnyttäneensä Pelastajansa, Herran. ”Vapahtajan tuleminen oli ennustettu jo Eedenissä. Kun Aadam ja Eeva ensi kerran kuulivat lupauksen, he luulivat sen pian täyttyvän. Riemuiten he tervehtivät esikoistaan toivoen hänen olevan Lunastaja.” (4AO 22.)

Kain saakin suurimman huomion tässä kertomuksessa. Sen lisäksi että hän on esikoinen – poika, jota hänen vanhempansa lähes ”jumaloivat” – hän on tässä luvussa veljeksistä ainoa, joka puhuu. Myös Eeva kommentoi innoissaan Kainin syntymää, mutta Abelin syntyessä hän ei sano mitään, tai ainakaan mitään, mitä olisi kirjattu muistiin. Kertoja yksinkertaisesti toteaa: ”Ja taas hän synnytti pojan – –.” (1. Moos. 4:2, VKR.)

Nimi ”Kain” tulee heprean kielen verbistä q¨¡n¨¡, joka tarkoittaa ’saada/hankkia’. Sana tarkoittaa jonkin arvokkaan ja voimallisen asian haltuunsa saamisesta. Toisaalta taas heprean kielen nimi Hebel, suomeksi Abel, tarkoittaa haihtuvaa ’usvaa’ tai ’henkäystä’ (vrt. Ps. 62:10; Ps. 144:4). Sanasta välittyy ajatus sumeasta epäselvyydestä, tyhjyydestä tai sisällön puutteesta. Samaa sanaa hebel käytetään toistuvasti Saarnaajan kirjassa turhuudesta puhuttaessa. Vaikka emme halua ylitulkita näitä lyhyitä jakeita, kenties niistä kuitenkin välittyy ajatus siitä, että Aadamin ja Eevan toivo oli pantu yksin Kainiin, koska he uskoivat tämän, eikä tämän veljen, olevan luvattu Messias.

`Mitkä asiat elämässä ovat oikeasti hebel, mutta me suhtaudumme niihin kuin ne olisivat tärkeämpiä kuin todellisuudessa ovatkaan?`