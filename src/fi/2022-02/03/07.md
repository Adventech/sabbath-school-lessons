---
title:  Lisäaineistoa
date:  15/04/2022
---

Toistuva ajatus siitä, että Henok ”vaelsi Jumalan yhteydessä” (1. Moos. 5:22, 24, RK 2012), tarkoittaa sitä, että hänellä oli läheinen ja päivittäinen yhteys Jumalaan. Henokin henkilökohtainen suhde Jumalaan oli niin erityinen, että ”Jumala otti hänet luokseen” (1. Moos. 5:24). Ilmaus on ainutlaatuinen Aadamin sukuluettelossa eikä se tue ajatusta välittömästä kuolemanjälkeisestä elämästä paratiisissa niille, jotka vaeltavat Jumalan yhteydessä. Huomaa, että Nooakin vaelsi Jumalan yhteydessä (1. Moos. 6:9, VKR), mutta hän kuoli, kuten kaikki muutkin ihmiset Aadam ja Metuselah mukaan lukien. Meille ei kerrota mitään erityistä syytä sille, miksi Henok sai näin erityisen armon. ”Eenokista tuli vanhurskauden saarnaaja, joka julisti kansalle, mitä Jumala oli ilmoittanut hänelle. Ne jotka pelkäsivät Jumalaa, etsivät käsiinsä tämän pyhän miehen, jotta hän opettaisi heitä ja sulkisi heidät esirukouksiinsa. Hän julisti Jumalan sanomia myös julkisesti kaikille, jotka halusivat kuulla varoituksen sanoja. Hän ei rajoittanut toimintaansa vain Seetin jälkeläisiin. Siinä maassa, jonne Kain oli poistunut Herran kasvojen edestä, Eenok Jumalan profeettana kertoi niistä ihmeellisistä tapahtumista, joita hän oli saanut katsella. ’Katso’, hän julisti, ’Herra tulee tuhannen tuhansine pyhinensä tuomitsemaan kaikkia ja rankaisemaan kaikkia jumalattomia kaikista heidän jumalattomista teoistaan’ (Juud. 14,15).” (1AO 67, 68.)

**Keskustelunaiheita**

`Miksi Kain tappoi veljensä? Lue seuraava Elie Wieselin lainaus: ”Miksi hän teki sen? Ehkä hän halusi pysyä ainoana: ainoana lapsena, vanhempiensa kuoltua, ainoana miehenä. Ainoana, kuten Jumala on ainoa, ja kenties ainoana Jumalan paikalla. – – Kain tappoi tullakseen Jumalaksi. – – Jokainen, joka pitää itseään Jumalana päätyy tappamaan ihmisiä.” – Eliel Wiesel, Messengers of God: Biblical Portraits and Legends (New York: Random House, 1976), s. 58. Miten voimme olla varovaisia siinä, ettemme heijasta Kainin asennetta, vaikka emme menisikään niin pitkälle, että tappaisimme ketään?`

`Vertaa ennen vedenpaisumusta eläneiden ihmisten elinikää (1. Moos. 5) patriarkkojen elinikään. Miten selittäisit tämän ihmisten eliniän lyhenemisen? Miten tällainen rappeutuminen on ristiriidassa nykyaikaisen darvinismin kanssa?`