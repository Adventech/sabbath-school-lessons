---
title:  Rikos
date:  12/04/2022
---

`Lue 1. Moos. 4:3–8. Mikä johti Kainin tappamaan veljensä? Ks. myös 1. Joh. 3:12.`

Kainin reaktio oli kahtalainen: ”Kain suuttui kovin ja hänen katseensa synkistyi.” (1. Moos. 4:5.) Kainin viha kohdistui, siltä näyttää, sekä Jumalaan että Abeliin. Hän oli vihainen Jumalalle, koska ajatteli olevansa epäoikeudenmukaisuuden uhri. Abelille hän oli vihainen siksi, että oli kateellinen tälle. Kateellinen mistä? Pelkästä uhrista? Taustalla vaikutti varmasti muutakin kuin mitä näissä muutamassa jakeessa paljastetaan. Olivatpa ongelmat mitä tahansa, Kain oli synkkämielinen, koska hänen uhriaan ei hyväksytty.

Jumalan kaksi kysymystä (1. Moos. 4:6) liittyivät Kainin kahtalaiseen mielentilaan. Huomaa, että Jumala ei syytä Kainia. Kuten Aadaminkin kanssa, hän esittää kysymyksiä, ei siksi, etteikö hän tiedä vastauksia, vaan koska hän haluaa Kainin katsovan itseään ja ymmärtävän syyn omaan mielentilaansa. Kuten aina, Herra pyrkii pelastamaan langenneen kansansa, silloinkin kun he avoimesti tuottavat hänelle pettymyksen. Esitettyään kysymykset Jumala antaa Kainille neuvoja.

Ensin Jumala kehottaa Kainia tekemään oikein eli käyttäytymään oikealla tavalla. Tämä on Kainille kutsu katua ja muuttaa asennettaan. Jumala lupaa, että Kain hyväksytään ja hän saa anteeksi. Jumala tavallaan sanoo, että Kain saa Jumalan hyväksynnän, mutta Jumalan ehdoilla, ei Kainin.

Sitten Jumala sanoo: ”– – jos et tee [oikein], on synti ovella vaanimassa. Sinua se haluaa, mutta sinun on pidettävä se kurissa.” (1. Moos. 4:7.) Jumalan neuvot paljastavat synnin juuren, joka löytyy Kainista itsestään. Tässä Jumala jälleen neuvoo Kainia yrittäen ohjata tätä oikeaa tietä.

`       Jumalan neuvo koskee sitä, millainen asenne Kainilla tulisi olla syntiä kohtaan, joka on ovella vaanimassa ja haluaa hänet valtaansa. Jumala suosittelee itsehillintää: ”– – sinun on pidettävä se kurissa.” (1. Moos. 4:7.) Sama periaate näkyy Jaakobin tekstissä: ”Jokaista kiusaa hänen oma himonsa; se häntä vetää ja houkuttelee.” (Jaak. 1:14.) Evankeliumi tarjoaa lupauksen paitsi syntien anteeksiannosta myös niiden voittamisesta (ks. 1. Kor. 10:13). Kainilla ei lopulta ollut ketään muuta, jota syyttää synnistään, kuin itseään. Eikö tämä päde meihin kaikkiin?`