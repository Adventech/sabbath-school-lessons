---
title:  Abramin Epäilykset
date:  09/05/2022
---

`Lue 1. Moos. 16:1–16. Miksi Abram ottaa Hagarin, vaikka Jumala oli antanut hänelle lupauksensa? Miten nämä kaksi naista edustavat kahta erilaista uskon asennetta? (Gal. 4:21–31)?`

Kun Abram epäili (1. Moos. 15:2), Jumala yksiselitteisesti vakuutti, että tämä saisi pojan. Vuosia myöhemmin Abramilla ei vieläkään ole poikaa. Jumalan profetiasta huolimatta Abram vaikuttaa menettäneen uskonsa: hän ei enää usko, että voisi saada poikaa yhdessä Sarain kanssa. Sarai kehottaa Abramia turvautumaan tuon ajan yleiseen tapaan ottaa sijainen. Hagar, Sarain palvelijatar, valitaan tehtävään ja suunnitelma onnistuu. On ironista, että ihmisstrategia vaikutti tehokkaammalta kuin luottamus Jumalan lupauksiin.

Kohta, jossa kerrotaan Sarain suhteesta Abramiin, sisältää kaikuja Aadamin ja Eevan kertomuksesta Eedenissä. Molemmissa teksteissä on yhteisiä teemoja (Eevan tavoin Sarai on aktiivinen; Aadamin tavoin Abram on passiivinen) sekä samoja verbejä ja ilmauksia (”kuunnella”, ”ottaa”, ”antaa”). Yhtäläisyydet kertomusten välillä viittaavat siihen, ettei Jumala hyväksynyt tätä toimintaa.

Paavali viittaa tähän kertomukseen vertauskuvana omien tekojen ja armon vastakkaisuudesta (Gal. 4:23–26). Molemmissa kertomuksissa lopputulos on sama: välitön palkinto ihmisteosta, joka ei ole Jumalan mielen mukainen, johtaa myöhemmin vaikeuksiin. Huomaa, että Jumala puuttuu koko kuvauksesta. Sarai puhuu Jumalasta, mutta ei Jumalalle; eikä Jumala puhu kummallekaan heistä. Jumalan puuttuminen on silmiinpistävää, varsinkin kun katsoo, miten hän on edellisessä luvussa ollut niin vahvasti läsnä.

Jumala ilmestyy Hagarille, mutta vasta, kun tämä on lähtenyt Abramin luota. Yllättävä ilmestyminen paljastaa Jumalan läsnäolon, vaikka ihmiset ovat toimineet ilman häntä. ”Herran enkeli” (1. Moos. 16:7) on nimitys, jota usein käytetään Herrasta (1. Moos. 18:1, 13, 22). Nyt Herra tekee aloitteen ja ilmoittaa Hagarille, että tämä synnyttää pojan, Ismaelin, jonka nimi tarkoittaa ’Jumala kuulee’ (1. Moos. 16:11). Kertomus päättyy ajatukseen kuulemisesta, aivan kuten se alkoikin, kun Abram kuuli Sarain sanat ja myöntyi niihin                         (1. Moos. 16:2).

`Miksi meidän on niin helppo osoittaa uskonpuutetta?`