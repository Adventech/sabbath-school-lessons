---
title:  Abrahamin Usko
date:  08/05/2022
---

`Lue 1. Moos. 15:1–21 ja Room. 4:3, 4, 9, 22. Mitä uskon kautta eläminen tarkoitti Abramille? Mikä merkitys oli uhrilla, jonka Jumala Abramilta vaati?`

Jumalan vastaus Abramin huoleen jälkeläisestä (1. Moos. 15:1–3) on, että tämä tulee saamaan pojan ”sinun omasta ruumiistasi” (1. Moos. 15:4, VKR). Profeetta Natan käyttää samanlaista kieltä viitatessaan tulevan messiaanisen kuninkaan siemeneen (2. Sam. 7:12, VKR). Abram vakuuttui ja uskoi Herran lupaukseen (1. Moos. 15:6), sillä hän ymmärsi, että sen täyttyminen ei riippunut hänen vanhurskaudestaan, vaan Jumalan (1. Moos. 15:6; vrt. Room. 4:5, 6).

Ajatus on poikkeuksellinen, varsinkin tuossa kulttuurissa. Esimerkiksi muinaisten egyptiläisten uskonnossa tuomio arvioitiin laskemalla yhteen ihmisen oikeamieliset teot ja vertaamalla niitä Maat-jumalattaren oikeamielisyyteen. Pelastus oli ansaittava.

Jumala kertoo Abramille, millainen uhri tämän tulee toimittaa. Pohjimmiltaan uhri viittasi Kristuksen kuolemaan syntiemme tähden. Ihmiset pelastuvat armosta, Jumalan vanhurskauden lahjana, mitä uhrit symboloivat. Tämä uhriseremonia välitti erityisen sanoman Abramille. Petolintujen hyökkäys ruhojen kimppuun (1. Moos. 15:9–11) tarkoitti, että Abramin jälkeläiset tulisivat kärsimään orjuudesta 400 vuoden (1. Moos. 15:13), neljän sukupolven (1. Moos. 15:16), ajan. Neljännen sukupolven aikana he palaisivat samaan paikkaan (1. Moos. 15:16).

Uhritoimituksen viimeinen osuus on dramaattinen: soihdun lieska liikkui uhrilihojen välissä (1. Moos. 15:17). Tämä ihme tarkoitti, että Jumala oli sitoutunut täyttämään liittolupauksensa maan antamisesta Abramin jälkeläisille (1. Moos. 15:18).

Luvatun maan rajat, ”Egyptin rajapurosta Eufratin suureen virtaan saakka” (1. Moos. 15:18), muistuttavat Eedenin puutarhan rajoista (1. Moos. 2:13, 14). Profetialla tarkoitetaan siis muutakin kuin exodusta ja kotimaata Israelille. Profetia tähyää kauas horisonttiin – pidemmälle kuin aikaan, jolloin Abrahamin jälkeläiset ottavat Kanaanin haltuunsa. Kyse on myös ajan lopussa tapahtuvasta Jumalan kansan pelastumisesta, kun kansa palaa Eedenin puutarhaan.

`Mitä tapahtuu, jos yritämme laskea hyviä tekojamme?`