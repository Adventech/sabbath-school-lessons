---
title:  Lupauksen Poika
date:  11/05/2022
---

Ympärileikkaus koski Ismaelin lisäksi kaikkia Abramin talon miespuolisia (1. Moos. 17:23–27). Sana kol, ’kaikki’, toistuu neljä kertaa (1. Moos. 17:23, 27, VKR). Tätä taustaa vasten Jumala ilmestyy Abrahamille vahvistamaan lupauksensa pojasta, Iisakista.

`Lue 1. Moos. 18:1–15 ja Room. 9:9. Mitä Abrahamin tapa ottaa vieraat vastaan opettaa vieraanvaraisuudesta? Miten selität Jumalan vastauksen Abrahamin vieraanvaraisuuteen?`

Ei ole selvää, tiesikö Abraham, keitä muukalaiset olivat (Hepr. 13:2), vaikka käyttäytyikin heitä kohtaan kuin Herra itse olisi ollut heidän joukossaan. Abraham istui ”telttansa ovella päivän ollessa kuumimmillaan” (1. Moos. 18:1), ja koska vieraat ovat erämaassa harvinaisia, hän todennäköisesti halusi kiihkeästi tavata heitä. Abraham juoksi heitä vastaan (1. Moos 18:2), vaikka oli 99-vuotias. Hän kutsui yhtä vieraista nimellä Adonai, ’Herrani’ (1. Moos. 18:3). Nimeä käytetään usein Jumalasta (1. Moos. 20:4; 2. Moos. 15:17). Hän hääri heidän ympärillään tehden ateriasuunnitelmia (1. Moos. 18:6, 7) ja seisoi heidän vieressään huolehtien heidän tarpeistaan ja ollen valmiina palvelemaan (1. Moos. 18:8).

Abraham antaa innoittavan mallin vieraanvaraisuudesta (Hepr. 13:2). Hänen kunnioittava asenteensa välittää vieraanvaraisuuden filosofiaa. Kunnioituksen ja huolenpidon osoittaminen muukalaisille on paitsi kaunis ja kohtelias ele Raamatun mukaan myös uskonnollinen velvollisuus, joka kohdennetaan ikään kuin Jumalalle itselleen (vrt. Matt. 25:35–40). Jumala samastuu enemmän nälkäisiin ja puutteenalaisiin muukalaisiin kuin anteliaaseen ihmiseen, joka heidät ottaa vastaan.

Jumalan tunkeutuminen ihmisen alueelle osoittaa hänen armoaan ja rakkauttaan ihmistä kohtaan. Tämä Jumalan tulo oli enne Kristuksesta, joka jätti taivaallisen kotinsa ja tulisi ihmispalvelijaksi tavoittamaan ihmiskuntaa (Fil. 2:7, 8). Jumalan tulo tänne on todiste hänen lupauksensa luotettavuudesta (1. Moos. 18:10). Hän näkee Saaran, joka piiloutuu hänen taakseen (1. Moos. 18:10). Hän tietää tämän salaisimmatkin ajatukset (1. Moos. 18:12). Hän tietää tämän naurun ja epäilykset, jotka ovat maaperä, jolla Jumala toteuttaa sanansa.