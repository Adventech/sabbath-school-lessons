---
title:  Loot Sodomassa
date:  12/05/2022
---

`Lue 1. Moos. 18:16–19:29. Miten Abrahamin profeetallinen tehtävä vaikuttaa hänen velvollisuuteensa Lootia kohtaan?`

Abraham on juuri saanut uuden vakuutuksen Jumalan lupaamasta pojasta. Sen sijaan, että olisi iloinnut tästä hyvästä uutisesta, Abraham alkaa käydä Jumalan kanssa kiihkeää keskustelua Lootin kohtalosta Sodomassa. Sen lisäksi, että Abraham on profeetta, jolle Jumala paljastaa tahtonsa, hän on myös profeetta, joka rukoilee jumalattomien puolesta. Heprean kielen ilmaus ”jäi seisomaan Herran eteen” (1. Moos. 18:22, VKR), tarkoittaa rukoilemista.

Abraham haastaa Jumalan ja käy tämän kanssa kauppaa, jotta tämä säästäisi Sodoman, jossa hänen veljenpoikansa asuu. Kaupankäynti aloitettiin 50 vanhurskaasta, sitten tultiin kymmeneen: Jumala säästäisi Sodoman asukkaat, jos kaupungista löytyisi edes 10 vanhurskasta.

Kun kertomus etenee ja kaksi enkeliä tulee varoittamaan Lootia siitä, mitä pian tapahtuu (1. Moos. 19:1–10), näemme kyllä, kuinka sairaiksi ja pahoiksi ihmiset olivat käyneet. Sodoma oli todellakin paha paikka, samoin kuin monet kansat sen ympärillä, mikä olikin yksi syy sille, miksi ne lopulta ajettiin pois maasta (ks. 1. Moos. 15:16).

”Ja nyt Sodoman viimeinen päivä kallistui iltaansa. Koston pilvet varjostivat jo tuota tuomittua kaupunkia. Mutta ihmiset eivät huomanneet sitä. Enkelien tullessa suorittamaan hävitystehtäväänsä kaupungin asukkaat uneksivat onnesta ja nautinnoista.” (1AO 141.)

Lopulta Jumala pelasti vain Lootin, tämän vaimon ja näiden kaksi tytärtä (1. Moos. 19:15); alle puolet kymmenen vanhurskaan vähimmäismäärästä. Vävyt, jotka eivät ottaneet Lootin varoitusta todesta, jäivät kaupunkiin (1. Moos. 19:14).

Sitten kaunis maa tuhottiin. Heprean verbi h¨¡fah, ’tuhota’, esiintyy useita kertoja tässä katkelmassa (1. Moos. 19:21, 25, 29), ja sillä luonnehditaan Sodoman täydellistä tuhoa             (5. Moos. 29:22; Aam. 4:11). Ajatuksena on, että maa on ”kumottu”. Aivan kuten vedenpaisumus ”kumosi” alkuperäisen luomistyön (1. Moos. 6:7), samoin Sodoman tuhoaminen oli Eedenin puutarhan ”kumoamista” (1. Moos. 13:10). Sodoman tuhoamisessa meille annetaan samalla esikuva lopunajan tuhosta (ks. Juud. 7).