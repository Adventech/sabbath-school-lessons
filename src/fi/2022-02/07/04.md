---
title:  Abrahamin Kanssa Tehdyn Liiton Merkki
date:  10/05/2022
---

`Lue 1. Moos. 17:1–19 ja Room. 4:11. Mikä on ympärileikkausriitin hengellinen ja profeetallinen merkitys?`

Edellisessä kertomuksessa (1. Moos. 16) Abramin uskonpuute toi katkoksen hänen hengelliseen matkaansa Jumalan kanssa. Jumala oli tuon ajan hiljaa. Nyt ensimmäisen kerran Jumala taas puhuu Abramille. Hän ottaa uudelleen yhteyden Abramiin ja palauttaa tämän takaisin hetkeen, jolloin hän teki liiton tämän kanssa (1. Moos. 15:18).

Nyt Jumala antaa Abramille merkin liitosta. Tutkijat ovat pitkään keskustelleet ympärileikkauksen merkityksestä, mutta koska ympärileikkausriitti pitää sisällään verenvuodatusta (ks. 2. Moos. 4:25), se voidaan ymmärtää uhrina, joka on merkki siitä, että vanhurskaus on luettu kyseisen henkilön hyväksi (vrt. Room. 4:11).

On merkillepantavaa, että tätä liittoa, jonka merkkinä ympärileikkaus on, kuvataan termein, jotka viittaavat ensimmäiseen messiaaniseen profetiaan (vrt. 1. Moos. 17:7 ja 1. Moos. 3:15). Näiden tekstien välinen yhteys viittaa siihen, että Jumalan lupaus Abramille koskee muutakin kuin hänestä lähtevän kansan fyysistä syntymistä; se sisältää hengellisen pelastuslupauksen kaikille maailman kansoille. Ikuisen liiton lupaus (1. Moos. 17:7) viittaa messiaanisen siemenen työhön, Kristuksen uhriin, joka takaa ikuisen elämän kaikille, jotka sen ja siihen liittyvän uskossa lunastavat (vrt. Room. 6:23 ja Tit. 1:2).

Lupaus ikuisesta tulevaisuudesta näkyy myös Abramin ja Sarain nimien muuttamisessa. Nimet ”Abram ” ja ”Sarai” viittasivat vain heidän sen hetkiseen tilaansa: Abram tarkoittaa ylevyyttä ja kunnioitettavuutta ja Sarai ’prinsessani’. Heidän nimiensä muuttaminen Abrahamiksi ja Saaraksi viittaa tulevaisuuteen: Abraham tarkoittaa ’kansojen paljouden isä’ ja Saara ’ruhtinatar’ (kaikkien). Ironisesti nimi Iisak tarkoittaa ’hän nauraa’. Se on muistutus Abrahamin epäilevästä tai kenties ihmettelevästä naurusta (joka oli ensimmäinen Raamatussa mainittu kerta, kun joku nauraa, 1. Moos. 17:17). Vaikka Abram uskoi sen, mitä Herra oli hänelle luvannut, hän silti taisteli sen kanssa, että eläisi uskonsa ja luottamuksensa todeksi.

`Kuinka opimme jatkamaan uskossa silloinkin, kun kamppailemme uskomme kanssa kuten Abraham?`