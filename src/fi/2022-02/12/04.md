---
title:  Joosef Ja Benjamin
date:  14/06/2022
---

Jaakobin ei ollut helppo sallia Benjaminin, ainoan jäljellä olevan Raakelin kanssa saamansa pojan, lähtöä kotoa. Hän pelkäsi menettävänsä tämän, kuten oli menettänyt Joosefin aiemmin (1. Moos. 43:6–8). Vasta kun kaikki ruoka oli loppunut (1. Moos. 43:2) ja kun Juuda vannoi takaavansa Benjaminin paluun (1. Moos. 43:9), Jaakob lopulta suostui toiseen Egyptin matkaan ja antoi Benjaminin lähteä mukaan.

`Lue 1. Moos. 43. Mikä vaikutus Benjaminin läsnäololla oli tapahtumien kulkuun?`

Benjaminin läsnäolo hallitsi tapahtumia. Kun kaikki veljet seisovat Joosefin edessä, Benjamin on ainoa, jonka Joosef näkee (1. Moos. 43:16). Benjamin on ainoa, jota kutsutaan veljeksi (1. Moos. 43:29). Benjaminia kutsutaan nimellä, mutta muita veljiä ei; heihin viitataan vain sanalla ”miehet” (1. Moos. 43:16).

Joosef kutsuu Benjaminia pojakseen – rauhoittava ilmaus, joka kertoo erityisestä kiintymyksestä (1. Moos. 43:29, VKR; vrt. 1. Moos. 22:8). Joosefin siunaus viittaa armoon (1. Moos. 43:29) muistutuksena siitä, miten hän anoi armoa, jota hänelle ei suotu (1. Moos. 42:21). Joosef osoittaa Benjaminille sitä armoa, jota ei saanut muilta veljiltään.

Joosefin veljet pelkäävät, että heidät heitetään vankilaan palautetun rahan takia, mutta Joosef onkin valmistamassa juhlaa heille Benjaminin läsnäolon kunniaksi. Ikään kuin Benjaminilla olisi lunastava vaikutus koko tilanteeseen. Kun veljekset on asetettu istumaan ikäjärjestyksen ja kunniasääntöjen mukaan, Benjaminille, joukon nuorimmalle, tarjoillaan viisi kertaa enemmän kuin muille veljille (1. Moos. 43:33, 34). Benjaminin suosiminen ei kuitenkaan haittaa veljiä, toisin kuin Joosefin suosiminen isän taholta vuosia aiemmin, mikä oli johtanut heidän kauheisiin tekoihinsa niin velipuoltaan kuin isäänsäkin kohtaan (1. Moos. 37:3, 4).

”Olemalla näin erikoisen suopea Benjaminille hän halusi saada selville, oltiinko tälle nuorimmalle veljelle yhtä kateellisia kuin aikoinaan hänelle. Koska veljet eivät vieläkään tienneet, että Joosef ymmärsi heidän puhettaan, he keskustelivat vapaasti keskenään, ja näin hän saattoi päästä selville heidän todellisista tunteistaan. Vieläkin hän halusi koetella heitä, ja ennen heidän lähtöään hän käski panna oman hopeamaljansa nuorimman veljensä säkin suuhun.” (1AO 211.)