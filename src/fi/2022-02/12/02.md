---
title:  Joosefin Nousu Valtaan
date:  12/06/2022
---

Joosefille faraon unet paljastivat, mitä Jumala oli aikeissa tehdä maassa (1. Moos. 41:28). Joosef ei kuitenkaan pyydä faraota uskomaan Joosefin Jumalaan. Sen sijaan hänen välitön reaktionsa on ryhtyä toimeen. Joosef ehdottaa talousohjelmaa. On kiintoisaa, että farao ottaa käyttöön vain Joosefin taloutta koskevan ehdotuksen. Hän vaikuttaa olevan kiinnostuneempi unen taloudellisesta läksystä kuin sen hengellisestä merkityksestä ja Jumalan osasta unen antajana.

`Lue 1. Moos. 41:37–57. Mikä on Jumalan rooli Joosefin menestyksessä?`

Farao valitsee Joosefin johtajaksi, ei niinkään siksi, että tämä oli selittänyt unet oikein ja paljastanut maahan tulevan ongelman, vaan koska tällä oli ratkaisu ongelmaan ja koska tämän neuvot ”miellyttivät faraota ja hänen hovinsa miehiä” (1. Moos. 41:37). Faraon valinta vaikuttaa olleen enemmän käytännöllinen kuin uskonnollinen. Kuitenkin farao tunnistaa, että Jumalan henki asuu Joosefissa (1. Moos. 41:38), jota hän pitää viisaana ja taitavana (1. Moos. 41:39). Ilmauksella ”viisas ja taitava” luonnehditaan juuri viisautta, jonka Jumala antaa (ks. 1. Moos. 41:33; vrt. 1. Kun. 3:12).

Kaikki tämän raamatuntekstin yksityiskohdat sopivat tuon ajan Egyptin historialliseen tilanteeseen. Poliittisesti se, että farao nimittää Joosefin korkeaksi virkamieheksi, ei ollut epätavallista muinaisessa Egyptissä, jossa on todistettavasti ollut muutamia ulkomaalaisia korkeassa asemassa.

Seuraavat seitsemän vuotta ovat yltäkylläisyyden vuosia ja viljantuotanto niin suurta, ettei sen määrää voinut mitata (1. Moos. 41:49), mikä on merkki yliluonnollisesta huolenpidosta. Viljan vertaaminen hiekkaan meren rannalla (1. Moos. 41:49) paljastaa, että kyse on Jumalan siunauksesta (1. Moos. 22:17). Joosef henkilökohtaisesti heijastaa tuota siunausta omassa hedelmällisyydessään. Runsauden yhtäaikaisuus molemmilla saroilla on todiste siitä, että sama Jumala oli molempien ilmiöiden takana. Joosef saa kaksi poikaa, joiden nimet kertovat Joosefin kokemasta Jumalan huolenpidosta, joka on muuttanut tuskan muiston iloksi (Manasse) ja aiemman kärsimyksen hedelmällisyydeksi (Efraim). Miten vahva esimerkki siitä, kuinka Jumala muutti pahan erittäin hyväksi.