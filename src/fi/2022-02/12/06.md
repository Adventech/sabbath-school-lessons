---
title:  ”minä Olen Joosef, Teidän Veljenne”
date:  16/06/2022
---

`Lue 1. Moos. 45. Mitä opetuksia rakkaudesta, uskosta ja toivosta voimme löytää tästä kertomuksesta?`

Juuri sillä hetkellä, kun Juuda puhui murheesta, joka ”tulisi isäni osaksi” (1. Moos. 44:34), Joosef huusi ja ”ilmaisi itsensä veljilleen” (1. Moos 45:1, VKR). Tätä ilmausta käytetään usein silloin, kun viitataan siihen, miten Jumala paljastaa itsensä  (2. Moos. 6:3, Hes. 20:9). Ilmauksen käyttäminen antaa ymmärtää, että tässä kyseisessä hetkessä myös Jumala paljasti itsensä. Herra oli siis näyttänyt, että hän johdattaa ja hallitsee ihmisten heikkouksista huolimatta.

Joosefin veljet eivät voi uskoa kuulemaansa ja näkemäänsä. Niinpä Joosefin on toistettava: ”Minä olen Joosef, teidän veljenne – –.” (1. Moos. 45:4.) Vasta kuultuaan asian toisen kerran sekä sanat ”jonka te myitte Egyptiin” (1. Moos. 45:4), veljet uskovat.

Sitten Joosef sanoo: ”Jumala lähetti minut – –.” (1. Moos. 45:5.) Viittauksella Jumalaan on kaksi tarkoitusta. Sillä Joosef vakuuttaa veljilleen, että hänellä ei ole pahoja tunteita heitä kohtaan; samalla se on syvällinen uskontunnustus ja toivon ilmaus, koska heidän tekonsa oli välttämätön pelastukseksi monille ja jälkeläisten säilyttämiseksi (1. Moos. 45:7, VKR).

Sitten Joosef kehottaa veljiään palaamaan isän luo ja valmistelemaan tämän Egyptiin lähtöä varten. Hän lähettää kutsun mukana sanoman koskien maata, jossa he saavat asua. He pääsevät rehevistä laitumista kuuluisaan Goseniin ja saavat näin parasta mitä Egyptistä löytyy (1. Moos. 45:18, 20). Joosef huolehtii myös kuljetuksesta lähettäen vaunuja, jotka voivat vakuuttaa Jaakobin siitä, etteivät hänen poikansa valehtele hänelle kokemastaan (1. Moos. 45:27). Jaakob ottaa vaunut näkyvänä todisteena siitä, että Joosef on elossa, ja tämä tieto saa hänen henkensä elpymään (vrt. 1. Moos. 37:35; 1. Moos. 44:29).

Asiat ovat nyt hyvin. Jaakobin 12 poikaa ovat elossa. Jaakobia kutsutaan nyt nimellä Israel (1. Moos. 45:28, VKR), ja Jumalan johdatus on tullut näkyväksi voimallisella tavalla.

`Joosef oli hyvin armollinen veljiään kohtaan. Hänellä oli varaa siihen. Kuinka voimme oppia olemaan armollisia niille, joiden pahat teot meitä kohtaan eivät käänny yhtä hyviksi kuin Joosefin tapauksessa?`