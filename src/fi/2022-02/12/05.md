---
title:  Ennustusmalja
date:  15/06/2022
---

`Lue 1. Moos. 44. Miksi Joosef pani ennustusmaljan Benjaminin säkkiin eikä jonkun toisen veljen säkkiin?`

Tämä kertomus on rinnakkaiskertomus edelliselle. Kuten aiemminkin, Joosef antaa tarkat ohjeet; ja jälleen kerran hän täytättää miesten säkit syötävällä. Tällä kertaa Joosef antaa lisäksi oudon käskyn panna hänen kallisarvoinen maljansa Benjaminin säkkiin.

Tämän johdosta tapahtumat saavat uuden käänteen. Edelliseen veljesten käyntiin oli kuulunut se, että heidän täytyi palata Kanaaniin hakemaan Benjamin mukaansa, nyt heidän täytyy palata Egyptiin kohtaamaan Joosef. Edellisellä kerralla veljet olivat löytäneet kaikki saman asian säkeistään, nyt epäilykset kohdistetaan korostetusti Benjaminiin, jonka hallusta Joosefin malja löytyy. Odottamatta Benjamin, jolla kunniavieraana oli ollut mahdollisuus päästä käsiksi Joosefin maljaan, on nyt epäiltynä ja syytettynä tämän kallisarvoisen esineen varastamisesta. Hän joutuisi vankilaan.

Se, että Joosef käytti ennustusmaljaa ei tarkoittanut, että hän olisi uskonut sen voimaan. ”Hän ei koskaan ollut suoraan väittänyt tietävänsä salattuja asioita vaan halusi heidän uskovan, että hän oli selvillä heidän elämänsä salaisuuksista.” (1AO 212.)

Taikamalja oli Joosefille veruke kääntää veljien ajatukset yliluonnollisiin asioihin ja herättää heidän sydämessään syyllisyys Jumalan edessä. Näin Juuda ainakin tulkitsee Joosefin epäsuoran viestin, sillä hän puhuu syyllisyydestä, jonka Jumala on heissä osoittanut (1. Moos. 44:16). Kallisarvoisen maljan varastaminen myös oikeuttaisi ankaraan rangaistukseen ja näin panisi muiden veljesten ajatukset koetteelle.

Veljesten tunteiden ja reaktioiden voimakkuus on merkillepantavaa. He kaikki yhdessä tuntevat suurta tuskaa peläten, että Benjamin Joosefin tavoin menetetään ja että myös tästä tulee orja Egyptiin, vaikka tämäkin on Joosefin tavoin viaton. Siksi Juuda ehdottaa, että hänet otetaan orjaksi Benjaminin sijasta (1. Moos. 44:33), kuten oinas uhrattiin viattoman Iisakin sijasta (vrt. 1. Moos. 22:13). Juuda tarjoaa itseään uhriksi, sijaiskärsijäksi, jonka tarkoituksena on nimenomaan hoitaa pois se ”murhe”, joka tuhoaisi hänen isänsä (1. Moos. 44:34).