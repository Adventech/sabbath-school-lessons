---
title:  Joosef Kohtaa Veljensä
date:  13/06/2022
---

`Lue 1. Moos. 42. Mitä tapahtui? Miten tapahtumat paljastavat Jumalan johdatuksen ihmisten pahuudesta ja väärinkäytöksistä huolimatta?`

Nälänhätä pakottaa Jaakobin lähettämään poikansa Egyptiin viljan ostoon. Jaakob tekee asiassa aloitteen (1. Moos. 42:1). Tuo onneton mies, vaikutusvaltansa ulottumattomissa olevien olosuhteiden uhri, panee tietämättään liikkeelle tapahtumien ketjun, joka johtaa siihen, että hän saa tavata jälleen poikansa, jota on surrut pitkään.

Kaksi seikkaa korostaa Jumalan johdatusta veljesten kohtaamisessa. Ensinnäkin Joosefin profeetalliset unet toteutuvat: ” – – teidän lyhteenne – – kumartuivat maahan minun lyhteeni eteen.” (1. Moos. 37:7.) Joosef tunnistetaan käskynhaltijaksi (1. Moos. 42:6) ja maan valtiaaksi (1. Moos. 42:30, 33), jonka vaikutusvaltainen asema on suuri vastakohta puutteesta kärsiville veljille, jotka ”tulivat hänen eteensä ja lankesivat kasvoilleen maahan” (1. Moos. 42:6). Kyse on samoista veljistä, jotka pilkkasivat Joosefia tämän unen tähden (1. Moos. 37:8).

Toiseksi veljesten tapaaminen kuvaillaan vastakaikuna aiempiin tapahtumiin. Kielelliset ja ajatukselliset kytkökset näiden kahden tapahtuman välillä alleviivaavat sitä, että kyseessä on oikeudenmukainen rangaistus. Ilmausta he ”sanoivat toisilleen” (1. Moos. 42:21) käytettiin myös, kun veljet alkoivat juonia Joosefia vastaan (1. Moos. 37:19). Veljesten joutuminen vankilaan (1. Moos. 42:17) vastaa Joosefin vankilassa oloa (1. Moos. 40:3, 4). Veljet itsekin yhdistävät sen, mitä heille tapahtuu, siihen, mitä he tekivät Joosefille ehkä 20 vuotta aiemmin. He ”sanoivat toisilleen: ’Me olemme todellakin ansainneet rangaistuksen siitä, mitä teimme veljellemme. Me näimme hänen hätänsä, kun hän rukoili meiltä armoa, mutta emme kuunnelleet häntä. Siksi me olemme nyt ahdingossa.’” (1. Moos. 42:21.)

Ruubenin sanat ”nyt meidät vaaditaan tilille hänen verestään” (1. Moos. 42:22, RK 2012) ovat kaikuja hänen silloisesta varoituksestaan: ”Älkää vuodattako verta.” (1. Moos. 37:22.) Näin heidän tämänhetkinen tilanteensa yhdistyy entistä vahvemmin heidän aiempaan tekoonsa.

`Useimmat meistä ovat tehneet asioita, joita kadumme. Miten voimme hyvittää tekomme? (Room. 5:7–11.)`