### Alun kirja

Ensimmäinen Mooseksen kirja kertoo Jeesuksesta: Jeesus on luojamme, Jeesus on ylläpitäjämme, Jeesus on lunastajamme. Kirjoittaen vuosituhansia Ensimmäisen Mooseksen kirjan tekstin syntymisen jälkeen apostoli Johannes palaa Mooseksen kirjoittaman tekstin äärelle paljastaen, että Jeesus oli mukana luomisessa: ”Alussa oli Sana. Sana oli Jumalan luona, ja Sana oli Jumala. Jo alussa Sana oli Jumalan luona. Kaikki syntyi Sanan voimalla. Mikään, mikä on syntynyt, ei ole syntynyt ilman häntä. Hänessä oli elämä, ja elämä oli ihmisten valo.” (Joh. 1:1–4.)

Mitä Johannes tässä kirjoitti? ”Alussa” kaikki mikä tehtiin, kaikki mitä ei ennen ollut olemassa, syntyi Jeesuksen kautta. Koko luomakunta – maailmankaikkeuden tulta ja valoa hohtavista hyrrän lailla pyörivistä galakseista huolellisen tarkasti joka soluun kudottuun DNA:han ja kvanttiaaltoihin asti – on Jeesuksen luomaa ja hän pitää tätä kaikkea yllä. Ensimmäinen Mooseksen kirja on Raamatun ensimmäinen kertomus sekä luomakunnan luomisesta että sen lunastamisesta. Tässä kirjassa on maailman ainoa ”virallinen” kertomus meidän alkuperästämme.

Ensimmäisen Mooseksen kirjan englanninkielinen nimi on Genesis, joka on suora lainaus kreikan kielen sanasta genesis, joka tarkoittaa ’alku’. Tämä on taas käännös heprean sanasta bere¡¯ª±¨©t, ’alussa’, joka on kirjan ensimmäinen sana (ja näin ollen koko Raamatun ensimmäinen sana!). Ensimmäinen Mooseksen kirja antaa meille perustan, johon kaikki sen jälkeen tulevat kirjoitukset nojautuvat. Koska Ensimmäinen Mooseksen kirja on tosiaan ensimmäinen kirja ja niin perustavanlaatuinen kaikelle, mitä sen jälkeen tulee, se on varmaankin kirja, johon kaikkein eniten viitataan muualla Raamatussa.

Ensimmäinen Mooseksen kirja on tärkeä, koska se on kirja, joka enemmän kuin mikään muu teos maailmassa auttaa meitä ymmärtämään, keitä me olemme ihmisinä. Tieto tästä on erityisen tärkeä tässä ajassa, kun meitä ihmisiä pidetään vain suunnittelemattomina sattumina, puhtaasti aineellisen maailmankaikkeuden tuottamina satunnaisina ilmentyminä. Tai kuten eräs fyysikko asian ilmaisi: me ihmiset olemme ”järjestäytynyttä mutaa” (mikä tietysti on jossakin määrin totta, mutta hän ajatteli, että luonnonlait yksinään olivat tämän järjestäytymisen takana!). Ensimmäinen Mooseksen kirja paljastaa meille kuitenkin todellisen alkuperämme: sen, että meidät on suunniteltu täydellisiksi Jumalan kuviksi täydelliseen maailmaan. Ensimmäinen Mooseksen kirja selittää myös syntiinlankeemuksen eli sen, miksi meidän maailmamme ja miksi me ihmiset emme enää ole täydellisiä. Ensimmäisestä Mooseksen kirjasta löytyy myös Jumalan pelastuslupaus, joka lohduttaa meitä tässä maailmassa, joka itsessään ei tarjoa meille muuta kuin kärsimystä ja kuolemaa.

Ensimmäisen Mooseksen kirjan kertomukset ihmeistä (luominen, syntymät, sateenkaari) ja tuomioista (vedenpaisumus, Sodoma ja Gomorra), jotka todistavat Jumalan pyhästä läsnäolosta, ovat kunnioitusta herättäviä. Kirjasta löytyy kuitenkin myös koskettavia kertomuksia ihmisten rakkaudesta (Jaakob ja Raakel), vihasta (Jaakob ja Esau), syntymistä (Iisak, Jaakob, Jaakobin pojat), kuolemista (Saara, Raakel, Jaakob, Joosef), murhista (Kain, Simeon ja Leevi) ja anteeksiannosta (Esau ja Jaakob, Joosef ja hänen veljensä). Kirja on myös ohjekirja etiikasta (Kain, Babylon), uskosta (Abraham, Jaakob) ja lunastuksen toivosta ja lupauksesta (käärmeen pään murskaaminen, luvattu maa).

Tämän vuosineljänneksen aikana emme ainoastaan tutki 1. Mooseksen kirjaa, vaan nautimme sen kauniista kuvauksista ja opimme kulkemaan läheisemmässä suhteessa luomakunnan Herran, Abrahamin, Iisakin ja Jaakobin Jumalan, kanssa.

Samaan aikaan kirjassa tapahtuvat maantieteelliset siirtymät – Eedenistä Babyloniin, Babylonista luvattuun maahan, luvatusta maasta Egyptiin, jossa odotettiin taas luvattua maata – muistuttavat meitä kiertolaiselämästämme ja herättävät meissä toivoa todellisesta luvatusta maasta: uudesta taivaasta ja uudesta maasta. Seuratessamme eri ihmisten vaiheita Ensimmäisen Mooseksen kirjan sivuilla huomaamme, että vaikka aika, paikka, kulttuuri ja olosuhteet ovat hyvin erilaisia, usein heidän tarinansa ovat monella tapaa hyvin lähellä meidän tarinoitamme.

_Heprean kielen tohtori ja teologian tohtori Jacques B. Doukhan on seitsemännen päivän adventistien Andrews Universityn teologisen seminaarin heprean kielen ja Vanhan testamentin eksegetiikan emeritusprofessori._