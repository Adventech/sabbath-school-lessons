---
title:  Babylonin Liittouma
date:  04/05/2022
---

`Lue 1. Moos. 14:1–17. Mikä on merkittävää tässä sodassa, joka syttyi heti luvatun maan lahjan jälkeen? Mitä kertomus opettaa Abramista?`

Tämä on ensimmäinen sota, josta Raamattu kertoo (1. Moos. 14:2). Neljä Mesopotamian ja Persian armeijaa liittyy viiden kanaanilaiskuninkaan armeijoita vastaan. Näiden joukossa ovat myös Sodoman ja Gomorran kuninkaiden joukot                         (1. Moos. 14:8). Kyseessä on suuri konflikti (1. Moos. 14:9). Taistelun syy liittyy siihen, että kanaanilaiskansat olivat kapinoineet babylonialaisia hallitsijoitaan vastaan (1. Moos. 14:4, 5). Vaikka kertomuksessa viitataan tiettyyn historialliseen konfliktiin, tämä ”globaali” taistelu ajoittuu kuitenkin juuri sen jälkeiseen aikaan, kun Jumala on antanut luvatun maan Abramille, mikä antaa tapahtumalle tiettyjä hengellisiä merkityksiä.

Niin monen kanaanilaiskansan osallistuminen viittaa siihen, että konfliktissa oli kyse maan itsemääräämisoikeudesta. On ironista, että Abramin leiri on ainoa joukko, joka jättäytyy konfliktin ulkopuolelle, ainakin alkuun, vaikka se on juuri se osapuoli, jolla todella olisi kuulunut olla kiinnostusta asiaan, sillä Abram oli maan ainoa todellinen omistaja.

Abram on puolueeton, koska ei ajattele saavansa luvattua maata aseellisesti pakottamalla tai ovelien poliittisten strategioiden avulla. Abramin valtakunta on Jumalan lahja. Abram puuttuu tilanteeseen vain siksi, että hänen veljenpoikansa Loot oli viety vangiksi taistelujen tuoksinassa (1. Moos. 14:12, 13).

”Aabraham asui kaikessa rauhassa Mamren tammistossa, jonne sitten muuan pakolainen toi tiedon taistelusta ja hänen veljenpoikansa surkeasta kohtalosta. Aabraham ei ollut muistellut Lootin kiittämättömyyttä millään pahalla. Nyt hänen mielensä jälleen heltyi siinä määrin, että hän päätti pelastaa sukulaisensa. Kysyttyään ensin neuvoa Jumalalta hän varustautui sotaretkelle.” (1AO 118.)

Abram ei kuitenkaan hyökkää koko liittoumaa vastaan. Nopealla yöllisellä iskujoukon hyökkäyksellä Abram valtaa leirin, jossa Lootia pidettiin vankina. Loot pelastetaan. Näin uskollinen Jumalan mies Abram osoitti myös suurta rohkeutta ja luonteenlujuutta. Epäilemättä hänen vaikutusvaltansa alueella kasvoi ja ihmiset näkivät, millainen mies hän oli ja oppivat lisää siitä Jumalasta, jota hän palveli.