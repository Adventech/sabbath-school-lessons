---
title:  Melkisedekin Kymmenykset
date:  05/05/2022
---

`Lue 1. Moos. 14:18–24 ja Hepr. 7:1–10. Kuka Melkisedek oli? Miksi Abram antoi kymmenykset tälle papille, joka tuntuu ilmaantuneen paikalle kuin tyhjästä?`

Sen jälkeen kun Abram on saanut kiitokset kanaanilaiskuninkailta hän itse kiittää paikalle ilmaantunutta, mysteeristä pappi Melkisedekiä antamalla tälle kymmenykset.

Melkisedek tulee Salemin kaupungista. Salem tarkoittaa rauhaa, mikä onkin sopiva viesti sodan kuohunnan jälkeen. Melkisedek-nimen sedek-osa tarkoittaa oikeudenmukaisuutta, mikä on vastakohta sille, mitä Sodoman kuninkaan Beran (’pahuudessa’) ja Gomorran kuninkaan Birshan (’häijyydessä’) nimet tarkoittavat. Nimet olivat kenties sukunimiä, jotka oli annettu sen mukaan, mitä kuninkaat edustivat (1. Moos. 14:2).

Melkisedek ilmestyy paikalle, kun kanaanilaiskuninkaiden edustama väkivalta ja pahuus on saatu loppumaan. Tässä tekstissä näemme myös Raamatun ensimmäisen maininnan papista (1. Moos. 14:18). Se, että Melkisedek yhdistetään Korkeimpaan Jumalaan (1. Moos. 14:18), selvästi osoittaa, että Abram piti Melkisedekiä sen Jumalan pappina, jota hän palveli. Melkisedekiä ei pidä kuitenkaan sekoittaa Kristukseen. Hän oli Jumalan edustaja kansan keskellä tuona aikana (EGW 1BC, osa 1, s. 1092, 1093.)

Melkisedek toimittaa papin virkaa. Hän tarjoaa ”leipää ja viiniä”, ja tällaisessa ilmauksessa viinillä viitataan usein vastapuristettuun rypälemehuun (5. Moos. 7:13; 2. Aik. 31:5), kuten myöhemminkin kohdassa, jossa kehotetaan antamaan kymmenykset (5. Moos. 14:23). Lisäksi Melkisedek siunaa Abramin (1. Moos. 14:19).

Samalla kertaa Abram ”antoi hänelle kymmenykset kaikesta saaliista” (1. Moos. 14:20) kiitoksena korkeimmalle Jumalalle, joka on ”taivaan ja maan luoja” (1. Moos. 14:19).

Tällainen titteli viittaa luomiskertomuksen alkuun                   (1. Moos. 1:1), jossa ilmaisu ”taivaan ja maan” tarkoittaa kaikkea. Kymmenykset ymmärretään kiitollisuuden osoituksena Luojalle, joka omistaa kaiken (Hepr. 7:2–6; vrt. 1. Moos. 28:22). Paradoksaalista kyllä, uhraaja ei ajattele kymmenyksiä omana lahjanaan Jumalalle, vaan Jumalan lahjana hänelle, koska Jumala alun alkaenkin antaa meille kaiken.