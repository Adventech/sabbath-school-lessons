---
title:  Abram Ja Loot
date:  03/05/2022
---

`Lue 1. Moos. 13:1–18. Mitä kertomus opettaa luonteen tärkeydestä?`

Abram palaa sinne, missä on ollut aiemminkin, ikään kuin Egyptin matka olisi ollut vain valitettava kiertotie. Jumala alkaa taas kirjoittaa historiaansa Abramin kanssa siitä, mihin se oli jäänyt Abramin ensimmäisellä matkalla luvattuun maahan. Abram pysähtyy ensiksi Beteliin (1. Moos. 13:3), kuten ensimmäistä kertaa sinne saapuessaankin (1. Moos. 12:3–6). Abram on tehnyt parannuksen ja on jälleen oma itsensä: uskon mies.

Abramin uusi yhteys Jumalaan näkyy heti hänen suhteissaan toisiin, esimerkiksi siinä, miten hän hoitaa veljenpoikansa Lootin kanssa ilmenevät, maan käyttöä koskevat ongelmat. Abram esittää rauhanomaista sopimusta ja antaa Lootin valita ensin (1. Moos. 13:9, 10), mikä on suuri avokätisyyden ja ystävällisyyden ele, joka kertoo siitä, millainen mies Abram oli.

Loot valitsi parhaan osan itselleen, runsasvetiset alangot (1. Moos. 13:10, 11), ilman että mietti tulevien naapureidensa turmeltuneisuutta (1. Moos. 13:13). Tämä paljastaa jotakin hänen ahneudestaan ja luonteestaan. Ilmaus ”valitsi itselleen” muistuttaa meitä ennen vedenpaisumusta eläneistä ihmisistä, jotka myös ”ottivat itselleen” (ks. 1. Moos. 6:2, RK 2012).

Abramin muutto sen sijaan oli uskon teko. Abram ei valinnut sitä osaa maasta, jonka sai; se annettiin hänelle Jumalan armosta. Toisin kuin Loot, Abram katsoi maata vasta Jumalan käskystä (1. Moos. 13:14). Vasta Abramin erottua Lootista Jumala puhuu Abramille uudestaan (1. Moos. 13:14). Tämä on ensimmäinen Raamatussa mainittu kerta, kun Jumala puhuu Abramille sen jälkeen, kun kutsui tämän pois Urista. ”Nosta silmäsi ja katsele tästä paikasta pohjoiseen, etelään, itään ja länteen, sillä koko sen maan, jonka näet, minä annan sinulle ja sinun jälkeläisillesi ikiajoiksi.” (1. Moos. 13:14, 15.) Sitten Jumala käskee Abramia: ”Lähde vaeltamaan maata pitkin ja poikin, sillä minä annan sen sinulle.” (1. Moos. 13:17.)

Herra tekee selväksi, että hän on se, joka antaa maan Abramille. Se on armon lahja, joka Abramin on otettava haltuunsa uskon kuuliaisuudessa. Yksin Jumalan työ saa aikaan kaiken sen, mitä Jumala on Abramille luvannut (1. Moos. 13:14–17).