---
title:  Egyptin Houkutus
date:  02/05/2022
---

`Lue 1. Moos. 12:10–20. Miksi Abram jätti luvatun maan mennäkseen Egyptiin? Miten farao käyttäytyi Abramiin verrattuna?`

On ironista, että Abram, joka oli juuri saapunut luvattuun maahan, päätti lähteä sieltä Egyptiin, koska maahan tuli nälänhätä (1. Moos. 12:10). Muinaiset egyptiläiset tekstit vahvistavat tiedon, että ihmisiä lähti Kanaanista Egyptiin nälänhädän yllättäessä. Egyptiläisfarao Merikaren opetuksissa, jotka kirjattiin ylös keskivaltakunnan ajalla 2060–1700 eKr., Kanaanista tulevia ihmisiä kutsuttiin kurjiksi aasialaisiksi. Tällaista henkilöä kuvattiin: ”viheliäinen – – vettä vailla – – hän ei asu yhdellä paikalla, ruoka saa hänen jalkansa liikkumaan.” – Miriam Lichtheim, Ancient Egyptian Literature, Vol. I: The Old and Middle Kingdoms (Berkley, CA: University of California Press, 1973), s. 103, 104.

Kiusaus tukeutua Egyptiin oli usein ongelma muinaisille israelilaisille (4. Moos. 14:3; Jer. 2:18). Niinpä Egyptistä muodostui symboli sille, että ihmiset luottavat mieluummin ihmisiin kuin Jumalaan (2. Kun. 18:21; Jes. 36:6, 9). Egyptissä, jossa vettä oli saatavilla joka päivä, usko ei ollut välttämätöntä, sillä maan lupaus oli heti nähtävillä. Nälänhädästä kärsivään maahan verrattuna Egypti näytti hyvältä paikalta asua, Jumalan varoituksista huolimatta.

Abram, joka nyt jättää Kanaaninmaan on jyrkkä vastakohta sille Abramille, joka jätti Kaldean Urin. Aiemmin Abram on esitetty uskon miehenä, joka Jumalan kutsuun vastaten jätti Urin; nyt hän jättää luvatun maan omin päin ja omasta tahdostaan. Aiemmin Abram luotti Jumalaan; nyt hän käyttäytyy kuin omavaltainen ja epäeettinen poliitikko, joka luottaa vain itseensä. ”Egyptissä oleskelun aikana ilmeni, että Aabrahamillakin oli inhimilliset heikkoutensa ja vajavuutensa. Salatessaan sen, että Saara oli hänen vaimonsa, Aabraham ei luottanut Jumalan huolenpitoon eikä osoittanut sitä jaloa uskoa, joka muutoin oli hänelle niin ominaista.” (1AO 113.)

Tässä näemme sen, että jopa suuri Jumalan mies voi tehdä virheen eikä Jumala sittenkään hylkää häntä. Kun Uusi testamentti puhuu Abrahamista armosta pelastumisen esimerkkinä, se tarkoittaa juuri sitä – armoa. Ilman armoa Abrahamillakaan ei olisi ollut mitään toivoa.

`Miksi tottelemattomuus ei koskaan ole hyvä valinta?`