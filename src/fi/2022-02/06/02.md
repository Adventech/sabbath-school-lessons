---
title:  Abramin Lähtö
date:  01/05/2022
---

`Lue 1. Moos. 12:1–9. Miksi Jumala kutsui Abramin jättämään maansa ja sukunsa? Miten Abram vastasi?`

Jumala oli sanonut Nooalle, että tekisi liiton kaiken lihan kanssa (1. Moos. 9:15–17) ja ettei maailmanlaajuista tulvaa enää tulisi. Jumalan uusi, Abramille lausuma sana liittyy tuohon lupaukseen: kaikki maailman kansat tulevat siunatuiksi Abramin kautta.

Profetian täyttyminen alkaa sillä, että menneisyys pitää jättää taakseen. Abram jättää kaiken itselleen tutun: sukunsa, maansa, jopa osan itsestään. Lähdön intensiteetistä kertoo se, miten avainsanaa ”lähde” toistetaan alkutekstissä seitsemän kertaa tässä yhteydessä. Abramin on ensin jätettävä maansa, Kaldean Ur, joka on Babyloniaa (1. Moos. 11:31; Jes. 13:19). Kutsulla ”lähteä Babylonista” on pitkä historia Raamatun profeettojen keskuudessa (Jes. 48:20; Ilm. 18:4).

Abramin lähtö koskettaa myös hänen perhettään. Hänen on jätettävä perintönsä ja paljon siitä, mitä hän oli oppinut ja saanut syntymäoikeutensa, koulutuksensa ja vaikutusvaltansa kautta.

Silti Jumalan kutsuun lähteä liittyy enemmän. Heprean ilmaus leh leha, ’lähde’, tarkoittaa kirjaimellisesti käännettynä ’lähde itse’. Abramin lähtöön Babylonista liittyy muutakin kuin ympäristön tai suvun jättäminen. Heprean kielen ilmauksessa korostuu ajatus itsestä. Abramin täytyy jättää itsensä päästäkseen eroon siitä osasta itseään, joka on kiinni babylonialaisessa menneisyydessä.

Päämääränä on maa, jonka Jumala hänelle näyttää. Samanlaista kieltä käytetään Iisakin uhraamisen yhteydessä (1. Moos. 22:2), kun viitataan Morian vuoreen, jolla Iisak uhrataan ja jolle Jerusalemin temppeli tullaan rakentamaan (2. Aik. 3:1). Jumalan lupaus ei koske vain fyysistä kotimaata, vaan maailman pelastumista. Ajatus vahvistetaan Jumalan lupauksessa antaa siunauksensa kaikille kansoille (1. Moos. 12:2, 3). Verbi b¨¡rah, ’siunata’, esiintyy tekstissä viisi kertaa. Maailmanlaajuinen siunaus etenee Abrahamin siemenen kautta (1. Moos. 22:18; 1. Moos. 26:4; 1. Moos. 28:14) – siemenen, joka saa lopulta täyttymyksensä Kristuksessa (Ap. t. 3:25).

`Mitä Jumala kutsuu sinua jättämään taaksesi?`