---
title:  Lisäaineistoa
date:  01/04/2022
---

Lue Ellen G. White, Elämä ja kasvatus, s. 122–124; Lunastuksen historia, s. 13, 14.

”Koska luonnon kirjassa ja jumalallisen ilmoituksen kirjassa on saman mestariajattelijan leima, ne eivät voi olla ristiriidassa keskenään. Erilaisin menetelmin ja erilaisin kielin ne todistavat samoista suurista totuuksista. Tiede paljastaa lakkaamatta uusia ihmeitä, mutta se ei tuo tutkimuspiiristään esille mitään sellaista, joka oikein ymmärrettynä olisi ristiriidassa jumalallisen ilmoituksen kanssa. Luonnon kirja ja Jumalan kirjoitettu sana valaisevat toisiaan. Ne tutustuttavat meitä Jumalaan opettamalla meille jotakin niistä laeista, joiden välityksellä hän toimii.

Luonnossa havaituista tosiasioista vedetyt erheelliset johtopäätökset ovat kuitenkin johtaneet kuviteltuun ristiriitaan tieteen ja ilmoituksen välillä. Yritettäessä palauttaa sopusointu on omaksuttu raamatuntulkintoja, jotka heikentävät ja tuhoavat Jumalan sanan voiman. Geologian on arveltu olevan ristiriidassa Mooseksen kirjoittaman luomiskertomuksen kirjaimellisen tulkinnan kanssa. On esitetty väitteitä, joiden mukaan on tarvittu miljoonia vuosia maan kehittymiseen kaaoksesta. Jotta saataisiin Raamattu sopusointuun tämän tieteen oletetun paljastuksen kanssa, on otaksuttu luomispäivien olleen pitkiä, rajoittamattomia aikakausia, jotka ovat käsittäneet tuhansia tai jopa miljoonia vuosia.

Sellainen johtopäätös on täysin aiheeton. Raamatun kertomus on sopusoinnussa itsensä ja luonnon opetuksen kanssa.” (EK 122.)

**Keskustelunaiheita**

`Miksi uskomme kärsisi siitä, jos uskoisimme, että nämä kaiken alusta kertovat kertomukset olisivat legendoja tai myyttejä, joiden päätarkoitus olisi opastaa meitä hengellisissä asioissa mutta ilman historiallista todenperäisyyttä? Mitkä seikat raamatuntekstissä viittaavat siihen, että tekstin kirjoittaja tiesi tapahtumien olevan aidosti historiallisia aivan kuten muutkin Ensimmäisen Mooseksen kirjan kertomukset ovat? Mikä on Jeesuksen todistus näiden kertomusten historiallisesta paikkansapitävyydestä?`

`Mitä luomiskertomus opettaa meille maapallosta huolehtimisen tärkeydestä? Miten voimme olla planeettamme hyviä hoitajia ilman että lankeamme kiusaukseen palvoa luotua itseään Luojan palvomisen sijaan? (Ks. Room. 1:25.)`