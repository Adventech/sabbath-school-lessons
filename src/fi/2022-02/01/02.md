---
title:  Luomakunnan Jumala
date:  27/03/2022
---

`Lue Ps. 100:1–3. Mikä on ihmisen vastaus Jumalalle, ja miksi?`

1. Moos. 1. luvussa luomiskertomuksen ensimmäinen ilmoitus on ”Jumala”: ”Alussa Jumala — —.” (1. Moos. 1:1.) Ensimmäisellä rivillä (1. Moos. 1:1) sana ”Jumala” on sijoitettu jakeen keskelle, ja perinteisessä heprealaisessa liturgisessa laulussa tuo sana ”Jumala” saa voimakkaimman painon, jotta Jumalan tärkeys tulee korostetuksi. Luomiskertomuksen teksti alkaa siis korostamalla Jumalaa, luomistyön tekijää.

Ensimmäinen Mooseksen kirja alkaa kahdella erilaisella Jumalan esittelyllä. Ensimmäinen luomiskertomus (1. Moos. 1:1–2:4) esittelee Jumalan, joka on äärettömän kaukana ihmisistä: tuonpuoleisen Jumalan, jonka nimi Eloh¨©m kertoo kaiken yläpuolella olemisesta ja vallasta. Sanan monikkomuoto tuo esiin Jumalan majesteettisuutta ja ylimaallista suuruutta.

Toinen luomiskertomus (1. Moos. 2:4–25) esittää Jumalan henkilökohtaisena ja läsnä olevana Jumalana, jonka nimi JHWH (Jahve) ilmaisee läheistä suhdetta. Luomiskertomus kokonaisuudessaan on siis epäsuora vetoomus palvoa Jumalaa; olla ensin tietoinen Jumalan äärettömästä mahdista ja vallasta, ja samalla tunnustaa riippuvuutemme hänestä, koska hän on luonut meidät (Ps. 100:3). Monissa psalmeissa yhdistetään Jumalan palvonta luomiseen (Ps. 95:1–6; Ps. 139:13, 14; vrt. Ilm. 14:7).

Tämä kaksitahoinen kuva Jumalasta majesteettisena ja voimallisena mutta samalla läheisenä ja rakastavana Jumalana, joka on suhteessa meihin, sisältää tärkeän näkökulman siitä, kuinka meidän tulisi lähestyä Jumalaa palvoessamme häntä. Jumalan pelko ja syvä kunnioitus häntä kohtaan kulkevat käsi kädessä sen ilon ja varmuuden kanssa, joka meillä on Jumalan läheisyydestä, anteeksiannosta ja rakkaudesta (ks. Ps. 2:11). Jopa järjestys, jossa nämä Jumalan kaksi eri puolta tuodaan esiin, on merkityksellinen: kokemus Jumalan läheisyydestä ja läsnäolosta seuraa kokemusta hänen etäisyydestään. Vasta kun olemme tajunneet, että Jumala on suuri, voimme arvostaa hänen armoaan ja vavisten iloita hänen ihmeellisestä ja rakastavasta läsnäolostaan elämässämme.

`Ajattele Jumalan suunnatonta voimaa: hän ylläpitää koko maailmankaikkeutta. Kuitenkin hän voi olla lähellä jokaista meistä. Miksi tämä on hämmästyttävää?`