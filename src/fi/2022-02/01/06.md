---
title:  Ihmiskunnan Velvollisuus
date:  31/03/2022
---

Heti luotuaan ensimmäisen ihmisen Jumala tarjosi tälle kolme lahjaa: Eedenin puutarhan (1. Moos. 2:8), ruokaa (1. Moos. 2:16) ja naisen (1. Moos. 2:22).

`Lue 1. Moos. 2:15–17. Mikä on ihmisen velvollisuus luomakuntaa ja Jumalaa kohtaan? Miten nämä kaksi velvoitetta liittyvät toisiinsa?`

Ihmisen ensimmäinen velvollisuus koskee ympäristöä, johon Jumala hänet asetti: sitä pitää viljellä ja varjella (1. Moos. 1:15). Verbi `¨¡vad, ’viljellä’, viittaa työhön. Ei riitä, että ottaa lahjan vastaan, vaan meidän tehtävänämme on työstää sitä ja tehdä se hedelmälliseksi – tätä opetusta Jeesus toistaa vertauksessaan talenteista (Matt. 25:14–30). Verbi ª±¨¡mar, ’varjella’, tarkoittaa vastuuta säilyttää sitä, minkä olemme saaneet.

Toinen velvollisuus koski ihmisen ruokaa. Meidän tulee muistaa, että Jumala antoi ruoan ihmisille (1. Moos. 1:29). Jumala sanoi Aadamille myös, että saat ”vapaasti syödä” (1. Moos. 2:16). Ihmiset eivät luoneet puita eivätkä puissa notkuvaa ruokaa. Ruoka oli lahja, armon lahja.

Mutta tähänkin liittyi käsky: heidän tuli ottaa iloiten vastaan Jumalan avokätinen lahja, joka piti sisällään puutarhan kaikki puut yhtä rajoitetta lukuun ottamatta. He eivät saisi syödä yhdestä tietystä puusta. Iloitseminen ilman minkäänlaisia rajoja johtaa kuolemaan. Tämä periaate on ollut olemassa jo heti Eedenin puutarhasta lähtien. Sama periaate on monella tavoin voimassa tänäänkin.

Miehen kolmas velvollisuus koski naista, Jumalan kolmatta lahjaa: ”mies jättää isänsä ja äitinsä ja liittyy vaimoonsa” (1. Moos. 2:24). Tämä erikoislaatuinen lausunto on vahva ilmaus, joka korostaa ihmisen aviollista vastuuta ja ”yhtenä lihana” olemisen tarkoitusta (vrt. Matt. 19:7–9).

Syy sille, miksi juuri miestä (eikä naista) kehotetaan jättämään vanhempansa, voi liittyä Raamatun yleiseen käytäntöön käyttää maskuliinimuotoa ihmisestä ylipäänsä; tällöin käsky koskettaisi myös naisia. Oli asia niin tai näin, avioliittoside, vaikka onkin lahja Jumalalta, tuo lahjan vastaanottaneelle ihmiselle heti vastuun, joka hänen, oli hän mies tai nainen, tulee uskollisesti täyttää.

`Ajattele kaikkea sitä, mitä Jumala on sinulle antanut. Millaisia velvollisuuksia saamiisi lahjoihin liittyy?`