---
title:  Ihmiskunnan Luominen
date:  30/03/2022
---

Ihmisten luominen oli Jumalan viimeinen luomisteko, ainakin niistä, joita Ensimmäisessä Mooseksen kirjassa kerrotaan. Ihmiset ovat koko maailman luomisen huipentuma – tarkoitus, jota varten muu maailma luotiin.

`Lue 1. Moos. 1:26–29 ja 1. Moos. 2:7. Mikä yhteys näillä kahdella eri ihmisen luomista kuvaavalla versiolla on?`

Vaikka Jumala teki villieläimet, karjaeläimet ja erilaiset pikkueläimet lajiensa mukaan (1. Moos. 1:25), vain ihmiset hän loi omaksi kuvakseen (1. Moos. 1:27). Usein sen ajatellaan rajoittuvan ihmisten hengellisiin ominaisuuksiin ja tarkoittavan ihmiselle annettua hallintavaltaan liittyvää tehtävää edustaa Jumalaa tai ihmisen jumalasuhteeseen ja ihmissuhteisiin liittyvää hengellistä toimintaa.

Tulkinnat ovat oikeita, mutta niistä jää puuttumaan luomistyön tärkeä fyysinen todellisuus. Nämä molemmat ulottuvuudet sisältyvät sanoihin ”kuvaksemme” ja ”kaltaiseksemme” (1. Moos. 1:26). Heprean kielen sana selem, ’kuva’, viittaa fyysisen ruumiin aineelliseen muotoon, kun taas sana dem¨±t, ’kaltaisuus’, viittaa niihin ihmisen henkisiin ominaisuuksiin, jotka ovat Jumalan ominaisuuksiin verrattavissa.

Raamatun teksti vakuuttaa, että ihmiset (niin miehet kuin naisetkin) on luotu Jumalan kuviksi sekä fyysisesti että hengellisesti. Ellen G. White sanoo selkeästi: ”Lähtiessään Luojansa kädestä Aadam oli ruumiilliselta, henkiseltä ja hengelliseltä olemukseltaan Tekijänsä kaltainen.” (EK 14.)

Tämä kokonaisvaltainen ymmärrys Jumalan kuvasta, johon kuuluu myös fyysinen ruumis, saa vahvistuksen toisessa luomiskertomuksessa, jossa sanotaan, että ”ihmisestä tuli elävä olento” (1. Moos. 2:7) tai kirjaimellisesti ”elävä sielu” (nefeª±) Jumalan tehtyä kaksi asiaa: Jumala muovasi ja puhalsi. Sanalla ”henkäys” viitataan usein hengelliseen ulottuvuuteen, mutta se on myös läheisesti sidoksissa biologiseen kykyyn hengittää eli siihen osaan ihmistä, joka muovattiin maan tomusta. Kyse on elämän henkäyksestä; hengestä (hengellinen) ja elämästä (fyysinen).

Myöhemmin Jumala teki kolmannen toimenpiteen luoden naisen miehen ruumiista (1. Moos. 2:21, 22). Näin Jumala korosti naisen samankaltaisuutta miehen kanssa.