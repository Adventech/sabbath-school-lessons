---
title:  Sapatti
date:  29/03/2022
---

`Lue 1. Moos. 2:2, 3 ja 2. Moos. 20:8–11. Miksi seitsemännen päivän sapatti liittyy luomiseen? Miten yhteys vaikuttaa siihen, kuinka vietämme sapattia?`

Jumala asetti sapatin, koska hän oli saanut luomistyönsä ”päätökseen”. Seitsemännen päivän sapatti on ilmaus uskostamme siihen, että näin todella tapahtui ja että Jumalasta kaikki oli ”sangen hyvää”. Viettämällä sapattia me yhdessä Jumalan kanssa tunnustamme hänen luomistyönsä arvon ja kauneuden.

Voimme levätä työstämme kuten Jumala lepäsi omastaan. Sapatin viettäminen tarkoittaa, että sanomme ”kyllä” Jumalan erittäin hyvälle luomistyölle, johon oma kehommekin kuuluu. Vastoin muinaisia (ja nykyisiäkin) uskomuksia mikään Raamatussa, sen paremmin Vanhassa kuin Uudessa testamentissakaan, ei esitä kehoa pahana. Sellainen on pakanallinen käsitys, ei raamatullinen. Päinvastoin sapatinviettäjät ovat kiitollisia Jumalan luomistyöstä, johon heidän oma lihansakin kuuluu, ja siksi he voivat iloita luomakunnasta ja pitää siitä huolta.

Sapatti, joka oli tavallaan ihmiskunnan historian ensimmäinen ”loppu”, on samalla toivon merkki kärsivälle ihmiskunnalle ja tuskissaan huokailevalle maailmalle. On mielenkiintoista, että ilmaisua ”saada työnsä päätökseen” käytetään myös pyhäkköteltan valmistumisen (2. Moos. 40:33) ja Salomon temppelin valmistumisen yhteydessä (1. Kun. 7:40). Nämä molemmat olivat paikkoja, joissa opetettiin evankeliumia ja pelastussanomaa.

Syntiinlankeemuksen jälkeen aina viikon lopussa tuleva sapatti viittaa pelastuksen ihmeeseen, joka on mahdollista saada vain uudelleen luomisen ihmeen kautta (Jes. 65:17; Ilm. 21:1). Sapatti on inhimillisen viikkomme lopussa oleva merkki siitä, että tämän maailman kärsimyksillä ja koettelemuksilla on myös loppunsa.

Siksi Jeesus katsoi sapatin sopivimmaksi päiväksi parantaa sairaat (Luuk. 13:13–16). Vaikka tuon ajan johtajat olivat jumiutuneet toisenlaisiin perinteisiin, parantamalla sapattina Jeesus käänsi aikansa ihmisten ajatukset (ja myös meidän ajatuksemme) aikaan, jolloin kaikki kipu, kärsimys ja kuolema lakkaa. Tämä on pelastusprosessin lopullinen päätös. Niinpä jokainen sapatti saa ajatuksemme kääntymään lunastuksen toivoon.