---
title:  'Liitto: Osa 1'
date:  20/04/2022
---

Nyt tuli hetki, jolloin luvattu liitto toteutuisi. ”[M]utta sinun kanssasi minä teen liiton. Sinun tulee mennä arkkiin ja ottaa mukaan poikasi, vaimosi ja poikiesi vaimot.” (1. Moos. 6:18.) Vastakohtana Jumalan uhkaukselle tuhota (1. Moos. 6:17) tämä liitto on lupaus elämästä.

`Lue 1. Moos. 8:20. Mitä Nooa teki heti ensimmäiseksi tullessaan ulos arkista ja miksi?`

Aadamin ja Eevan tavoin, jotka heti kuuden luomispäivän jälkeen palvoivat Jumalaa sapattina, Nooakin palvoo Jumalaa heti vedenpaisumuksen päättymisen jälkeen, joka sekin oli omanlaisensa luomistapahtuma. Nooan tapa palvoa erosi kuitenkin Aadamin ja Eevan tavasta palvoa. Toisin kuin Aadam ja Eeva, jotka palvoivat Herraa suoraan, Nooan täytyi turvautua uhriin. Tämä on ensimmäinen kohta Raamatussa, jossa mainitaan alttari. Uhri oli polttouhri (`ol¨¡h), joka on vanhin ja kaikkein yleisin uhri. Nooalle se oli kiitosuhri (vrt.   4. Moos. 15:1–11), jonka hän antoi ilmaistakseen kiitollisuutensa Luojalle, joka oli pelastanut hänet.

`Lue 1. Moos. 9:2–4. Miten vedenpaisumus vaikutti ihmisten ruokavalioon?`

Kasvikunnan tuotteita ei ollut enää tarjolla ruoaksi. Siksi Jumala antoi ihmisille luvan syödä eläinten lihaa. Tämä ruokavalion muutos vaikutti ihmisten ja eläinten suhteisiin muuttaen heidän välejään siitä, millaiset ne olivat olleet alkuperäisessä luomisessa. Ruokavalio pohjautui kasvikuntaan. He eivät uhanneet toisiaan. Vedenpaisumuksen jälkeisessä maailmassa eläinten tappaminen ruoaksi toi suhteeseen pelkoa ja kammoa (1. Moos. 9:2). Ihmisten ja eläinten alettua syödä toisiaan heidän välilleen muodostui hyvin toisenlainen suhde kuin se, josta he olivat saaneet Eedenissä nauttia.

Jumalan suvaitsevaisuuteen tässä asiassa liittyi kuitenkin kaksi rajoitetta. Kaikki eläimet eivät olleet ravinnoksi sopivia. Ensimmäinen rajoitus tuli siis selväksi eläinten erottelussa puhtaisiin ja epäpuhtaisiin, mikä oli osa luomisjärjestystä (ks. 1. Moos. 8:19, 20, VKR; vrt. 1. Moos. 1:21, 24). Toinen hyvin tarkka ja uusi rajoitus oli se, että ihmisen tuli pidättäytyä syömästä verta, sillä siinä on elämänvoima (1. Moos. 9:4).