---
title:  Vedenpaisumukseen Valmistautuminen
date:  17/04/2022
---

`Lue 1. Moos. 6:13–7:10. Mitä opimme tästä hämmästyttävästä kertomuksesta ihmiskunnan varhaisesta historiasta?`

Nooa ennustaa maailmanloppua. Arkkia tarkoittava sana tevah (1. Moos. 6:14) on sama harvinainen egyptiläinen lainasana, jota käytettiin myös korista, johon Mooses-vauva piilotettiin ja jonka ansiosta hänen henkensä säilyi, jotta hän pystyisi myöhemmin pelastamaan Israelin Egyptistä (2. Moos. 2:3). Jotkut ovat nähneet arkin yleisessä rakenteessa yhtäläisyyksiä liitonarkun kanssa (2. Moos. 25:10). Aivan kuten arkki vedenpaisumuksen aikaan tarjosi ihmiskunnalle pelastuksen, samoin liitonarkku, joka on merkki Jumalan läsnäolosta kansansa keskellä (2. Moos. 25:22), kääntää katseet Jumalan pelastustyöhön kansansa hyväksi.

Arkin valmisteluista kertova osuus päättyy: ”Nooa teki kaiken niin kuin Jumala oli häntä käskenyt.” (1. Moos. 6:22.) Nooan toiminnasta kertova verbi ¨¡s¨¡, ’teki’, on sama verbi ¨¡s¨¡, ’tehdä’, jolla koko arkin valmistelusta kertova tekstiosuus alkaa (1. Moos. 6:14), ja sama verbi toistuu viisi kertaa (1. Moos. 6:14–16). Samanlaista ilmaisua tarkalleen ohjeen mukaan tekemisestä käytetään myös liitonarkun rakentamisen yhteydessä (2. Moos. 39:32, 42; 2. Moos. 40:16).

”Jumala antoi Nooalle arkin tarkat mitat ja yksityiskohtaiset rakennusohjeet. Ihminen ei olisi omin päin pystynyt suunnittelemaan niin vahvaa ja kestävää rakennelmaa. Jumala oli suunnittelija, ja Nooa oli rakennusmestari.” (1AO 73.)

Toistettakoon vielä, että arkin ja liitonarkun välinen yhteys vakuuttaa niiden samankaltaisesta lunastavasta tarkoituksesta. Nooan kuuliaisuus kuvataan osaksi Jumalan pelastussuunnitelmaa. Nooa pelastui vain siksi, että hänellä oli uskoa tehdä se, mitä Jumala käski (ks. Hepr. 11:7). Hän antoi varhaisen esimerkin siitä, miten usko ilmenee kuuliaisuutena, mikä onkin ainoaa uskoa, jolla on merkitystä (Jaak. 2:20).

Nooa ”sai armon Herran silmien edessä” (1. Moos. 6:8, VKR), ja juuri tähän hänelle jo annettuun armoon nojaten Nooa toimi uskollisesti ja noudatti kuuliaisesti Jumalan käskyjä. Eikö näin tulisi olla meidän kaikkien kohdalla?

`Lue 2. Piet. 2:5–9. Miksi vain Nooan perhe pelastui? Mitä Nooan kertomus opettaa meille tehtävästämme varoittaa maailmaa tulevasta tuomiosta?`