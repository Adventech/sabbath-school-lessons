---
title:  Vedenpaisumus
date:  18/04/2022
---

Verbi ¨¡s¨¡, ’tehdä’, jolla viitataan Nooan tekoihin, on avainsana myös 1. Mooseksen kirjan luomiskertomuksessa (1. Moos. 1:7, 16, 25, 26, 31; 1. Moos. 2:2). Nooan kuuliaisuuden teot Jumalalle ovat kuin Jumalan teot luomisessa. Tämä yhteys opettaa meille, että vedenpaisumuksessa ei ole kyse vain siitä, että Jumala rankaisee ihmiskuntaa, vaan myös siitä, että hän pelastaa meidät.

`Lue 1. Moos. 7. Miksi vedenpaisumuksen kuvaus muistuttaa meitä luomiskertomuksesta?`

Vedenpaisumuskertomuksen huolellinen lukeminen paljastaa, että siinä käytetään monia samoja sanoja ja ilmauksia kuin luomiskertomuksessa: seitsemän (1. Moos. 7:2, 3, 4, 10; vrt. 1. Moos. 2:1–3); miespuolinen ja naispuolinen (1. Moos. 7:2, 3, 9, 16; vrt. 1. Moos. 1:27); lajinsa mukaan (1. Moos. 7:14, VKR; vrt. 1. Moos. 1:11, 12, 21, 24, 25, VKR); villieläimet, karjaeläimet, linnut ja maalla liikkuvat pikkueläimet      (1. Moos. 7:8, 14, 21, 23; vrt. 1. Moos. 1:24, 25); elämän henkäys (1. Moos. 7:15, 22; vrt. 1. Moos. 2:7).

Nämä luomiskertomuksen kaiut paljastavat, että sama Jumala, joka luo, on myös Jumala, joka tuhoaa (5. Moos. 32:39). Kaiut välittävät kuitenkin myös toivon sanoman: vedenpaisumuksen on tarkoitus olla uuden luomisen alku.

Vesien liikehdintä osoittaa, että vedenpaisumustapahtuma on itse asiassa 1. Moos. 1. luvussa kuvatun luomisen peruuttamista. 1. Mooseksen kirjassa (luvussa 1) kuvataan vesien erottaminen niihin, jotka ovat taivaankannen yläpuolella, ja niihin, jotka ovat sen alapuolella. Vedenpaisumuksessa tapahtuu päinvastoin: erotetut vedet palaavat yhteen niiden tulviessa räjähtävällä voimalla yli rajojensa (1. Moos. 7:11).

Tämä prosessi välittää paradoksaalisen viestin: Jumalan on tuhottava vanha, jotta uusi luomus voi ottaa vallan. Uuden maan luominen vaatii vanhan tuhoamista. Vedenpaisumus on esikuva ajan lopussa tapahtuvasta maailman pelastumisesta: ”Minä näin uuden taivaan ja uuden maan. Ensimmäinen taivas ja ensimmäinen maa olivat kadonneet, eikä merta ollut enää.” (Ilm. 21:1; vrt. Jes. 65:17.)

`Mikä meissä pitää tuhota, että meihin voidaan luoda uutta? (Room. 6:1–6.)`