---
title:  'Liitto: Osa 2'
date:  21/04/2022
---

`Lue 1. Moos. 8:21–9:1. Mikä merkitys on Jumalan sitoutumisella elämän säilyttämiseen? Kuinka Jumalan siunaus toteuttaa tuota sitoutumista?`

Jumalan sitoutuminen elämän säilyttämiseen oli armon teko; se ei johtunut ihmisten ansioista. Jumala päätti säilyttää elämän maan päällä ihmisten pahuudesta huolimatta (1. Moos. 8:21). 1. Moos. 8:22 sanotaan, että niin kauan kuin maa pysyy, eli niin kauan kuin tämä nykyinen maailmamme on pystyssä, vuodenajat tulevat ja menevät ja elämä säilyy. Jumala ei ole luovuttanut luomakuntansa suhteen.

Itse asiassa heti seuraava jae (1. Moos. 9:1), joka puhuu Jumalan siunauksesta, vie meidät takaisin alkuperäiseen luomiseen ja siinä saatuun siunaukseen (1. Moos. 1:22, 28;  1. Moos. 2:3). Herra tavallaan antoi ihmiskunnalle mahdollisuuden aloittaa uudestaan.

`Lue 1. Moos. 9:8–17. Mikä merkitys sateenkaarella on? Miten tämä liiton merkki (1. Moos. 9:13) liittyy toiseen liiton merkkiin: sapattiin?`

Ilmaus ”minä teen liiton” toistuu kolme kertaa (1. Moos. 9:9, 11, 17) osoituksena siitä, että Jumalan alkuperäinen lupaus (1. Moos. 6:18) on huipentunut ja saanut täyttymyksensä. Edellisestä jaksosta, joka kuvasi vedenpaisumusta, löytyi yhtymäkohtia kuusipäiväistä luomista kuvaavaan luomiskertomukseen. Nyt tästä jaksosta löytyy yhtymäkohtia jaksoon, jossa kuvattiin luomiskertomuksen seitsemättä päivää, sapattia. Sanan ”liitto” toistaminen seitsemän kertaa tekstissä tuo kaikuja sapatista. Sapatin tavoin sateenkaari on liiton merkki (1. Moos. 9:13, 14, 16; vrt. 2. Moos. 31:12–17), ja sapatin tavoin se on myös maailmanlaajuisesti havaittava merkki, jonka koko maailma voi ottaa omakseen. Kuten sapatti luomisen muistomerkkinä on merkki kaikille kaikkialla, samoin lupaus siitä, ettei maailmanlaajuista tulvaa enää tule, on tarkoitettu kaikille ja kaikkialla.

`Seuraavan kerran kun näet sateenkaaren, mieti Jumalan sinulle antamia lupauksia. Miksi voimme luottaa noihin lupauksiin, ja miten sateenkaari osoittaa niiden luotettavuuden?`