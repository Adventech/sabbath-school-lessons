---
title:  Kärsivä Jumala
date:  22/09/2022
---

Parasta vain tottua asiaan: niin kauan kuin olemme tässä maailmassa, me joudumme kärsimään. Se on meidän kohtalomme langenneina olentoina. Raamatussa ei luvata meille mitään muuta. Päinvastoin…

`Mitä seuraavat jakeet kertovat kyseisestä aiheesta? Ap. t. 14:22; Fil. 1:29; 2. Tim. 3:12.`

Kärsimyksemme keskellä meidän tulee kuitenkin pitää mielessämme kaksi asiaa.

Ensinnäkin, Kristus, meidän Herramme, on kärsinyt pahemmin kuin kukaan meistä ikinä voisi. Hän on ristillä kantanut meidän kipumme ja ottanut taakakseen meidän sairautemme (Jes. 53:4). Me koemme vain henkilökohtaiset kipumme, mutta hän kärsi jokaisen ihmisen kaikki kivut yhtä aikaa. Hänen päälleen, joka oli synnitön, siirrettiin ”kaikki meidän syntimme” (2. Kor. 5:21). Hän joutui kärsimään tavalla, jota me syntiset olennot emme voi alkuunkaan ymmärtää.

Toiseksi, kun me kärsimme, meidän tulisi muistaa Kristuksen kärsimyksen tulokset eli kaikki se, mitä meille on luvattu sen perusteella, mitä Kristus on tehnyt meidän hyväksemme.

`Lue Joh. 10:28; Room. 6:23; Tit. 1:3 ja 1. Joh. 2:25. Mitä meille on luvattu?`

Ovatpa kärsimyksemme täällä millaisia tahansa, kiitos Jeesuksen, joka kantoi meidän syntimme rangaistuksen, meillä on ikuisen elämän lupaus. Ja kiitos evankeliumin meillä on mahdollisuus uskon kautta seisoa täydellisinä Jeesuksessa jo nyt. Meillä on lupaus siitä, että Kristuksen ansioiden tähden – hänen täydellisen elämänsä ja täydellisen uhrinsa tähden – meidän kipua, pettymystä ja menetystä täynnä oleva elämämme täällä on vain pieni hetki, pieni ohikiitävä välähdys, mutta sen sijaan uudessa taivaassa ja uudessa maassa, jossa ei ole syntiä, kärsimystä eikä kuolemaa, elämämme tulee jatkumaan ikuisesti. Kaikki tämä on meille varmasti luvattu vain sen tähden, että Kristus astui tulikokeeseen, jotta eräänä päivänä – joka on pian tuleva – täyttyisi lupaus: ”Sielunsa vaivan tähden hän saa nähdä sen ja tulee ravituksi.” (Jes. 53:11, VKR.)