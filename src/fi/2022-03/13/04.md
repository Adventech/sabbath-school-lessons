---
title:  Jeesus Getsemanessa
date:  20/09/2022
---

> <p></p>
> ”Hän sanoi heille: ’Olen tuskan vallassa, kuoleman tuskan. Odottakaa tässä ja valvokaa.’” (Mark. 14:34.)

Mikään siitä, mitä Jeesus kärsi niiden 33 vuoden aikana, jotka hän oli maan päällä, ei ole verrattavissa siihen, mitä hän joutui kohtaamaan viimeisinä tunteinaan ennen ristiä. Ikuisista ajoista lähtien (Ef. 1:1–4; 2. Tim. 1:8, 9; Tit. 1:1–3) suunnitelma Jeesuksen uhrista maailman syntien sovittamiseksi oli ollut valmiina, ja nyt sen toteutuminen alkoi.

`Mitä seuraavat jakeet kertovat meille Kristuksen kärsimyksestä Getsemanessa? Matt. 26:39; Mark. 14:33–36; Luuk. 22:41–44.`

”Jeesus meni jonkin matkan päähän opetuslapsista – niin lähelle, että he saattoivat sekä nähdä että kuulla häntä – ja lankesi pitkälleen maahan. Hän tunsi, että synti oli erottamaisillaan hänet Isästä. Kuilu oli niin leveä, musta ja syvä, että hänen henkensä kauhistui sitä. Hän ei saanut käyttää jumalallista voimaansa päästäkseen tästä tuskasta. Ihmisenä hänen oli kärsittävä ihmisen synnin seuraukset. Ihmisenä hänen oli kestettävä Jumalan viha syntiä kohtaan.

Kristus oli nyt kokonaan toisenlaisessa asemassa, kuin hän oli koskaan ollut. Hänen kärsimyksiään kuvaavat parhaiten profeetan sanat: ’Heräjä, miekka, minun paimentani vastaan ja minun lähintä miestäni vastaan, sanoo Herra Sebaot’ (Sak. 13:7). Syntisen ihmisen sijaisena ja takaajana Kristus kärsi Jumalan tuomion alaisena. Hän näki, mitä oikeudenmukaisuus merkitsi. Tähän asti hän oli ollut toisten välittäjänä, nyt hän itse kaipasi välittäjää.” (5AO 236.)

`Mietiskele vielä kaikkea sitä, mitä Jeesus joutui Getsemanessa kokemaan. Koko maailman synnit alkoivat jo siellä kaatua hänen päälleen. Yritä kuvitella, millaista se on ollut. Ketään ihmistä ei ole koskaan kutsuttu kestämään mitään tuon kaltaista – ei ennen eikä jälkeen. Mitä tämä kertoo meille Jumalan rakkaudesta meitä kohtaan? Mitä toivoa tämä sinulle antaa?`