---
title:  Hyljeksitty Ja Ihmisten Torjuma
date:  19/09/2022
---

`Lue seuraavat jakeet pitäen mielessäsi, että Jeesus oli jumalallinen taivaan ja maan Luoja ja että hän tuli uhraamaan itsensä koko maailman syntien tähden (Matt. 12:22–24; Luuk. 4:21–30; Joh. 8:58, 59). Miten jakeet auttavat ymmärtämään kärsimyksiä, joita Jeesus kohtasi maan päällä?`

Niin johtajat kuin tavallinen kansakin ymmärsivät jatkuvasti väärin Jeesuksen elämää, tekoja ja opetuksia, mikä johti siihen, että kansa, jota Jeesus oli tullut pelastamaan, vihasi häntä ja hylkäsi hänet. Tietyllä tapaa tätä voidaan verrata siihen, kun vanhempi näkee kurittoman lapsensa tarvitsevan apua, mutta vaikka vanhempi on halukas antamaan kaikkensa lapsensa hyväksi, lapsi torjuu tämän osoittaen tälle jatkuvasti ylenkatsettaan ja hyljeksintäänsä, vaikka tämä on kenties ainoa, joka voisi pelastaa hänet täydeltä tuholta. Tällaista Jeesus sai kokea maan päällä. Kuinka tuskallista sen on täytynytkään olla hänelle.

`Lue Matt. 23:37. Mitä jae kertoo siitä, miltä hylkääminen Kristuksesta tuntui? Säälikö hän itseään, kuten me usein teemme silloin, kun meidät torjutaan? Vai tuntuiko hänestä pahalta jostakin muusta syystä? Jos näin, niin mistä?`

Olemme kaikki tunteneet hylkäämisen aiheuttaman kirpaisun. Tai kenties tuskamme on ollut Kristuksen epäitsekkään tuskan kaltaista: meihin sattuu, ei siksi että meidät hylätään, vaan sen takia mitä se aiheuttaa itse hylkääjälle (ehkä joku rakkaamme kieltäytyy ottamasta pelastusta vastaan Kristuksessa). Kuvittele, miltä sen on täytynyt tuntua Jeesuksesta, joka oli täysin tietoinen siitä, mitä joutuisi kohtaamaan voidakseen pelastaa ihmiset, ja kuitenkin hän oli samaan aikaan täysin tietoinen siitä, mitkä seuraukset heidän hylkäämisellään olisi. ”Juuri viattomuutensa takia hän [Kristus] tunsi Paholaisen hyökkäykset niin syvästi.” (3SM 129.)

`Mitä sellaista voit oppia Kristukselta, mikä voi auttaa sinua käsittelemään paremmin hylkäämisen tuottamaa tuskaa? Mitä Kristuksen esimerkki kertoo sinulle? Miten voit soveltaa sitä omaan elämääsi?`