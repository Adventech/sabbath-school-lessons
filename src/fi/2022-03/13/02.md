---
title:  Varhaiset Vuodet
date:  18/09/2022
---

Raamattu antaa meille vain vähän tietoa Jeesuksen varhaisista vuosista. Muutama jae kertoo meille kuitenkin jotakin niistä olosuhteista ja maailmasta, johon Pelastajamme tuli.

`Lue Luuk. 2:7, 22–24 (ks. myös 3. Moos. 12:6–8) ja Matt. 2:1–18. Mitä sellaista näemme näissä jakeissa, joka antaa meille osviittaa siitä, millainen elämä Jeesusta odotti jo heti alusta lähtien?`

Jeesus ei tietenkään ollut ensimmäinen ihminen, joka eli köyhyydessä tai joutui kohtaamaan ihmisiä, jotka halusivat tappaa hänet jo hyvin nuoresta iästä lähtien. On kuitenkin eräs seikka, joka auttaa meitä ymmärtämään, miten ainutlaatuisella tavalla Kristus kärsi jo varhaisista vuosistaan lähtien.

`Lue Joh. 1:46. Minkä lisäelementin jae tarjoaa, joka voi auttaa meitä ymmärtämään, mitä kärsimyksiä nuori Jeesus oli kohdannut?`

Jos emme laske mukaan Aadamia ja Eevaa ennen syntiinlankeemusta, Jeesus oli ainoa synnitön ihminen, joka on koskaan elänyt maan päällä. Puhdas ja synnitön Jeesus pantiin syntiä täynnä olevaan maailmaan. Millaista kärsimystä sen on täytynyt tuottaa hänelle jo lapsena, kun hän joutui olemaan kaiken aikaa tekemisissä synnin kanssa. Jopa meidän oma synnin kovettama sydämemme kavahtaa syntejä ja pahuutta, joita pidämme vastenmielisinä. Kuvittele, millaista sen on täytynyt olla Kristukselle, joka oli puhdas ja jota synti ei ollut pienimmässäkään määrin tahrannut. Ajattele, miten valtava vastakohta hän on ollut kaikille ympärillään oleville ihmisille tämän asian suhteen. Sen on täytynyt olla hänelle hyvin tuskallista.

`Kysy itseltäsi: Kuinka herkkätuntoinen olen ympärilläni olevan synnin suhteen? Haittaako se minua? Vai olenko kovettanut itseni niin, etten huomaa sitä? Jos olet kovettanut itsesi, voisiko se johtua siitä, mitä luet, katselet tai jopa teet? Mieti asiaa.`