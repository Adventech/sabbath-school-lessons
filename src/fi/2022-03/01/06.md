---
title:  Varma Lupaus Matkalle
date:  30/06/2022
---

> <p></p>
> ”Sinun hyvyytesi ja rakkautesi ympäröi minut kaikkina elämäni päivinä, ja minä saan asua Herran huoneessa päivieni loppuun asti.” (Ps. 23:6.)

Laaksossa tai vihollisten ympäröiminä saatamme ajatella, että meidät on jätetty yksin. Aina ei tunnu siltä, että Jumala olisi tehnyt kovinkaan paljon; päättelemme, että jos hän olisi auttanut meitä, emme olisi joutuneet tällaiseen tilanteeseen. Daavid ei selvästikään näe asiaa näin.

`Mistä kahdesta asiasta Daavid Psalmissa 23:6 on varma? (Ks. myös Ef. 1:4; 2. Piet. 1:10; Hepr. 11:13–15.)`

Jumalan hyvyys ja rakkaus (Jumalan sitoutuminen liittoonsa) ”seuraavat” minua, kuten joissakin käännöksissä sanotaan, kaikkina elämäni päivinä. Alkutekstin verbi on vielä vahvempi: Jumalan hyvyys ja rakkaus ”ajavat minua takaa” kaikkina elämäni päivinä. (Samaa heprean verbiä käytetään 1. Moos. 14:14 (VKR/RK 2012), Joos. 10:19 ja 1. Sam. 25:29.)

`Millainen mielikuva sinulle syntyy siitä, että hyvyys ja rakkaus ajavat sinua takaa? Mitä ajattelet Daavidin yrittäneen kertoa Jumalasta kuvailemalla hänen huolenpitoaan tällä tavoin?`

Olkoonpa laakso kuinka syvä tahansa ja olkootpa vihollisemme kuinka sitkeitä hyvänsä, varmuus Jumalan hyvyydestä, hänen hellittämättömästä rakkaudestaan ja hänen opastuksestaan matkamme loppuun asti on kiistatonta. Jos nämä ajatukset auttoivat Jeesusta kestämään Golgatalla, mekin voimme rohkaistua niistä.

On kuitenkin hetkiä, jolloin lähimmäisemme ovat täynnä kysymyksiä. Paras tapa käsitellä näitä huolenaiheita ei useinkaan ole antaa teologisia kuvauksia siitä, mitä Jumala voi tehdä. Pikemminkin voimme seurata Daavidin Psalmissa 23:6 antamaa esimerkkiä siitä, miten vahvistaa uskoa jakamalla henkilökohtainen vakaumuksemme ja totuus Jumalastamme.

`Miten oma tietosi Jumalasta havainnollistaa sitä, että Jumalan hyvyys ja rakkaus ajavat meitä takaa? Miten voisit kertoa asiasta niille, jotka kyseenalaistavat Jumalan huolenpidon?`