---
title:  'Odottamaton Kiertotie 1: Laakso'
date:  28/06/2022
---

> <p></p>
> ”Vaikka minä kulkisin pimeässä laaksossa, en pelkäisi mitään pahaa, sillä sinä olet minun kanssani. Sinä suojelet minua kädelläsi, johdatat paimensauvallasi.” (Ps. 23:4.)

Olisi mukavaa, jos oikea (vanhurskauden) tie kulkisi vain nurmipeitteisten, raikasvetisten purojen varsia pitkin. Daavid ei kuitenkaan kuvaile oikeaa tietä tällaiseksi. Oikean tien varrella on myös pimeä, kuoleman varjon laakso – paikka, johon emme kovin innokkaasti pyri pääsemään. Tiettyinä vuodenaikoina jotkin Israelin jokilaaksot ja -syvänteet ovat alttiita äkillisille tulville, jotka voivat tulla odottamatta ja osoittautua ylivoimaisiksi. Nämä joenuomat ovat tyypillisesti kapeita, ja korkeat seinämät estävät valoa pääsemästä kuilujen pohjalle. ”Kuoleman varjon laakso” (RK 2012) kuvaa siis syvää varjoisaa paikkaa tai syvää pimeyttä.

`Ajattele elämäsi hetkiä, jolloin olet ollut ”kuoleman varjon laaksossa”. Millaista se on ollut? Pelkäsitkö, vaikka tiesitkin paimenen olevan kanssasi? Mitkä raamatunjakeet olivat sinulle tuolloin kaikkein rakkaimpia ja miksi?`

`Miten lammas oli päätynyt pimeään laaksoon? Harhailiko se sinne omin päin vai johtiko paimen itse sen sitä tietä? Perustele vastauksesi.`

Elisabeth Elliot kirjoittaa: ”Lammas, joka löytää itsensä kuoleman varjon laaksosta, voi tehdä sen johtopäätöksen, että häntä on johdettu harhaan. Sen oli kuitenkin tarpeen kulkea tuon pimeyden läpi, jotta se oppisi olemaan pelkäämättä. Paimen on yhä sen kanssa.” – Quest for Love (Grand Rapids, MI: Revell Books, 1996), s. 218.

`Onko sinusta joskus tuntunut siltä kuin sinua olisi johdettu harhaan, kun olet päätynyt laaksoon? Miten suhtauduit Jumalaan tuona aikana? Miksi luulet paimenen ottavan sen riskin, että hänet ymmärretään väärin, kun hän sallii meidän joutua pimeään laaksoon?`