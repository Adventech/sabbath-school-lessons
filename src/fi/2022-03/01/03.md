---
title:  Paikkoja Matkan Varrella
date:  27/06/2022
---

> <p></p>
> ”[H]än ohjaa minua oikeaa tietä nimensä kunnian tähden.” (Ps. 23:3.)

Kuvittele ”oikean tien” aukeavan edessäsi kauas horisonttiin. Et näe sen loppua, mutta tiedät, että matkan päässä odottaa koti, Jumalan valmistama asuinsija. Kun katsot tarkemmin lähelläsi olevaa tietä, näetkö mihin se johtaa? Jotkut kohdat näet selvästi, mutta joiltain osin suuret tai vaaralliset esteet estävät näkyvyyden. Joskus tie katoaa harjanteen taakse. Jotkut tien osat ovat helppokulkuisia; toiset vaikeakulkuisia. Asia oli juuri näin israelilaisten tehdessä matkaa Egyptistä luvattuun maahan. Samalla tavoin matkaa kuvataan tässä psalmissa.

`Poimi Psalmissa 23 mainitut paikat, joissa Daavid näkee lampaiden kulkevan oikeaa tietä niiden tehdessä matkaa Herran huoneeseen.`

Miksi lampaiden kulkemaa tietä kutsutaan ”oikeaksi tieksi” tai ”vanhurskauden teiksi” (RK 2012)? Tälle on neljä tärkeää syytä. Ensinnäkin kyse on oikeasta tiestä siksi, että se johtaa oikeaan päämäärään – paimenen kotiin. Toiseksi se on oikea tie siksi, että se pitää meidät sopusoinnussa oikean henkilön kanssa – itse paimenen. Kolmanneksi tie on oikea, koska se harjaannuttaa meitä olemaan oikeanlaisia ihmisiä – sellaisia kuin paimenemme. Neljänneksi tie on oikea, koska se antaa meille oikean todistuksen – kun meistä tulee oikeanlaisia ihmisiä, me tuomme kunniaa Herralle. Tiet ovat oikeita tai vanhurskaita olipa niillä kulkeminen helppoa tai vaikeaa.

On tärkeää tajuta, että kun Jumala johdattaa meitä, kyse ei ole pelkästään siitä, että hän toimittaisi paketin määränpäähänsä. Kysymys on enemmästä kuin pelkästä ohjauksesta ja varjeluksesta. Kuten käy ilmi niistä monista läpi Raamatun esiintyvistä esimerkeistä, joissa Jumala johtaa kansaansa (koskipa se sitten Abrahamin johdattamista lupausten avulla tai Israelin johdattamista pilvi- ja tulipatsaan avulla), Jumalan johdatus on aina sitä, että hän harjaannuttaa kansaansa vanhurskauteen.

`Kuinka tietoinen olet siitä, että vanhurskaus  on paimenen ensisijainen tavoite elämäsi suhteen? Miten koettelemukset voivat muuttaa elämääsi niin, että heijastat paremmin Kristuksen luonnetta?`