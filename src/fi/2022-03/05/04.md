---
title:  Jumalan Palvominen Auttaa Selviytymään
date:  26/07/2022
---

`Lue Job 1:6–2:10. Mikä aiheutti Jobin kärsimykset?`

Tässä on jotakin hämmästyttävää. Enkelit tulevat tapaamaan Jumalaa, Paholainen heidän mukanaan. Jumala kysyy Paholaiselta, missä tämä on ollut, ja Paholainen vastaa, että on ”kuljeksinut pitkin ja poikin maita mantereita” (Job 1:7). Sitten Jumala kysyy: ”Oletko pannut merkille palvelijani Jobin?” (Job 1:8.) Kysymys itsessään ei ole merkittävä; merkittävää on kysymyksen esittäjä. Paholainen ei esitä Jobia tutkinnan kohteeksi, vaan Jumala. Tietäen tarkalleen, mitä seuraa, Jumala nostaa Jobin Paholaisen huomion kohteeksi. Alhaalla maan päällä Jobilla ei ole aavistustakaan siitä, kuinka kuumat paikat hänen osakseen pian tulevat. On hyvin selvää, että Jobin kärsimykset ovat Paholaisen aiheuttamia, eivät Jumalan, mutta samalla on myös selvää, että Jumala antaa nimenomaisen lupansa Paholaisen tuhota Jobin omaisuuden, lapset ja fyysisen terveyden. Jos Jumala kerran antaa luvan Jobin kärsimyksille, mitä eroa on sillä, onko kärsimysten varsinaisena toimeenpanijana Jumala vai Paholainen? Miten Jumala voi olla vanhurskas ja pyhä, kun hän aktiivisesti sallii Paholaisen aiheuttaa Jobille sellaista tuskaa? Oliko tämä erityistapaus, vai kuvaako se tapaa, jolla Jumala toimii meidänkin kanssamme tänä päivänä?

`Lue Job 1:20, 21. Miten Job reagoi koettelemuksiinsa?`

Kärsimykseen voi reagoida kahdella tavalla. Voimme katkeroitua ja kantaa vihaa kääntäen selkämme Jumalalle, jota emme usko olevan olemassakaan tai jonka ajattelemme olevan julma; tai sitten voimme pitää Jumalasta kiinni entistä tiukemmin. Job käsittelee onnettomuuttaan pysymällä Jumalan läsnäolossa ja palvomalla häntä.

Saamme näistä jakeista Jumalan palvontaan kolme näkökulmaa, jotka voivat auttaa meitä ahdingoissamme. Ensinnäkin Job hyväksyy avuttomuutensa ja tunnustaa, ettei hänellä ole oikeutta vaatia itselleen mitään: ”Alastomana minä tulin äitini kohdusta, alastomana palaan täältä.” (Job 1:21.) Toiseksi Job tunnustaa, että Jumalalla on edelleen kaikki hallinnassa: ”Herra antoi, Herra otti – –.” (Job 1:21.) Kolmanneksi Job vielä lopuksi vahvistaa uskonsa Jumalan oikeudenmukaisuuteen: ”– – kiitetty olkoon Herran nimi!” (Job 1:21.)