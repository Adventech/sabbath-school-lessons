---
title:  Abraham Tulikokeessa
date:  24/07/2022
---

Lue 1. Moos. 22. Täysin yllättäen ja ilman minkäänlaista selitystä Jumala pyytää Abrahamia uhraamaan tämän ainoan pojan polttouhrina. Voitko kuvitella, miltä Abrahamista on tuntunut? Oli inhottava ajatus, että pyhä Jumala pyytäisi ketään uhraamaan omaa poikaansa. Vaikka Abraham olisi ajatellut, että pyyntö oli hyväksyttävä, miten oli Jumalan lupaaman perinnön laita? Ilman poikaa lupaus ei voisi toteutua.

`Miksi Jumala pyysi Abrahamia uhraamaan tämän oman pojan? Jos Jumala tietää kaiken, mikä tarkoitus pyynnöllä oli?`

Jumalan pyyntö ja sen ajoitus eivät olleet sattumanvaraisia. Pyyntö oli suunniteltu aiheuttamaan syvintä mahdollista tuskaa, sillä ”Jumala oli varannut Aabrahamille viimeisen ja ankarimman kokeensa annettavaksi vasta silloin, kun vuosien taakka painoi häntä raskaana ja hän kaipasi lepoon huolistaan ja vaivoistaan” (1AO 132). Oliko tämä mielipuolisen Jumalan laatima koetus? Ei laisinkaan, sillä ”[a]nkaran koettelemuksensa tuskallisina päivinä hänen sallittiin kärsiä, jotta hän omasta kokemuksestaan voisi käsittää jotakin sen uhrin suuruudesta, jonka ääretön Jumala antoi lunastaakseen ihmisen” (1AO 137).

Kyse oli vain koetuksesta – Jumalan tarkoituksena ei koskaan ollut, että Abraham tappaisi poikansa. Tästä saamme tärkeän näkökulman siihen, miten Jumala joskus toimii. Hän voi joskus pyytää meitä tekemään asioita, joita ei koskaan haluakaan meidän saavan valmiiksi. Hän voi pyytää meitä menemään jonnekin, johon ei koskaan haluakaan meidän pääsevän perille. Jumalalle ei välttämättä ole tärkeää jonkin asian lopputulos, vaan se, mitä me opimme prosessissa sen muovatessa meitä uudelleen.

Jeesus saattoi ajatella juuri Abrahamin kokemusta sanoessaan juutalaisille: ”Teidän isänne Abraham iloitsi siitä, että saisi nähdä minun päiväni. Hän näki sen ja riemuitsi.” (Joh. 8:56.) Abraham olisi voinut jäädä paitsi tästä syvästä oivalluksesta, jos hän olisi sivuuttanut käskyn ikään kuin Paholaiselta tulleena. Avain siihen, että Abraham selvisi ja oppi läpi koko tämän prosessin, oli se, että hän tunsi Jumalan äänen.

`Tunnetko Jumalan äänen? Mistä tiedät, että Jumala puhuu sinulle? Millä tavoin hän viestii tahtonsa sinulle?`