---
title:  Äärimmäistä Kuumuutta
date:  28/07/2022
---

Olemme tutkineet esimerkkejä tulikokeista, joita Jumala käyttää saadakseen elämässämme aikaan puhtautta ja Kristuksen kaltaisuutta. Jotkut saattavat katsoa esimerkkejä ja tehdä sen johtopäätöksen, että Jumala on ankara ja vaativa piiskuri. Toiset taas saattavat sanoa: ”Tiedämme, että Jumala haluaa meille hyvää, mutta näissä esimerkeissä ei näy huolenpito eikä rakkaus. Jumala näyttää pikemminkin kiusaajalta. Hän ottaa tahallaan päämääräkseen järjestää meidät vaikeisiin paikkoihin, emmekä me voi asialle mitään.”

On totta, että niin kauan kuin elämme tässä synnin täyttämässä maailmassa, ymmärrämme vain vähän siitä, miksi asioita tapahtuu. Taivaassa ymmärrämme paremmin (1. Kor. 4:5; 1. Kor. 13:12), mutta toistaiseksi meidän on elettävä siinä jännitteessä, että uskomme Jumalan olevan läsnä ja pitävän meistä huolta, vaikka asiat eivät aina tunnukaan mukavilta. Jesaja kuvaa jännitettä hyvin.

Lue Jes. 43:1–7. Jakeessa 2 Jumala sanoo, että hänen kansansa joutuu kulkemaan ”vesien halki” ja ”tulen lävitse”. Ilmaisut ovat kuvakieltä äärimmäisistä vaaroista, mutta kenties niillä samalla viitataan Punaisenmeren ja Jordanin ylityksiin, jotka olivat pelottavia hetkiä, mutta kuitenkin hetkiä, jotka tasoittivat tien uuteen elämään. Voisi olettaa, että Jumala sanoisi suojelevansa kansansa tällaisilta vaaroilta ja johtavansa heitä helpompia reittejä. Kuten paimen psalmissa 23, hän kuitenkin sanoo, että kun vaikeita aikoja tulee, Jumalan kansan ei tarvitse olla hädissään, sillä hän on heidän kanssaan.

`Katso taas Jes. 43:1–7. Kirjoita ylös eri tavat, joilla Jumala vakuuttaa kansaansa lohdutuksestaan uhkaavien vesien ja tulen aikoina. Millaisen kuvan saat Jumalasta? Mihin lupauksiin voit itse vedota?`

Voimme tiivistää Jumalan tulikokeet kolmella tavalla. Ensinnäkin Jumalan aiheuttaman äärimmäisen kuumuuden tarkoitus ei ole tuhota meitä vaan meidän syntimme. Toiseksi sen tarkoitus ei ole tehdä meitä onnettomiksi vaan puhtaiksi, sellaisiksi kuin meidät luotiin. Kolmanneksi Jumalan huolenpito meistä on jatkuvaa ja hellää – hän ei koskaan jätä meitä yksin, tapahtuipa meille mitä tahansa.

`Mitä seuraavat jakeet opettavat Jumalan luonteesta? Ps. 103:13, 14; Matt. 28:20; 1. Kor. 10:13; 1. Piet. 1:7.`