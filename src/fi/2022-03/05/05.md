---
title:  Toivo Auttaa Selviytymään
date:  27/07/2022
---

Lue 2. Kor. 1:8, 9.

Jumalan valitsemana apostolina Paavali oli kestänyt enemmän kuin useimmat muut. Häntä ei silti ollut nujerrettu. Päinvastoin hän ylisti Jumalaa yhä enemmän. Lue Paavalin luettelo hänen vaikeuksistaan: 2. Kor. 11:23–29. Lue sitten 2. Kor. 1:3–11.

`2. Kor. 1:4 Paavali sanoo, että syy Jumalan armahtavalle lohdutukselle on se, että ”me häneltä saamamme lohdutuksen voimalla jaksamme lohduttaa muita ahdingossa olevia”. Missä määrin kärsimys voi olla kutsu Jumalalta saatuun tehtävään? Kuinka voisimme olla valppaampia havaitsemaan tämän vaihtoehdon?`

Jumala haluaa kauttamme hoitaa kärsiviä ihmisiä. Hän voi siis sallia meidän ensin kokea samantapaisia kipuja. Sitten voimme tarjota Jumalan myötätunnosta ja lohdutuksesta vakuuttavaa rohkaisua, ei teoreettiselta pohjalta, vaan kokemuksemme perusteella. Tämä periaate löytyy myös Jeesuksen elämästä (Hepr. 4:15).

Paavali ei kuvaile vaikeuksiaan siksi, että säälisimme häntä, vaan jotta tietäisimme, että silloinkin kun olemme syvissä vesissä, Isä voi yhä puuttua asioihin ja tarjota myötätuntoaan ja lohdutustaan. Voimme olla epätoivoisia elämämme suhteen, saatamme jopa kuolla, mutta ei ole syytä pelkoon, sillä Jumala opettaa meitä luottamaan häneen – Jumalaamme, joka ”herättää kuolleet” (2. Kor. 1:9).

Paavali keskittyy edelleen julistamaan evankeliumia ­tietäen, että Jumala pelastaa hänet myös tulevaisuudessa. 2. Kor. 1:10, 11 Paavali mainitsee kolme asiaa, jotka auttavat häntä pysymään lujana. 1) Hänellä on todisteet Jumalan aiemmasta toiminnasta: ”Tällaisesta kuolemanvaarasta hän pelasti meidät, ja niin hän pelastaa vastedeskin.” (2. Kor. 1:10.) 2) Paavali on päättänyt keskittää ajatuksensa Jumalaan: ”– – häneen me olemme panneet toivomme, että hän vielä vastakin pelastaa[.]” (2. Kor. 1:10, VKR.) 3) Pyhien jatkuvat esirukoukset: ”[K]un tekin autatte meitä rukouksellanne.” (2. Kor. 1:11.)

`Mitä sellaista opit Paavalilta, joka auttaa sinua olemaan lankeamatta itsesääliin kamppailujesi keskellä?`