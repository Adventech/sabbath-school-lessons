---
title:  Radikaali Sitoutuminen
date:  03/08/2022
---

`”Jos oikea silmäsi viettelee sinua, repäise se irti ja heitä pois. Onhan sinulle parempi, että menetät vain yhden osan ruumiistasi, kuin että koko ruumiisi joutuu helvettiin.” (Matt. 5:29.) Mieti näitä Jeesuksen sanoja. Pidätkö hänen sanojaan radikaaleina? Jos pidät, niin miksi?`

Radikaali toiminta on välttämätöntä, ei siksi, että Jumala olisi tehnyt kristillisestä elämästä vaikeaa, vaan siksi, että olemme kulttuurimme mukana ajautuneet niin etäälle Jumalan suunnitelmista meitä varten. Kun ihmiset heräävät, he usein ihmettelevät itsekseen: ”Miten olen ajautunut näin kauas Jumalasta?” Vastaus on aina sama: yksi askel kerrallaan.

Lue Matt. 5:29, 30. Jeesuksen sanat liittyvät seksuaaliseen syntiin, mutta jakeiden periaatteita voidaan soveltaa muihinkin synteihin. Ne soveltuvat yleisestikin kasvuumme Kristuksessa.

`Minkä ratkaisevan näkökulman Jeesus antaa meille sanoissaan (Matt. 5:29, 30)? Onko meidät todella kutsutti kirjaimellisesti silpomaan itseämme?`

Jeesus ei kutsu meitä vahingoittamaan kehoamme fyysisesti – ei ollenkaan! Pikemminkin hän kutsuu meitä hallitsemaan mieltämme ja sitä kautta kehoamme hinnalla millä hyvänsä. Huomaa, että jakeissa ei sanota, että meidän tulisi rukoilla ja että Jumala sitten välittömästi poistaisi synnilliset taipumukset elämästämme. Joskus Jumala voi toimia armossaan niinkin, mutta usein hän kutsuu meitä radikaalisti sitoutumaan muutokseen: luopumaan jostakin tai aloittamaan jonkin sellaisen asian tekemisen, jota meidän ei ollenkaan huvittaisi tehdä. Millainen tulikoe se voikaan olla! Mitä useammin teemme oikeita valintoja, sitä vahvemmiksi tulemme, ja sitä heikommaksi käy kiusauksen voima elämässämme.

Joskus Jumala käyttää tulikokeita saadakseen huomiomme silloin, kun ympärillämme on monia äänekkäitä häiriötekijöitä. Tulikokeessa huomaamme, kuinka kauas Jumalasta olemme ajautuneet. Tulikoe voi olla Jumalan kutsu meille tehdä radikaali päätös palata Isämme suunnitelmaan meitä varten.