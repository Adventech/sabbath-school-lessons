---
title:  Totuuden Henki
date:  31/07/2022
---

Oletko joskus rukoillut: ”Jumala, tee minusta hyvä”, mutta mikään ei tunnu muuttuvan? Miten on mahdollista, että rukoilemme Jumalan muuttavaa voimaa tekemään työtään meissä, mutta elämämme tuntuu pysyvän ennallaan? Tiedämme, että Jumalalla on rajattomat yliluonnolliset resurssit, joita hän auliisti tarjoaa meille. Haluamme hyödyntää kaiken hänen apunsa, ja kuitenkin vaikuttaa siltä, ettei elämämme muutu vastaamaan sitä, mitä Jumala tarjoaa.

Miksi? Yksi syy on hämmentävän yksinkertainen: Vaikka Pyhällä Hengellä on rajaton voima muuttaa meitä, on mahdollista, että me omilla valinnoillamme rajoitamme Jumalan mahdollisuuksia toimia.

`Lue Joh. 16:5–15. Jeesus kutsuu Pyhää Henkeä Totuuden Hengeksi (Joh. 16:13). Mitä teksti epäsuorasti sanoo Pyhän Hengen tekevän hyväksemme?`

Vaikka Pyhä Henki voi näyttää meille totuuden syntisyydestämme, hän ei voi pakottaa meitä katumaan. Henki voi myös näyttää meille suurimman totuuden Jumalasta, mutta ei voi pakottaa meitä uskomaan Jumalaan tai tottelemaan hänen totuuttaan. Jos Jumala pakottaisi meitä vähimmässäkään määrin, menettäisimme vapaan tahtomme, ja Paholainen syyttäisi Jumalaa sydämemme ja mielemme manipuloinnista. Hän voisi syyttää Jumalaa petoksesta suuressa taistelussa. Kun suuri taistelu alkoi taivaassa, Isämme ei pakottanut Paholaista eikä yhtäkään enkeleistä uskomaan, että hän on hyvä ja oikeudenmukainen. Hän ei pakottanut enkeleitä katumaan. Ja Eedenin puutarhassa, jossa niin paljon oli taas vaakalaudalla, Jumala kertoi selvästi totuuden puutarhan keskellä olevasta puusta, mutta ei estänyt Eevaa ja Aadamia harjoittamasta vapaata tahtoaan olla tottelematta. Jumala ei toimi meidän suhteemme mitenkään eri tavoin. Pyhä Henki esittää totuuden Jumalasta ja synnistä ja sanoo sitten: ”Kaiken sen valossa, mitä olen näyttänyt sinulle, mitä aiot nyt tehdä?”

Tilanne on sama silloin, kun olemme tulikokeessa. Joskus joudumme tulikokeeseen siksi, ettemme ole totelleet tai katuneet syntejämme. Jotta Isämme voisi toimia tällaisissa tilanteissa, meidän on tietoisesti valittava katumus ja kuuliaisuus, jotta hän voi tulla ja muuttaa meitä.

`Millaisissa asioissa Totuuden Henki on oikaissut sinua viime aikoina? Miten hyvin kuuntelet hänen ääntään?`