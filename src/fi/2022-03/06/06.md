---
title:  Kestävyyden Tarve
date:  04/08/2022
---

`Lue kertomus Jaakobista, joka kamppaili Jumalan kanssa (1. Moos. 32). Mitä kertomus puhuu kestävyydestä jopa suuren pelon keskellä? (Palauta koko Jaakobin sen hetkinen tilanne mieleesi ennen kuin vastaat kysymykseen.)`

Me voimme tietää, mikä on oikein ja voimme harjoittaa mieltämme tekemään oikein; mutta kun olemme paineiden alaisina, voi olla hyvin vaikeaa pitää kiinni Jumalasta ja hänen lupauksistaan. Tämä johtuu siitä, että olemme heikkoja ja pelokkaita. Siksi yksi tärkeistä kristityn vahvuuksista on sinnikkyys: kyky jatkaa, vaikka tekisikin mieli luovuttaa.

Yksi suurimmista Raamatusta löytyvistä kestävyyden esimerkeistä on Jaakob. Useita vuosia aiemmin Jaakob oli petkuttanut veljeään Esauta ja isäänsä Iisakia antamaan hänelle esikoisoikeuden (1. Moos. 27), ja siitä lähtien hän oli ollut pakosalla, koska pelkäsi Esaun haluavan tappaa hänet. Vaikka Jaakobille oli annettu ihania lupauksia Jumalan ohjauksesta ja siunauksesta hänen unessaan tikapuista, jotka ulottuivat taivaaseen (1. Moos. 28), häntä pelotti silti. Jaakob halusi epätoivoisesti saada Jumalalta varmistuksen siitä, että hän oli hyväksytty ja että hänen vuosia aiemmin saamansa lupaukset olivat yhä voimassa. Jaakobin taistellessa tuntemattoman miehen kanssa, joka oli itse asiassa Jeesus, hänen lonkkansa nyrjähti. Tuosta hetkestä eteenpäin hän ei olisi voinut enää jatkaa kamppailua, sillä kipu olisi ollut sietämätöntä. Tuolloin Jaakob siirtyi kamppailusta kiinni pitämiseen. Jaakob riippuu kiinni Jeesuksessa sietämättömässä tuskassaan, kunnes saa vakuutuksen tämän siunauksesta. Niin Jeesus sanoo hänelle: ”Päästä minut menemään, sillä päivä valkenee.” (1. Moos. 32:27.)

Jaakob sai siunauksensa, koska hän tuskansa keskellä piti kiinni. Samoin on meidän laitamme. Jumala voi myös ”panna meidän lonkkamme sijoiltaan” ja sitten kutsua meitä riippumaan hänessä kiinni tuskamme keskellä. Jumala salli tuskallisten vammojen myös pysyä – Jaakob ontui vielä tavatessaan veljensä. Ulkopuolisen silmin tuo näytti heikkoudelta, mutta Jaakobille se oli osoitus hänen voimastaan.

`Millaisia käytännön valintoja voit tehdä, jotka auttavat sinua sinnittelemään Herrassa kiinni riippuen myös masennuksen ja kiusausten keskellä?`