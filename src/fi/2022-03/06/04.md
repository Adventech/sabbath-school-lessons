---
title:  Kurinalainen Tahto
date:  02/08/2022
---

Tahtomme suurimpia vihollisia ovat omat tunteemme. Elämme yhä enenevässä määrin kulttuurissa, jossa meitä pommitetaan kuvilla ja musiikilla, jotka voivat vedota suoraan aisteihimme ja sytyttävät meissä tunnetiloja – vihaa, pelkoa tai himoa – ilman että edes tajuamme sitä. Kuinka usein ajattelemmekaan seuraavan kaltaisia asioita: ”Mitä minun tekisi mieli syödä illalliseksi?”, ”Mitä minua huvittaisi tehdä tänään?” tai ”Tuntuuko minusta hyvältä ostaa tämä?” Tunteista on siis tullut tiivis osa päätöksentekoamme. Tunteet eivät välttämättä ole pahasta, mutta sillä, mitä tunnen jostakin asiasta, ei välttämättä ole yhteyttä siihen, mikä on oikein tai minulle parhaaksi. Tunteemme voivat valehdella meille (”Petollinen on ihmissydän, paha ja parantumaton vailla vertaa!” [Jer. 17:9]) ja luoda vääristyneen kuvan todellisuudesta, mikä saa meidät tekemään huonoja valintoja ja virittää meille tulikokeen, joka on omaa aikaansaannostamme.

`Millaisia esimerkkejä löydät Raamatusta, joissa ihmiset tekivät valintoja perustuen tunteisiin ennemmin kuin Jumalan sanaan? Mitkä olivat seuraukset? Ks. esim. 1. Moos. 3:6; 2. Sam. 11:2–4; Gal. 2:11, 12.`

`Lue 1. Piet. 1:13. Mistä Pietari on huolissaan ja mitä hän haluaa lukijoittensa oikeastaan tekevän?`

Pietari ymmärsi, että mieli on ruumiin ruori, jota me hallitsemme. Jos emme hallitse mieltämme, jäämme päähämme pälkähtävien tunteiden hallittaviksi.

Kuvittele kulkevasi kapeaa polkua Paimenen kotiin. Polusta haarautuu monia muita polkuja eri suuntiin. Jotkut poluista johtavat paikkoihin, joissa emme haluaisi käydä. Toiset polut näyttävät houkuttelevilta, ne vetoavat tunteisiimme ja haluihimme. Jos kuitenkin lähdemme seuraamaan yhtäkään näistä haarautuvista poluista, me poistumme oikealta polulta ja lähdemme suuntaan, jolta voi olla äärimmäisen vaikeaa palata takaisin.

`Mitä tärkeitä valintoja sinulla on edessäsi? Kysy itseltäsi rehellisesti: ”Mistä voin tietää, perustanko valintani tunteille, halulle tai mielijohteille Jumalan sanan sijaan?`