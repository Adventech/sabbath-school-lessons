---
title:  Yhdistelmä Jumalallista Ja Inhimillistä
date:  01/08/2022
---

Mikä on suurin saavutuksesi ikinä? Olipa saavutuksesi mikä tahansa, on todennäköistä, ettei se tapahtunut vain sillä, että nousit aamulla sängystä. Jos haluamme saavuttaa jotakin hyödyllistä elämässä, se vaatii aikaa ja ponnistuksia. Kristuksen opetuslapsena kulkemiseen pätee sama sääntö.

`Lue Kol. 1:28, 29. Vaikka Paavali puhuukin siitä, miten Jumala tekee työtään hänessä, millä tavoin hän osoittaa, että mukana on myös inhimillisiä ponnistuksia? Ks. myös 5. Moos. 4:4; Luuk. 13:24; 1. Kor. 9:25; Hepr. 12:4.`

Kol. 1:29 antaa meille mielenkiintoisen oivalluksen siitä, miten Paavali näkee suhteensa Jumalaan omassa toiminnassaan. Hän sanoo, että hän ponnistelee – mutta Jumalan voimassa.

Sana ”ponnistella” tarkoittaa työskentelyä uupumukseen asti. Sanaa käytettiin usein urheilijoista, jotka treenatessaan antoivat kaikkensa. Sana ”taistella”, joka tulee seuraavaksi, voi joillakin kielillä tarkoittaa tuskallista kamppailua. Saamme tässä siis sanallisen kuvauksen urheilijasta, joka taistelee viimeiseen asti voittaakseen. Sitten Paavali antaa ajatukselle uuden vivahteen, koska hän sanoo taistelevansa, ei kaikella sillä voimalla, joka hänellä itsellään on, vaan kaikella sillä voimalla, jonka Jumala hänelle antaa. Voimme tehdä siis yksinkertaisen johtopäätöksen Paavalin työstä – se oli työtä, jonka hyväksi hän uhrasi suunnattoman paljon omia ponnistuksiaan ja jonka takia hän joutui kieltäytymään monesta, mutta se tehtiin kuitenkin Jumalan voimassa. Sama suhde pätee silloinkin, kun pyrimme kehittämään luonnettamme Kristuksen kaltaiseksi.

Tämä on tärkeää muistaa, sillä asumme maailmassa, jossa haluamme yhä enemmän yhä vähemmällä vaivalla. Tällainen ajattelu on hiipinyt myös kristinuskoon. Jotkut kristityt evankelistat lupaavat, että jos vain uskot, Pyhä Henki tulee yllesi suuressa yliluonnollisessa voimassaan ja tekee suuria ihmeitä. Tämä voi kuitenkin olla vaarallinen puolitotuus, koska se voi johtaa ihmisiä siihen johtopäätökseen, että meidän pitää vain odottaa Jumalan voimaa ja siihen asti voimme istua mukavasti nojatuoleissamme.

`Mikä on oma kokemuksesi sellaisesta ponnistelusta, josta Paavali puhui? Millaisia asioita Jumala on pannut sydämellesi, joiden kanssa taistelet?`