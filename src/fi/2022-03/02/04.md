---
title:  Synnin Tuomat Tulikokeet
date:  05/07/2022
---

> <p></p>
> ”Jumalan viha ilmestyy taivaasta ja kohdistuu kaikkeen jumalattomuuteen ja vääryyteen, jota ihmiset tekevät pitäessään totuutta vääryyden vallassa.” (Room. 1:18.)

Kaikella, mitä teemme on seuraukset. Jos seisot kuumassa auringonpaahteessa jäätelö kädessäsi, jäätelö sulaa aivan varmasti. Syy ja seuraus kulkevat käsi kädessä. Ja halusimmepa kuinka kovasti tahansa, ettei tämä pätisi syntiin, synnilläkin on silti aina seuraukset. Kyse ei ole siitä, että Jumala istuisi taivaassa miettimässä, miten voisi kauhealla tavalla rangaista ihmisiä, jotka tekevät syntiä, vaan siitä, että synnillä on omat sisäänrakennetut seurauksensa.

Ongelma on siinä, että me monesti ajattelemme voivamme huijata Jumalaa ja tehdä syntiä ilman, että joutuisimme kokemaan sen seuraukset. Näin ei koskaan tapahdu. Paavali tekee hyvin selväksi, että synnin tekemisellä on tuskalliset ja ahdistavat seuraukset paitsi ikuisuutta ajatellen myös jo tässä hetkessä.

`Room. 1:21–32 Paavali kuvailee syntiin lankeamisen prosessia ja syntien seurauksia. Lue jakeet rukoillen ja tiivistä sitten Paavalin sanoman ydin niin, että keskityt erityisesti synnin eri vaiheisiin ja sen seurauksiin.`

Paria jaetta aiemmin Paavali kuvailee näitä seurauksia ”Jumalan vihaksi” (Room. 1:18). Jumalan viha tässä kohdassa tarkoittaa yksinkertaisesti sitä, että Jumala sallii ihmisten niittää sitä, mitä he ovat kylväneet. Kristittyjenkään kohdalla Jumala ei aina puutu asioihin heti niin, että poistaisi kivun, joka on seurausta meidän omista teoistamme. Monesti hän sallii meidän kokea tekojemme seuraukset, jotta ymmärtäisimme, kuinka syvästi vahingoittavaa ja loukkaavaa meidän syntimme on.

Olemme pohtineet Jumalan moraalilakien rikkomisen seurauksia. Entä sitten Jumalan terveyslakien rikkominen? Kehomme on Jumalan asuinsija. Jos kohtelemme ruumistamme kaltoin syömällä epäterveellisesti ja laiminlyömällä liikunnan tai jos työskentelemme jatkuvasti yli voimiemme, teemme silloinkin syntiä Jumalaa vastaan. Ja silläkin on seuraukset, jotka voivat saada aikaan tulikokeenomaiset olosuhteet.

`Mitä olet oppinut syntiesi erilaisista seurauksista?`