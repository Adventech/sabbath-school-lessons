---
title:  Yllätyksiä
date:  03/07/2022
---

> <p></p>
> ”Rakkaat ystävät, älkää oudoksuko sitä tulta ja hehkua, jossa teitä koetellaan, ikään kuin teille tapahtuisi jotakin outoa.” (1. Piet. 4:12.)

Tuskallisia yllätyksiä voi tulla kohdallemme monella tavoin. Auto voi kääntyä yllättäen eteen. Yhtäkkiä sinut irtisanotaan. Saat odottamattomia huonoja uutisia lääkäriltäsi. Joku, jota rakastit ja jonka luulit rakastavan sinua, pettää sinut. Kipumme tuntuu vielä tuskallisemmalta, kun se tulee kohdalle yllättäen.

Tällä viikolla katsomme tietyntyyppisiä tuskallisia tilanteita tai tulikokeita, joiden ei tulisi yllättää meitä.

Palatkaamme kohtaan 1. Piet. 4:12. Pietari kehottaa lukijoitaan olemaan lankeamatta siihen ansaan, että ajattelisivat tulisten koettelemusten ja vastoinkäymisten olevan jollakin tapaa outoja tai vieraita kristityn kokemusmaailmassa. Päinvastoin niitä tulee pitää tavanomaisina – niitä voi ja tuleekin odottaa.

Ilmaisu ”tuli ja hehku” tai ”tulenpolte” (RK 2012) tulee kreikan kielen polttoa tarkoittavasta sanasta. Joissakin toisissa kohdissa sana on käännetty sulatusuuniksi tai pätsiksi. Uskon tähden kärsimistä voidaan pitää jonkinlaisena tulikokeena tai sulatusprosessina.

`Lue 1. Piet. 4:12–19. Mikä on Pietarin sanoma?`

Monet meistä hämmästyvät kärsimyksiä, koska meillä on liian yksioikoinen käsitys kristillisestä elämästä. Tiedämme, että on kaksi puolta – Jumala, joka on hyvä; ja Paholainen, joka on paha. Niinpä usein luemme kaiken hyvältä tuntuvan Jumalan ansioksi, ja kaiken pahalta tuntuvan katsomme Paholaisen aikaansaamaksi. Elämä ei kuitenkaan ole näin yksinkertaista. Emme voi käyttää tunteitamme mittarina siitä, mikä luetaan Jumalan ansioksi ja mikä Paholaisen aiheuttamaksi. Joskus Jumalan kanssa vaeltaminen on haastavaa ja vaikeaa. Monesti voi vaikuttaa siltä, että Paholaisen seuraaminen tuo suuria palkintoja. Vanhurskas Job, joka joutui kuitenkin kärsimään, kuvaa hyvin tätä asiaa kysyessään Jumalalta: ”Miksi jumalattomat saavat elää? Miksi he elävät korkeaan ikään? Miksi heidän on valta ja voima?” (Job 21:7.)

`Miten 1. Piet. 4:12–19 voi auttaa sinua selittämään ystävälle, miksi koettelemuksista ei pidä yllättyä?`