---
title:  Kypsyyden Tulikoe
date:  07/07/2022
---

> <p></p>
> ”Jotta nämä valtavat ilmestykset eivät tekisi minua ylpeäksi, olen saanut pistävän piikin ruumiiseeni, Saatanan enkelin kurittamaan itseäni, etten ylpistyisi.” (2. Kor. 12:7.)

Kaatamisen ja karsimisen välillä on suuri ero. Kaadamme kasveja, joita emme enää halua; mutta karsimme kasveja, joita haluamme kehittää hedelmällisemmiksi. Molemmissa tehtävissä tarvitaan terävää työkalua. Karsimiseen kuuluu kasvin leikkaamista siinä määrin, että se voi aloittelevasta puutarhurista näyttää jopa kasvin tuhoamiselta. Ihmisen hengelliseen tilaan liittyen Bruce Wilkinson kirjoittaa: ”Rukoiletko Jumalan ylitsevuotavia siunauksia ja anotko, että hän tekisi sinusta enemmän Poikansa kaltaisen? Jos vastauksesi on kyllä, pyydät pensassaksia elämääsi.” – Bruce Wilkinson, Secrets of the Vine (Sisters, OR: Multnomah Publishers, Inc., 2001), s. 60.

Ihmiset ovat pohtineet, mitä Paavali mahtoi tarkoittaa pistävällä piikillä ruumiissaan (2. Kor. 12:7). Ajatukset ovat vaihdelleet Paavaliin kohdistuvista jatkuvista vihollisten hyökkäyksistä siihen, että hänellä olisi ollut puhevika. Kyse saattoi kuitenkin olla hänen näkökykyynsä liittyvästä ongelmasta (ks. EGW 6BC 1107). Paavali uskoi, että pistävä piikki oli hänelle ”annettu” (VKR).

`Mitä Paavali mahtoi tarkoittaa sillä, että piikki oli hänelle annettu? Kuka antoi sen hänelle? Miten Jumala pystyi käyttämään sitä Paavalin eduksi?`

Paavalin piikillä on määrätty tarkoitus: estää häntä ylpistymästä (2. Kor. 12:7). Piikki ei johtunut synnistä, jonka hän olisi tehnyt, vaan sen tarkoitus oli estää häntä tekemästä syntiä tulevaisuudessa. Paavali tajusi, että hänellä oli luonnostaan heikkous syntiä kohtaan ja että piikki saattoi suojella häntä sitä vastaan.

`Lue 2. Kor. 12:7–10. Miten Paavali suhtautuu piikkiinsä? Mahtoiko Paavalin heikkoudesta olla muita hengellisiä hyötyjä hänelle? Miten Paavalin suhtautuminen piikin pysyvyyteen voi auttaa sinua suhtautumaan niihin ”piikkeihin”, joita itse saatat joutua kantamaan?`