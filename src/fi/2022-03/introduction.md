### Johdanto

#### Ristiinnaulittu Luoja

”Kaikki on saanut syntynsä hänen kauttaan, ja ilman häntä ei ole syntynyt mitään, mikä syntynyt on.” (Joh. 1:3, VKR.)

Hän, Jeesus, on tehnyt kaiken, ja kuitenkin Raamatussa kerrotaan, että ”Jeesus itki” (Joh. 11:35). Luoja itki? Ja vielä meille kerrotaan, että Jeesus oli hyljeksitty, ”ihmisten torjuma, kipujen mies, sairauden tuttava” (Jes. 53:3). Luoja, kipujen mies, hyljeksitty ja torjuttu? Ja hän huusi myös: ”Jumalani, Jumalani, miksi hylkäsit minut?” (Matt. 27:46.)

Miten tällainen on mahdollista? Tämä on mahdollista siksi, että Jeesus, meidän Luojamme, on myös meidän Lunastajamme, ja Lunastajana hän oli ristiinnaulittu Jumala – Luoja, joka otti ylleen ihmisyyden, ja ihmisenä hän kärsi puutetta ja vaivaa, ja hänen elämänsä päättyi siihen, että hän riippui roomalaisella ristillä.

Näin ollen meidän Luojamme – hän, jossa me ”elämme, liikumme ja olemme” (Ap. t. 17:28), kärsi ihmisenä tavoilla, joihin kukaan meistä ei koskaan pystyisi. Me voimme kokea vain oman murheemme ja omat surumme; mutta ristillä ”hän kantoi meidän kipumme, otti taakakseen meidän sairautemme” (Jes. 53:4) – meidän jokaisen kaikki kivut ja taakat. Tämä on koko maailmankaikkeuden historian hämmästyttävin teko.

Tämän taustan mielessämme pitäen (että ristiinnaulittu Jumala valvoo yllämme) pyrimme seuraavien kuukausien aikana ymmärtämään paremmin sitä, mikä on käsittämätöntä: omaa kärsimystämme ja elämänsä Kristukselle antaneiden uskovien kärsimystä. Emme väitä, että meillä olisi kaikki vastaukset tai edes kovinkaan monta vastausta; me julistamme ainoastaan sitä, että ”Jumala on rakkaus” (1. Joh. 4:8). Vaikka tuollaista tapahtuukin, voimme niistä huolimatta luottaa Jumalaan, ja kärsimystemme kautta kasvaa Jumalan armossa, olkoonpa prosessi kuinka tuskallinen tahansa.

Tässä neljänneksessä tutkimme Jumalan sanaa ja näemme, kuinka lihaa ja verta olevat ihmiset, vaikka uhkuivatkin uskoa, silti joutuivat kokemaan epätoivoa, petoksia, pettymyksiä, menetyksiä, epäoikeudenmukaisuutta ja hyväksikäyttöä. Kuulostaako tutulta? Miten he selvisivät kaikesta tuosta? Mitä he oppivat? Mitä heidän esimerkkinsä voi opettaa meille?

Kun tarkastelemme näitä ihmisiä, heidän kokemuksiaan, heidän taisteluitaan ja heidän uskon koetuksiaan (jotka saattavat muistuttaa monelta osin meidän koetuksiamme), meidän on aina nähtävä heidän kokemuksensa ristin taustaa vasten. Meidän on aina muistettava, että joudummepa kohtaamaan mitä tahansa, Jeesus Kristus, meidän Luojamme ja Lunastajamme, on kokenut pahempaa.

Meidän Jumalamme on kärsivä Jumala. Jopa Albert Camus, jota tuskin voidaan kristityksi kutsua, ymmärsi jotakin ristin merkityksestä ja Jumalan kärsimyksestä siellä: ”Golgatan yö on niin tärkeä ihmiskunnan historiassa vain siksi, että sen varjossa jumaluus luopui perinteisistä etuoikeuksistaan ja joi viimeiseen pisaraan asti kuoleman tuskan, johon epätoivo myös kuuluu.” – Albert Camus, The Rebel (New York: Vintage International, 1991), s. 33. Tai kuten Ellen G. White asian ilmaisi: ”Risti ilmaisee meidän tylsille aisteillemme, mitä tuskaa synti aina ilmenemisestään lähtien on tuottanut Jumalan sydämelle.” (EK 248.)

Tutkistelumme eivät käsittele teodikeaa (Jumalan oikeutusta) eli Jumalan osoittamista syyttömäksi pahuuden ongelmaan. Sen sijaan, kuten sanoimme, niiden tarkoituksena on yrittää auttaa meitä käsittelemään sitä väistämätöntä kärsimystä, jota me kaikki kohtaamme tässä maailmassa, jossa synnin tekeminen on yhtä helppoa kuin hengittäminen. Yritämme todistaa sen, että kipu, kärsimys ja menetys eivät tarkoita sitä, että Jumala olisi hylännyt meidät, ne tarkoittavat vain, että jopa uskovina me jaamme langenneen ihmiskunnan yhteisen osan. Ero on siinä, että Jeesuksen ja hänen tarjoamansa toivon kautta me voimme löytää merkitystä ja tarkoitusta siinä, mikä tuntuu merkityksettömältä ja tarkoituksettomalta, ja että voimme luottaa lupaukseen siitä, että jollakin tapaa, vaikka emme osaa edes kuvitella miten, ”kaikki koituu niiden parhaaksi, jotka rakastavat Jumalaa” (Room. 8:28) — Jumalaa, joka siitä huolimatta, että on tehnyt kaiken, kärsi myös kaiken (ja siksi me rakastamme häntä).

_Gavin Anthony, tämän neljänneksen tutkistelujen pääasiallinen kirjoittaja, kasvoi Sri Lankassa lähetystyöntekijöiden lapsena. Hän on työskennellyt pastorina Englannissa ja tätä opinto-opasta kirjoittaessaan hän toimi piirikunnan johtajana Islannissa._