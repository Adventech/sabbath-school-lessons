---
title:  Usko Puhdistavien Tulien Keskellä
date:  18/07/2022
---

Taisteluun osallistuminen on vaikeaa; vielä vaikeampaa se on silloin, kun ei edes näe vastapuolen joukkoja. Kristittyinä olemme tällaisessa tilanteessa. Tiedämme, että vihollisen joukot ovat lähellä, voimme tuntea heidän voimansa elämässämme, ja kuitenkin meidän on vain jatkettava uskossa ja pysyttävä lujina, ”kuten pysyy se joka ikään kuin näkee Näkymättömän” (Hepr. 11:27).

`Lue Job 23:1–10. Mistä Jobin taistelussa on pohjimmiltaan kyse? Mitä hän ei näe? Mihin hän kuitenkin samaan aikaan luottaa kaikista koettelemuksistaan huolimatta?`

Hirvittävien koettelemustensa keskellä Job luotti Herraan. Kaikesta huolimatta Job oli päättänyt kestää. Yksi asia, joka sai hänet pysymään kestävänä oli kulta. Ei kulta metallina; pikemminkin hän katsoi tulevaisuuteen ja tajusi, että jos hän riippuisi Jumalassa kiinni, hän tulisi ulos koettelemuksesta parempana ihmisenä – hän tulisi ulos kirkkaana kuin kulta. Meille ei kerrota, kuinka paljon Job tiesi siitä, mitä kulissien takana tapahtui. Olipa häneltä kätketty kuinka paljon tahansa, hän kesti puhdistavat tulikokeet kaikesta huolimatta.

Pelkäätkö sinä tulta? Huolestuttaako sinua se kuumuus, jota ympärilläsi olevat olosuhteet muodostavat? Kenties, kuten Jobin kohdalla, Jumalan polte tuntuu selittämättömältä. Kenties kyse on vaikeudesta sopeutua uuteen työhön tai uuteen kotiin. Kenties joudut kestämään huonoa kohtelua töissä tai jopa oman perheesi parissa. Ehkä kohdallasi on kyse sairaudesta tai taloudellisista tappioista. Niin vaikeaa kuin sitä onkaan käsittää, Jumala voi käyttää näitä koettelemuksia puhdistaakseen ja jalostaakseen sinua niin, että hän voi tuoda omaa kuvaansa esiin sinun luonteessasi.

Se, että hänet todistettaisiin kullaksi, näyttää olleen Jobille kannustin, johon hän kiinnitti katseensa, ja se auttoi häntä selviytymään vaikeuksistaan. Jo pelkästään se, että hän kaiken kipunsa ja kärsimyksensä keskellä pystyi tunnistamaan puhdistusprosessin olevan käynnissä, kertoo paljon hänen luonteestaan. Ja vaikka oli paljon, mitä hän ei ymmärtänyt, hän kuitenkin tiesi, että nämä koettelemukset jalostaisivat häntä.

`Millä tavoin koettelemukset oman kokemuksesi mukaan puhdistavat ja jalostavat? Millä muulla tavoin voisit jalostua kuin kärsimyksen kautta?`