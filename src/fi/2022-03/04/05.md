---
title:  Viisaat
date:  20/07/2022
---

Eilisessä tutkisteluosuudessa tarkastelimme sitä, kuinka tärkeä asia luonne on niille, jotka odottavat Jeesuksen toista tulemista. Tänään katsomme vielä lähemmin, miten tärkeä se on ihmisille, jotka ovat elossa Jeesuksen tullessa toisen kerran.

`Lue Dan. 12:1–10. Mikä on jakeiden asiayhteys? Mihin maailmanhistorian aikaan tässä viitataan? Ja ennen kaikkea mitä voimme näiden jakeiden perusteella sanoa Jumalan kansan luonteesta viimeisinä aikoina? Millaisia luonteenominaisuuksia heillä on jumalattomiin verrattuna? Katso myös Ilm. 22:11.`

Danielille kerrotaan, että juuri ennen Jeesuksen tuloa on oleva ahdistuksen aika, jonka kaltaista ei ole ollut koko maailmanhistorian aikana. Dan. 12:3, 10 meille annetaan kuvaus vanhurskaista ja jumalattomista tuona aikana. Huomaa, miten ”jumalattomat elävät jumalattomina” (Dan. 12:10), kun taas vanhurskaat jakeen 3 mukaan loistavat ja säteilevät, ehkä siksi, että heidät on seulottu, sulatettu ja puhdistettu (Dan. 12:10) tänä ahdistuksen aikana, ”jonka kaltaista ei ole ollut siitä alkaen, kun kansoja on ollut, aina tuohon aikaan saakka” (Dan. 12:1). Sen sijaan kukaan jumalattomista ei ymmärrä, mutta vanhurskaat ovat viisaita, jotka ymmärtävät.

Ymmärtävät mitä? Matematiikkaa, tiedettä, historialliskriittistä tulkintamallia? Sananlaskuissa sanotaan, että ”Herran pelko on tiedon perusta” (Sananl. 1:7). Kenties tässä yhteydessä viisaat ovat sitä siksi, että he ymmärtävät lopunajan tapahtumia niiden toteutuessa sekä ahdistuksen aikaa. Aika ei tule heille yllätyksenä; Raamatun tutkimisensa perusteella he tietävät, että sellainen on tulossa. Ja ennen kaikkea he tietävät sen verran, että antavat ahdistuksen ajan puhdistaa ja jalostaa heitä. Jumalattomat sen sijaan tulevat kapinassaan vain entistä itsepäisemmiksi, ja siksi he jatkavat jumalattomuudessaan.

Keskeistä on, että tässä meille annetaan kuvaus kansasta, joka on käynyt puhdistavan ja jalostavan prosessin läpi.

`Mitä sellaisia periaatteita voimme tässä raamatunpaikassa nähdä, jotka auttavat meitä ymmärtämään paremmin, mistä puhdistavassa ja jalostavassa prosessissa on kyse myös omalla kohdallamme tänä päivänä?`