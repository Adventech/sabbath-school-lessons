---
title:  Luonne Ja Yhteisö
date:  21/07/2022
---

Simon & Garfunkelin eräässä laulussa sanotaan: ”I am a rock, I am an island”, ’Minä olen kallio, minä olen saari’. Onko sinusta joskus tuntunut tuolta – että haluat seisoa yksin? Olet ehkä kuullut ihmisten sanovan: ”Niin, minun suhteeni Jumalaan on henkilökohtainen asia. En halua puhua siitä kenenkään kanssa.”

`Lue Ef. 4:11–16. Mitä Paavali sanoo tässä? Minkä osan hän antaa yhteisölle?`

Kun Paavali kirjoittaa efesolaisille, hän kuvailee seurakuntaa ruumiina. Jeesus on pää ja hänen seuraajansa muodostavat muun ruumiin. Jos katsot kohtaa Ef. 4:13, huomaat, että tällaisessa yhteisössä elämisen perimmäinen tarkoitus on saavuttaa aikuisuus, Kristuksen täyteyttä vastaava kypsyys. Ja siihen me tarvitsemme toisiamme!

On toki mahdollista elää kristittynä myös yksin. Yksin seisomista ei aina voida välttää, kuten tiedämme niiden vuosisatojen saatossa eläneiden monien ihmisten kokemuksista, jotka ovat joutuneet pilkan ja vainon kohteiksi. Se, etteivät miehet ja naiset taivu ympärillään olevan paineen alla, on mahtava todistus Jumalan voimasta. Vaikka tämä on totta, Paavali haluaa silti korostaa ratkaisevan tärkeää asiaa: me koemme ja osoitamme Kristuksen täyteyttä parhaiten silloin, kun toimimme yhdessä toistemme kanssa.

`Mitä Paavalin mukaan pitää tapahtua ennen kuin Kristuksen täyteys voi näkyä kristillisessä yhteisössämme? Ef. 4:11–16.`

Millä tavoin yhteisön todistus, joka ilmentää Kristuksen täytettä, eroaa yksilön Kristuksen täyteyttä ilmentävästä todistuksesta? Mitä tämä merkitsee suuren taistelun näkökulmasta ajateltuna? Katso Ef. 3:10.

On helppoa olla mukava yksikseen tai tuntemattomien ihmisten seurassa, mutta on paljon vaikeampaa olla mukava ihmisille, jotka tunnemme todella hyvin tai joista emme pidä. Tämä tarkoittaa sitä, että kun jälkimmäisessäkin tapauksessa silti osoitamme armoa ja ystävällisyyttä, tarjoamme vastustamattoman todistuksen siitä, millainen Jumala oikeasti on.