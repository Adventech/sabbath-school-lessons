---
title:  Hänen Kuvakseen
date:  17/07/2022
---

> <p></p>
> ”Ne, jotka hän edeltäkäsin on valinnut, hän on myös edeltä määrännyt oman Poikansa kaltaisiksi, niin että hänen Poikansa olisi esikoinen suuressa veljesjoukossa.” (Room. 8:29.)

Alussa Jumala loi meidät omaksi kuvakseen (1. Moos. 1:27), mutta synti on turmellut tuota kuvaa.

`Millä tavoin voimme nähdä ihmisissä tapahtuneen Jumalan kuvan turmeltumisen?`

On päivänselvää: synti on turmellut meitä kaikkia (Room. 3:10–19). Kuitenkin Jumala haluaa ennallistaa meitä siihen alkuperäiseen tilaan, johon hän ihmisen alun perin loi. Tähän meidän tämän päivän jakeemme sopii. Se paljastaa Jumalan suunnitelman siitä, että ne, jotka antavat elämänsä Pyhän Hengen ohjaukseen, voivat muuttua hänen ”Poikansa kaltaisiksi” (Room. 8:29).

Asiaan liittyy vielä toinenkin ulottuvuus. ”Jumalan kuva on jälleen palautettava ihmiseen. Jumalan kansan luonteen täydellisyys on yhteydessä Jumalan kunnian ja Kristuksen kunnian kanssa.” (5AO 224.)

`Miten ymmärrät yllä olevan Ellen G. Whiten lainauksen? Katso myös Job 1; Matt. 5:16; 1. Kor. 4:9 ja Ef. 3:10.`

Kristittyinä emme saa koskaan unohtaa, että olemme keskellä kosmista jännitysnäytelmää. Suurta taistelua Kristuksen ja Paholaisen välillä käydään kaikkialla ympärillämme. Taistelu saa monenlaisia ilmenemismuotoja. Ja vaikka paljon jää meiltä piiloon, Kristuksen seuraajina voimme ymmärtää, että meillä on oma osamme tässä näytelmässä ja että me voimme tuoda kunniaa Kristukselle elämämme kautta.

`Kuvittele olevasi valtavalla urheilustadionilla. Kentän toisen puolen katsomossa istuvat Herralle uskolliset taivaalliset olennot, ja toisen puolen katsomossa langenneet, Luciferin puolelle menneet olennot. Jos elämäsi viimeisen vuorokauden ajalta olisi esitetty tuolla kentällä, kummalla puolella olisi enemmän hurraamisen aihetta? Mitä vastauksesi kertoo sinusta?`