---
title:  Esirukousta Armon Saamiseksi
date:  29/08/2022
---

`Lue 2. Moos. 32:1–14. Millaisessa osassa Mooses on tässä?`

Kun ihmiset alkoivat palvoa kultaista sonnia, Jumala päätti heidän menneen liian pitkälle sekä ilmoitti tuhoavansa kansan ja tekevänsä Mooseksesta suuren kansan. Sen sijaan, että olisi hyväksynyt Jumalan tarjouksen, Mooses vetosi Jumalaan, että tämä osoittaisi armoa kansaansa kohtaan. Niin Jumala leppyi.

Teksti nostaa esiin kaksi tärkeää asiaa. Ensiksi, Jumalan tarjous tuhota kapinallinen kansa ja siunata Moosesta oli koe Moosekselle. Jumala halusi Mooseksen osoittavan, kuinka paljon myötätuntoa tämä tunsi tottelemattomia ihmisiä kohtaan. Mooses läpäisi kokeen. Jeesuksen tavoin hän anoi armoa syntisille. Joskus Jumala voi sallia meidänkin kohdata vastustusta ja joutua tulikokeeseen, jotta hän, me ja tilannetta tarkkaileva maailmankaikkeus voisimme nähdä, kuinka paljon myötätuntoa meillä on kurittomia kohtaan.

`Mitä syitä Mooses antoi sille, että hän pyysi Herraa olemaan tuhoamatta Israelia?`

Toiseksi, tämä raamatunpaikka osoittaa myös, että vastustus ja tottelemattomuus ovat kutsuja ilmaista armoa. Armoa tarvitaan silloin, kun ihmiset vähiten sitä ansaitsevat. Mutta juuri se hetki, kun he sitä vähiten ansaitsevat, on myös hetki, jolloin me vähiten haluaisimme sitä tarjota. Kuitenkin silloin, kun Mooseksen sisko Mirjam arvosteli Moosesta, Mooses pyysi Jumalaa parantamaan siskonsa spitaalista (4. Moos. 12). Kun Jumala oli vihainen Korahille ja tämän seuraajille ja uhkasi tuhota heidät kaikki, Mooses painoi kasvonsa maahan ja anoi heidän henkensä säästämistä (4. Moos. 16). Seuraavana päivänä, kun israelilaiset nurisivat Moosesta vastaan siitä, että kapinalliset oli tapettu ja Jumala uhkasi uudestaan tappavansa kansan, Mooses kehotti Aaronia nopeasti toimittamaan syntien sovitusta heidän hyväkseen (4. Moos. 17). Nöyränä ja epäitsekkäänä tämän tulikokeen keskellä Mooses etsi armoa niille, jotka eivät olisi sitä ansainneet.

`Kuinka voit sävyisästi ja epäitsekkään nöyrästi olla Jumalan armon ilmentymä lähimmäisillesi?`