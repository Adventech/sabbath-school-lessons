---
title:  Murrettu Leipä Ja Kaadettu Viini
date:  28/08/2022
---

`Oswald Chambers on sanonut, että meidän pitäisi tulla ”murretuksi leiväksi ja kaadetuksi viiniksi” toisille. Mitä ajattelet hänen tarkoittavan tällä?`

Läpi Raamatun löydämme esimerkkejä ihmisistä, jotka ”särjettiin”, jotta he voisivat palvella toisia. Mooses kutsuttiin kestämään sitä, että hän oli loppumattoman juoruilun ja kritiikin kohde hänen johtaessaan kansaa luvattuun maahan. Joosef kutsuttiin matkalle, johon kuului petosta ja vankilassa oloa, ennen kuin hänet nostettiin vaikutusvaltaiseen asemaan, jossa hän saattoi palvella Egyptissä. Kummassakin tapauksessa Jumala salli tilanteiden kehittyä kyseisillä tavoilla, jotta hänen armonsa ja huolenpitonsa voisi näkyä hänen omiensa elämässä heidän itsensä ja myös toisten hyväksi. Jumala saattaa käyttää meitä vastaavalla tavalla. On helppo tuntea itsensä vihaiseksi ja loukatuksi tällaisissa tilanteissa. Kuten aiemmin totesimme, sävyisyys on Jumalan antama kyky kestää tällaisia asioita kärsivällisesti ja ilman kaunaa.

`Lue Hes. 24:15–27. Mitä tässä tapahtuu? Miksi Hesekiel pantiin tällaiseen tulikokeeseen?`

Jumala sanoo: ”Hesekiel on teille merkkinä: niin kuin hän tekee, niin teette myös te. Kun se tapahtuu, te tiedätte, että minä olen Herra, Jumala.” (Hes. 24:24.) Hesekielin esimerkin kautta Israelin kansa tulisi vakuuttumaan siitä, että Jumala todella on Kaikkivaltias Herra. He näkisivät tämän totuuden saadessaan kokea sen profetian täyttymyksen, jota Hesekielin elämä esikuvasi ja kokivat  sen kärsimyksen, jonka hän oli kohdannut. Kuka tietää, kuinka moni ihminen tulee näkemään Kaikkivaltiaan Herran meidän särkyneen elämämme kautta?

`Ennemmin tai myöhemmin elämä särkee meidät kaikki. Mikä on ollut sinun kokemuksesi särkyneenä olemisesta? Mitä läksyjä olet oppinut? Miten Herra voi käyttää särkynyttä sisintäsi toisten auttamiseksi?`