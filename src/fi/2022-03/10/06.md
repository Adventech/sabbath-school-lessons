---
title:  Kalliomme Ja Turvamme
date:  01/09/2022
---

Usein kaikkein ylpeimmät, ylimielisimmät ja tunkeilevimmat ihmiset ovat niitä, jotka kärsivät heikosta itsetunnosta. Heidän ylimielisyytensä ja ylpeytensä – ja sävyisyyden ja nöyryyden puutteensa – on eräänlainen peite, kenties jopa tiedostamaton yritys kätkeä sitä, mitä heidän sisältään puuttuu. He tarvitsevat juuri sitä, mitä me kaikki tarvitsemme: turvallisuuden, arvokkuuden ja hyväksynnän tunnetta varsinkin ahdistuksen ja kärsimyksen hetkinä. Voimme saada näitä asioita vain Herran kautta. Lyhyesti sanottuna sävyisyys ja nöyryys, jotka ovat kaikkea muuta kuin heikkouden merkkejä, ovat usein voimallisin osoitus siitä, että ihminen on lujasti maadoitettu Kallioon.

`Lue Ps. 62:2–9. Mikä näyttäisi olevan psalmin tausta? Mitä asioita Daavid nostaa esiin? Mitä hengellisiä periaatteita voit oppia siitä, mitä hän sanoo? Ennen kaikkea miten voit oppia soveltamaan näitä periaatteita omaan elämääsi?`

”Ilman syytä ihmisistä voi tulla meidän vihollisiamme. Jumalan kansan motiiveja tulkitaan väärin, ei vain maailman taholta, vaan myös toisten uskovien taholta. Herran palvelijoita laitetaan vaativiin tilanteisiin. Kärpäsestä tehdään härkänen, jotta voidaan oikeuttaa itsekkäiden ja epäoikeudenmukaisten asioiden ajaminen. – – Väärin perustein Herran palvelijoiden ylle puetaan epärehellisyyden synkkä asu, koska heidän vaikutusmahdollisuuksien ulottumattomissa olevat olosuhteet tekivät heidän työstään hämmentävää. Heitä pidetään ihmisinä, joihin ei voi luottaa. Ja tämän tekevät seurakunnan jäsenet. Jumalan palvelijoiden on varustettava itsensä Kristuksen mielenlaadulla. Heidän ei pidä odottaa, että he säästyisivät loukkauksilta ja väärältä arvostelulta. Heitä tullaan haukkumaan kiihkoilijoiksi ja fanaatikoiksi. Älkööt he kuitenkaan lannistuko. Jumala hallitsee kaitselmusta ja ohjaa työtään nimensä kunniaksi.” (UL 177.)

`Kuinka immuuni olet muiden moitteille ja terävälle arvostelulle? Todennäköisesti et kovinkaan immuuni, eikö totta? Kuinka voit tarrautua Herraan ja ankkuroida arvosi häneen, joka rakastaa sinua niin paljon, että kuoli puolestasi syntiesi tähden, ja näin suojata itseäsi toisten väheksynnältä?`