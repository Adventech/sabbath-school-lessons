---
title:  Lisäaineistoa
date:  16/09/2022
---

Lue Ellen G. White, Alfa ja omega, osa 2, s. 167–172 ja 203–210 tai Patriarkat ja profeetat, s. 561–567 ja 604–612.

Alistuminen Jumalan tahtoon onnistuu vasta, kun kuolemme omille haluillemme ja kunnianhimollemme. Tämä avaa tien aitoon lähimmäisten palvelemiseen. Emme voi elää Jumalalle ilman, että uhraamme itsemme ja elämme alati avoimina hänen äänelleen. Jotta voimme aidosti alistua Isämme tahtoon, meidän pitää tajuta, millaiset vaarat piilevät siinä, että luotamme itseemme sekä Jumalan sanan ja voiman korvikkeisiin. Koska Jumalan tahdon alaisuudessa eläminen on kristillisen elämän keskeisiä asioita, Jumala saattaa sallia meille tulikokeita opettaakseen meitä turvautumaan yksin häneen.

”Eelin laiminlyönti tuli selvästi nähtäväksi jokaiselle isälle ja äidille maassa. Koska hänen kiintymyksensä oli pyhittymätöntä tai koska hän oli haluton suorittamaan epämiellyttävää velvollisuuttaan, hän sai korjata vääryyden satona poikiensa uppiniskaisuutta. Jumalan silmissä syyllisiä olivat sekä vanhempi, joka salli synnit, että lapset, jotka niitä harjoittivat, eikä hän hyväksyisi minkäänlaista uhria heidän rikkomuksistaan.” (CG 276.)

**Keskustelunaiheita**

`Keskustelkaa siitä, miten Jumalan Poika alensi itsensä tullessaan maailmaan ihmisenä, jotta voisi kuolla syntiemme tähden. Mitä tämä opettaa siitä, mitä itsensä uhraaminen ja itsensä kieltäminen toisten hyväksi tarkoittaa? Vaikka emme voi tehdä mitään niin suurta kuin Jeesus teki, periaate on sama. Millä tavoin voimme omalla sarallamme jäljitellä sellaista alistumista ja itsensä uhraamista, jota Jeesus osoitti ristillä?`

`Monista voi olla pelottavaa alistua Jumalan tahtoon tietämättä, mitä seuraavaksi tapahtuu. Miten neuvoisit ihmisiä, jotka luottavat mieluummin itseensä kuin Jumalaan? Miten auttaisit poistamaan heidän pelkonsa siitä, etteivät he tiedä tai kykene hallitsemaan tulevaisuutta?`

`Rukoilkaa yhdessä niiden puolesta, joiden on vaikea alistua Jumalan tahtoon. Mitä käytännöllistä voit tehdä auttaaksesi heitä näkemään, että hänen tiensä on parhain? Toisin sanoen miten Jumala voi käyttää sinua auttamaan toisia tuntemaan hänen rakkautensa ja halukkuutensa huolehtia?`