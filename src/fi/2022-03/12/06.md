---
title:  Korvikkeet
date:  15/09/2022
---

Jumalan tahtoon alistuminen ei onnistu hyvin, jos luotamme omaan voimaamme. Saatamme Jumalan sijaan luottaa myös muihin korvikkeisiin. Kun jotkut tuntevat itsensä masentuneiksi, he etsivät jotakin, joka tekisi heidät iloisiksi. Kun jotkut tuntevat itsensä riittämättömiksi, he tavoittelevat mainetta. Kun joillakin on vaikeuksia puolisonsa kanssa, he etsivät jonkun toisen, joka voi antaa heille läheisyyttä ja jännitystä elämään.

Monet käyttämistämme keinoista voivat lievittää paineita, mutta ne eivät välttämättä ratkaise ongelmaa tai opeta, kuinka käsitellä tilannetta paremmin seuraavalla kerralla. Vain Jumalalta saatu yliluonnollinen apu voi tehdä sen. Ongelma on se, että tukeudumme usein Jumalan korvikkeisiin sen sijaan että tukeutuisimme häneen itseensä.

Saatamme käyttää seuraavia korvikkeita Jumalan sijaan:

1. Käytämme inhimillistä päättelykykyä tai aiempia kokemuksiamme, kun tarvitsisimme tuoretta jumalallista ilmoitusta.

2. Painamme ongelmat mielestämme, kun tarvitsisimme jumalallisia ratkaisuja.

3. Pakenemme todellisuutta ja välttelemme Jumalaa, kun tarvitsisimme kommunikointia hänen kanssaan jumalallisen voiman saamiseksi.

Sakarja auttaa meitä keskittymään siihen, millä on todellista merkitystä silloin, kun olemme kiusattuja käyttämään korvikkeita. Oltuaan vuosia Babylonin pakkosiirtolaisuudessa karkotetut olivat viimein palanneet kotiin ja alkoivat heti jälleenrakentaa temppeliä. Rakennushanke kohtasi kuitenkin valtavaa vastustusta (taustatietoa löytyy Esra 4–6). Niinpä Sakarja välitti rohkaisevan sanoman rakennustöitä johtavalle Serubbabelille.

`Lue Sak. 4. Mitä Jumala tarkoittaa jakeen 6 sanoilla? Miten Pyhä Henki voisi vaikuttaa rakennusprojektin loppuun saattamisessa? Mitä tämä opettaa yhteydestä, joka vallitsee Pyhän Hengen ja niiden käytännön asioiden välillä, joita teemme?`

Jumala ei estänyt temppelin jälleenrakentamisesta noussutta vastustusta eikä säästänyt Serubbabelia stressiltä. Hän ei aina säästä meitäkään vastustukselta, mutta hän voi käyttää kokemaamme vastustusta tulikokeena opettaakseen meitä luottamaan häneen.