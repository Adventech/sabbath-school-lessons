---
title:  Kuoleminen Tulee Ennen Jumalan Tahdon Tietämistä
date:  12/09/2022
---

Monet kristityt etsivät vilpittömästi Jumalan tahtoa elämänsä suhteen. ”Jos vain tietäisin, mikä Jumalan tahto on, uhraisin kaiken hänen hyväkseen.” Tällaisen lupauksen jälkeenkin saatamme edelleen olla hämmentyneitä siitä, mikä Jumalan tahto on meidän kohdallamme. Syy hämmennykselle voi löytyä seuraavista jakeista: Room. 12:1, 2. Paavali kuvailee, kuinka me voimme tuntea Jumalan tahdon. Hän nostaa esiin tärkeän seikan: jos haluat tietää Jumalan tahdon, sinun tulee ensin uhrata!

Lue Room. 12:1, 2. Paavali kirjoittaa, että meistä tulee kykeneviä arvioimaan, mikä on Jumalan tahto (Room. 12:2), kun:

1. meillä on todellinen ymmärrys Jumalan armahtavasta laupeudesta meitä kohtaan (Room. 12:1).

2. me tarjoamme itsemme elävinä uhreina Jumalalle (Room. 12:1).

3. kun uudistumme mieleltämme (Room. 12:2.)

Vain uudistunut mieli voi todella ymmärtää Jumalan tahdon. Uudistuminen riippuu kuitenkin siitä, olemmeko ensin kuolleet itsellemme. Ei riittänyt, että Kristus kärsi puolestamme – hänen täytyi kuolla.

`Pyydä Pyhää Henkeä näyttämään sinulle elämäsi alueet, joissa et ole vielä täysin ”kuollut”. Mistä sinun pitää luopua, jotta voit olla ”elävä uhri” Jumalalle?`

Kun emme ole joillakin elämämme alueilla kuolleet itsellemme, Jumala sallii meille tulikokeita, joissa huomiomme kiinnittyy noihin alueisiin. Kärsimyksemme auttaa meitä huomaamaan syntimme ja ymmärtämään sen, miten Jeesus luopui itsestään meidän tähtemme. Elisabeth Elliot kirjoittaa: ”Sen lähemmäksi ristin ymmärtämistä emme kenties pääse kuin että luovutamme sydämemme syvimmän kaipauksen [Jumalalle]. – – oma kokemuksemme ristiinnaulitsemisesta, vaikkakin mittaamattomasti vähäisempi kuin Vapahtajamme, antaa meille kuitenkin mahdollisuuden alkaa tuntea Jeesusta yhdessä hänen kanssaan kärsien. Kaikissa kärsimyksemme ilmenemismuodoissa Jeesus kutsuu meitä yhteyteensä.” – Quest for Love (Grand Rapids, MI: Fleming H. Revell, 1996), s. 182.

`Lue rukouksen kera Room. 12:1, 2. Mistä sinun pitää luopua voidaksesi olla elävä uhri?`