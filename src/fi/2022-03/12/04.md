---
title:  Halukkuus Kuunnella
date:  13/09/2022
---

> <p></p>
> ”Silloin Herra tuli, seisahtui ja huusi kuten edellisilläkin kerroilla: ’Samuel, Samuel!’ Samuel vastasi: ’Puhu, palvelijasi kuulee.’” (1. Sam. 3:10.)

Oletko joskus kuullut hiljaisen Pyhän Hengen äänen, mutta ollut piittaamatta siitä, minkä seurauksena kaikki meni pieleen ja ajattelit myöhemmin itseksesi: ”Voi ei, miksi en kuunnellut?”

Ensimmäisessä Samuelin kirjassa on kertomus vanhasta miehestä ja kahdesta jumalattomasta pojasta, jotka eivät kuunnelleet Herraa, ja pienestä pojasta, joka kuunteli. Vaikka Jumala oli antanut vahvoja varoituksia, ne, joiden olisi pitänyt ottaa niistä vaarin ja muuttaa elämänsä suuntaa, eivät tehneet niin.

`Lue 1. Sam. 2:12–3:18. Mikä vastakohta tässä tulee ilmi niiden välillä, jotka kuuntelevat Jumalaa, ja niiden, jotka eivät niin tee?`

Eelin pojilla oli muuta mielessään kuin Jumalan asiat. Sen jälkeen, kun Eeli oli kuullut Jumalan tahdon poikiensa suhteen, hän puhui kyllä heille, mutta ei tehnyt mitään muuta. Eivätkä Eelin pojat ilmeisestikään olleet valmiita alistamaan elämänsä yksityiskohtia Jumalan tahdon alaisuuteen. Millainen vastakohta nuori Samuel olikaan!

Pastori Charles Stanley kuvailee, kuinka tärkeää on vaalia avoimuutta Jumalan äänelle, jonka voi hänen mukaansa kuulla parhaiten vasta, kun vaihdamme oman elämämme vaihteen vapaalle. Hän sanoo: ”Pyhä Henki – – ei puhu vain välittääkseen tietoa. Hän puhuu saadakseen meiltä vastauksen. Hän tietää, että kun omat tarkoitusperämme saavat suurimman osan huomiostamme, olisi ajanhukkaa ehdottaa meille mitään muuta. Tuollaisina aikoina Pyhä Henki on usein hiljaa. Hän odottaa, kunnes hellitämme ja olemme tarpeeksi vapaita kuulemaan ja lopulta tottelemaan.” – The Wonderful Spirit-Filled Life, (Nashville, TN: Thomas Nelson Publishers, 1992), s. 179, 180.

`Mitä Stanley tarkoittaa sillä, ”että olemme tarpeeksi vapaita”? Kun ajattelet avoimuuttasi Jumalaa kohtaan, mitkä ovat usein niitä asioita, jotka estävät sinua olemasta tarpeeksi ”vapaa kuulemaan ja lopulta tottelemaan”?`