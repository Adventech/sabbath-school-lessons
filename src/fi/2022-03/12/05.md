---
title:  Itseriittoisuus
date:  14/09/2022
---

Kun Eeva lankesi syntiin Eedenin puutarhassa, se ei johtunut vain siitä, että hän epäili Jumalan sanaa. Ongelman ydin oli Eevan usko siihen, että hänellä oli riittävästi viisautta päättää itse, mikä oli hyvää ja oikein. Hän luotti omaan harkintakykyynsä. Kun luotamme omaan harkintakykyymme sen sijaan, että luottaisimme Jumalan sanaan, avaamme oven monenlaisille ongelmille.

Kertomus Saulista kuvailee hänen tietään itseriittoisuuteen ja tragediaa, joka siitä pian seurasi. Samuel voiteli Saulin Jumalan valitsemaksi kuninkaaksi (1. Sam. 10:1). Sitten hän antoi Saulille erityisiä ohjeita (1. Sam. 10:8), mutta Saul oli tottelematon.

`Lue, miten kertomus jatkuu (1. Sam. 13:1–14). Mitä sellaista Saul teki, mikä johti hänen tuhoonsa?`

Kolme askelta johti Saulin itseriittoisuuden tielle pian sen jälkeen, kun hänestä oli tehty kuningas. Ongelma on siinä, ettei yksikään noista askelista itsessään ollut kovin vakava virhe. Silti ne pitivät sisällään tragedian siemenen, koska askeleet otettiin ilman Jumalaa. Pane merkille missä järjestyksessä Saulin lankeemus tapahtui.

1. Saul sanoi: ”Näin.” Hän näki joukkojen hajaantuvan eikä Samuelkaan ollut paikalla (1. Sam. 13:11). Paineen alaisena hän arvioi itse, mitä tapahtui.

2. Ensin Saul sanoi: ”Näin”, sitten hän sanoi: ”[M]inä ajattelin”. Hän ajatteli filistealaisten kukistavan heidät (1. Sam. 13:12). Se, mitä hän silmillään näki, muokkasi hänen tilannetta koskevia ajatuksiaan ja sanojaan.

3. Saul antoi ajatustensa vaikuttaa tunteisiinsa. Hänelle tuli pakonomainen tunne uhrata (1. Sam. 13:12).

Kaikki olemme tehneet samaa: luotamme omaan fyysiseen näkökykyymme, mikä johtaa siihen, että luotamme inhimilliseen ajattelukykyymme, mikä taas johtaa siihen, että luotamme inhimillisiin tunteisiimme. Ja sitten toimimme tunteittemme pohjalta.

`Miksi ajattelet Saulin olleen niin helppo toimia oman harkintansa varassa, vaikka Jumalan selvät ohjeet kaikuivat vielä hänen korvissaan? Jos me tiedämme olevamme hauraita ja tiedoiltamme vajavaisia, miksi me silti yritämme luottaa itseemme?`