---
title:  Kuka Isämme On
date:  08/08/2022
---

Oswald Chambers kirjoittaa: ”Oletko kysellyt Jumalalta, mitä Hän aikoo tehdä? Hän ei sano sitä sinulle. Jumala ei sano sinulle, mitä Hän aikoo tehdä; Hän ilmaisee sinulle, kuka Hän on.” – Oswald Chambers, Parhaani hänelle (Porvoo, WSOY, 1955), s. 2. Mitä luulet Chambersin tarkoittavan ajatuksella?

Jobin kirja alkaa kuvauksella Jobin suuresta tragediasta. Job menettää kaiken paitsi elämänsä ja vaimonsa, ja vaimokin ehdottaa, että hänen pitäisi kirota Jumala ja kuolla pois (Job 2:9). Sitten seuraa keskustelu, jossa Jobin ystävät yrittävät selvittää, miksi kaikki paha on tapahtunut Jobille. Kaiken tuon keskellä Jumala on hiljaa.

Sitten luvussa 38 Jumala ilmestyy ja puhuu: ”Kuka on tämä, joka peittää minun tarkoitukseni mielettömillä puheillaan?” (Job 38:2.) Jumala esittää Jobille perä perää noin 60 leuat auki loksauttavaa kysymystä. Avaa Raamattusi ja katso kysymyksiä luvuissa 38 ja 39.

Viimeisen kysymyksen jälkeen Job vastaa: ”Olen liian vähäinen. Miten voisin vastata sinulle? Minä panen käden suulleni ja vaikenen. Kerran minä olen puhunut, enää en sitä tee. Tein sen vielä toisenkin kerran, mutta nyt pysyn vaiti.” (Job 40:4, 5.) Jumala ei ole kuitenkaan sanonut vielä kaikkea. Hän puhuu uudestaan ja esittää peräjälkeen toisen sarjan ”suuria” kysymyksiä.

`Lue Jobin lopullinen vastaus: Job 42:1–6. Mitä Jumala yritti kertoa Jobille, ja mikä vaikutus hänen puheillaan oli Jobiin?`

Jumala ei vastaa yhteenkään Jobin ystävien miksi-kysymykseen. Sen sijaan hän maalaa kuvan omasta vertaansa vailla olevasta suuruudestaan, joka tulee ilmi hämmästyttävissä luomisteoissa. Tämän jälkeen Job ei enää tarvitse vastauksia. Selitysten tarve jää Jumalan ylivertaisen suuruuden varjoon.

Kertomus paljastaa kiehtovan paradoksin. Saamme toivoa ja rohkaisua sen tajuamisesta, että tiedämme niin vähän. Vaistonvarainen pyrkimyksemme on löytää lohtua tiedosta. Siksi masennumme, kun emme tiedä. Joskus Jumala oikein alleviivaa tietämättömyyttämme, jotta ymmärtäisimme, että ihmisen perimmäinen toivo on löytää turva olennosta, joka on paljon suurempi kuin me itse.

`Tapahtuuko parhaillaan asioita, joita et vain voi käsittää?`