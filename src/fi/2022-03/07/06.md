---
title:  Isämme Kuritus
date:  11/08/2022
---

`Lue Hepr. 12:5–13. Minkä sanoman saamme tässä ja kuinka se sopii aiheeseen, jota olemme tutkineet tässä neljänneksessä?`

Paavali kuvailee koettelemuksia kurituksen näkökulmasta. Suomalaisessa Raamatussa sana ”kuritus/kurittaa” esiintyy näissä jakeissa useita kertoja. Kreikkalaisessa maailmassa tämä sana oli kasvatusta tarkoittava perussana. Ymmärtääksemme ”kuritusta” meidän on ymmärrettävä, kuinka Jumala kasvattaa meitä uskon koulussa, jota Paavali on kuvaillut edellisessä luvussa (Hepr. 11).

Läpi koko Heprealaiskirjeen 11. luvun Paavali on maalaillut kuvaa uskon miehistä ja naisista. Heidän uskonsa oli se, mikä piti heidät liikkeellä silloin, kun he kohtasivat kaikenlaisia koettelevia tilanteita. Tullessamme lukuun 12 Paavali kääntyy meidän lukijoiden puoleen ja sanoo, että koska niin monet ennen meitä ovat kestäneet uskomattomien vaikeuksien keskellä, myös me voimme uskonelämässämme juosta sinnikkäästi ja päästä maaliin. Avain onnistumiseen on katseen kiinnittäminen Jeesukseen (Hepr. 12:2), jotta hän voisi olla esimerkkimme vaikeina aikoina (Hepr. 12:3). Luvun 12 lukeminen on kuin saisimme lukulasit päähän. Ilman näitä laseja koettelemuksia koskeva näkökykymme ja ymmärryksemme tulee aina olemaan sumeaa. Näiden lasien läpi katsominen auttaa kuitenkin kulttuurissamme vallitsevien kärsimykselle annettujen epäselvien selitysten korjaamisessa. Silloin kykenemme ymmärtämään selvästi ja pystymme reagoimaan koettelemuksiin järjellisellä tavalla.

Lue yllä kuvattujen lukulasien läpi Hepr. 12:1–13. Keskity sitten jakeisiin 5–13 ja vastaa seuraaviin kysymyksiin:

`Mikä on kurituksen lähde?`

`Miten me reagoimme kuritukseen?`

`Mikä on kurituksen tavoite?`

`Lue vielä kerran läpi Hepr. 12:1–13. Tee luettelo kaikista syistä, jotka tunnistat toivon perusteiksi. Miten olet kokenut tämän toivon silloin, kun oma hengellinen ”kasvatuksesi” on ollut käynnissä?`