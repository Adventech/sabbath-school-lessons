---
title:  Isämme Suunnitelmat Meitä Varten
date:  10/08/2022
---

`Kaikki etsivät toivoa, mutta mistä sen voi löytää? Jotkut löytävät sen ystävän hymystä. Toisilla toivo on talouden tai avioliiton vakaudesta riippuvaista. Mistä sinä yleensä etsit toivoa ja rohkeutta?`

Profeetta Jeremia kirjoittaa ihmisille, jotka olivat menettäneet toivonsa pakkosiirtolaisuudessa. ”Virtojen varsilla Babyloniassa me istuimme ja itkimme, kun muistimme Siionia.” (Ps. 137:1.) Vaikka heidän sydämensä oli särkynyt, Jeremia antoi heille perusteita sille, miksi toivosta ei pitänyt luopua.

`Lue Jer. 29: 1–10. Mitä syitä toivoon jakeissa annetaan?`

Jeremia mainitsee kolme huomionarvoista toivon lähdettä. Ensinnäkin Jumala sanoo kansalleen, ettei heidän pitäisi luopua toivosta, sillä heidän tilanteensa ei ole sattuman tai ennalta arvaamattoman pahuuden tulosta. Jumala sanoo, että hän itse on siirtänyt Juudan asukkaat Jerusalemista Babyloniaan (Jer. 29:4). Vaikka pahuus tuntuu ympäröivän heitä, Juuda ei ole koskaan joutunut pois Jumalan kädestä.

Toiseksi Jumala sanoo, ettei heidän tulisi luopua toivosta, sillä hän voi tehdä työtään jopa heidän senhetkisten vaikeuksiensa keskellä. ”Toimikaa sen kaupungin parhaaksi, johon minä olen teidät siirtänyt. Rukoilkaa sen puolesta Herraa, sillä sen menestys on teidänkin menestyksenne.” (Jer. 29:7.)

Kolmanneksi toivosta ei saa luopua siksi, että Jumala aikoo tehdä lopun heidän karkotuksestaan ilmoittamallaan hetkellä: ”Näin sanoo Herra: Kun Babylonian seitsemänkymmentä vuotta ovat kuluneet, minä otan teidät jälleen huomaani. Minä täytän lupaukseni ja tuon teidät takaisin omaan maahanne.” (Jer. 29:10.)

Kun Jumala on ensin selittänyt, kuinka hän on hallinnut heidän menneisyyttään, kuinka hän hallitsee heidän nykyisyyttään ja tulevaisuuttaan, hän kertoo kauniisti hellästä huolenpidostaan heitä kohtaan (ks. Jer. 29:11–14).

`Lue Jer. 29:11–14. Lisää ”te”-sanan paikalle aina oma nimesi, ikään kuin Jumala olisi antanut lupaukset sinulle henkilökohtaisesti. Sovella lupauksia itseesi, olivatpa tämänhetkiset kamppailusi millaisia tahansa.`