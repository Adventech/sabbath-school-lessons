---
title:  Isämme Läsnäolo
date:  09/08/2022
---

> <p></p>”Sillä minä, Herra, sinun Jumalasi, tartun sinun oikeaan käteesi ja sanon sinulle: ’Älä pelkää, minä autan sinua.’” (Jes. 41:13.)

Joku on joskus sanonut: ”Kun Jumala tuntuu olevan kaukana, kuka on siirtynyt?” Kun ongelmat vyöryvät yllemme, oletamme, että Jumala on hylännyt meidät. Totuus on, ettei hän ole lähtenyt minnekään.

Jumalan läsnäolo tuntui hyvin kaukaiselta pakkosiirtolaisuudessa oleville juutalaisille. Kuitenkin Jesajan kautta Jumala vakuutti heille heidän tulevaa vapautustaan. Vaikka Jerusalemiin paluu oli vielä vuosien päässä, Jumala halusi kansansa tietävän, ettei hän ollut lähtenyt heidän luotaan ja että heillä oli kaikki syy toivoon.

`Lue Jes. 41:8–14. Mitä syitä toivoon löydät ihmisille, jotka innokkaasti odottavat tulevaisuudessa tapahtuvaa vapautusta? Miten tämä lupaus auttaa meitä odottaessamme maanpäällisen maanpakolaisuusaikamme päättymistä?`

Yksi näiden jakeiden vaikuttavimmista kuvauksista löytyy jakeesta 13. Maailmankaikkeuden yksinoikeutettu hallitsija sanoo kansalleen, ettei heidän tarvitse pelätä, sillä hän tarttuu ”sinun oikeaan käteesi”. On eri asia kuvitella Jumala ohjaamaan maailman tapahtumia joltakin suurelta valtaistuimelta valovuosien päästä maapalloltamme kuin tajuta hänen olevan niin lähellä, että hän voi pitää hellästi rakastamiensa ihmisten kädestä kiinni.

Kun olemme kiireisiä, on vaikeaa muistaa, että Jumala on lähellä meitä. Kun muistamme, että hän on Immanuel, ’Jumala kanssamme’, huomaamme eron. Kun Jumalan läsnäolo on kanssamme, silloin meillä on mukanamme myös hänen tarkoituksensa, lupauksensa ja muuttava voimansa.

Tee pieni koe muutamien seuraavien päivien aikana. Jokaisena mahdollisena hetkenä yritä muistuttaa itsellesi, että maailmankaikkeuden Jumala on niin lähellä sinua, että hän voi pitää kädestäsi kiinni ja hän on luvannut henkilökohtaisesti auttaa sinua. Tee muistiinpanoja siitä, kuinka tällainen ajattelu muuttaa tapaasi elää. Valmistaudu kertomaan kokemuksistasi raamattutunnilla sapattina.