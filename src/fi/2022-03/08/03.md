---
title:  Jeesuksen Nimessä
date:  15/08/2022
---

> <p></p>
> ”Mitä te minun nimeeni vedoten pyydätte minulta, sen minä teen.” (Joh. 14:14.)

Jeesus ei olisi opetuslastensa keskuudessa enää pitkään. Hän, joka oli ollut heidän tukensa ja rohkaisunsa, lähtisi taivaaseen, ja opetuslapset alkoivat tuntea itsensä hämmentyneiksi ja voimattomiksi. Vaikka opetuslapset eivät pystyisi näkemään häntä enää fyysisesti keskuudessaan, Jeesus antoi heille merkittävän lupauksen.

Lue Joh. 14:1–14. Jakeiden 13 ja 14 mukaan Jeesus lupaa tehdä hyväksemme mitä vain pyydämme hänen nimessään. Tämän takia me lähes aina lisäämme rukoustemme loppuun ilmaisun ”Jeesuksen nimessä, aamen”.

`Kun sanomme yllä olevat sanat, mitä ajattelemme niiden tarkoittavan? Mitä Jeesus tarkoittaa kehottaessaan meitä rukoilemaan tällä tavalla? Mitä sellaisia viitteitä jakeista löytyy, jotka auttavat meitä ymmärtämään, mitä Jeesus tarkoitti?`

Kun esitämme pyyntömme Jeesuksen nimeen, voimme olla varmoja, että koko taivaan koneisto työskentelee meidän hyväksemme. Emme ehkä näe enkeleitä ympärillämme työssään, mutta siinä he ovat – Jeesuksen nimessä taivaan valtaistuimelta lähetettyinä täyttämään meidän pyyntömme.

Joskus rukoiltuamme Jeesuksen nimessä avaamme silmämme ja odotamme kaiken ympärillämme olevan eri lailla, mutta kaikki näyttääkin samalta. Ja vaikka Jumalan voima voi tulla myös dramaattisella tavalla esiin, kuten silloin kun Jeesus tyynnytti myrskyn, se voi tulla myös hiljaisuudessa, huomaamatta, kuten silloin kun Jumalan voima tuki Jeesusta Getsemanessa. Välttämättä mitään dramaattista ei tapahdu hetkessä, mutta se ei tarkoita, etteikö Jumala tekisi työtään meissä.

`Lue uudelleen Joh. 14:1–14. Kun luet, kuvittele, että Jeesus puhuu suoraan sinulle, kasvoista kasvoihin. Mitä toivoa ja rohkaisua saat näistä lupauksista? Samaan aikaan kysy itseltäsi: ”Mitkä asiat elämässäni voivat olla sen esteenä, että lupaukset voisivat toteutua? Mitä muutoksia minun tulee sydämessäni tehdä?`