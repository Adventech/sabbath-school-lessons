---
title:  Huolten Kantaminen
date:  17/08/2022
---

Joillakin on kodissaan huoneentaulu, jossa lukee ”Miksi rukoilla, kun voit murehtia?” Taulun teksti naurattaa, sillä mieluummin murehdimme kuin luovutamme huolemme Jumalalle.

Kun elämämme menee solmuun, meidän tulisi antaa se Jumalalle, jotta hän voi selvittää solmut. Jumala kaipaa tehdä tämän hyväksemme. Onnistumme kuitenkin pitämään kiinni ongelmistamme katkeamispisteeseen asti. Miksi odotamme, kunnes olemme epätoivoisia ennen kuin menemme Herran luo?

`Lue 1. Piet. 5:7. Pietari lainaa Psalmia 55:23. Mikä perussanoma löytyy jakeista? Ks. myös Matt. 6:25–33.`

Pietarin tekstiin ei kätkeydy salaisuutta, vaan se tarkoittaa juuri sitä, mitä siinä sanotaan. Saamme heittää ja luovuttaa pois kipua ja huolta aiheuttavat asiat niin, ettei niillä enää ole yhteyttä meihin. Emme tietenkään heitä taakkojamme minne tahansa. Huolemme eivät häviä tyhjiöön. Annamme ne Isällemme taivaassa, joka lupaa selvittää asiat. Jeesus sanoo samaa Matteuksen evankeliumissa. Ongelma ohjeen noudattamisessa ei ole se, että se on vaikeaa; se vaikuttaa pikemminkin liian helpolta, liian hyvältä ollakseen totta.

Monenlaiset asiat aiheuttavat meille ahdistusta. Ehkä meillä on paineita töistä tai saamme odottamatonta kritiikkiä. Ehkä emme tunne itseämme halutuiksi tai rakastetuiksi. Kenties meillä on terveyteen tai talouteen liittyviä huolia. Tai meistä tuntuu, ettemme ole riittävän hyviä Jumalalle. Tai uskomme, ettemme ole saaneet anteeksi.

Yksi syy sille, miksi pidämme ongelmistamme kiinni, on se, että ajattelemme osaavamme selvittää ne paremmin kuin kukaan muu. Pietari kehottaa harkitsemaan, kannattaako tällaista ajatusta helliä. Meidän ei tarvitse huolehtia, koska Jumala välittää. Välittääkö hän kuitenkaan tarpeeksi puuttuakseen peliin silloin, kun meitä uhkaa avioero tai tunnemme itsemme hyödyttömiksi? Raamattu sanoo, että hän välittää tarpeeksi muuttaakseen minkä tahansa tilanteen.

`Mitkä asiat aiheuttavat sinulle huolta parhaillaan? Olivatpa huolesi kuinka oikeutettuja ja vaikeita tahansa, onko mikään liian vaikeaa Herralle? Ehkä suurin ongelmamme on se, että vaikka uskomme Jumalan kykenevän ratkaisemaan asiamme, emme usko, että hän ratkaisisi niitä toivomallamme tavalla. Oletko ajatellut näin?`