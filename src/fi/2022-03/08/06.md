---
title:  Uskollinen Silloinkin, Kun Jumalaa Ei Näy
date:  18/08/2022
---

Ajatus siitä, ettei kukaan ihminen välitä siitä, mitä meille tapahtuu, on epämiellyttävä. Vielä ahdistavampi on ajatus siitä, ettei Jumala tunne meitä tai välitä meistä.

Babyloniaan karkotetuista juudealaisista vaikutti siltä, ettei Jumala välittänyt paljoakaan heidän tilanteestaan. He olivat yhä karkotettuina, yhä Jumalan hylkääminä syntinsä tähden. Jesaja kuitenkin puhuu heille lohdutuksen sanoja. Jes. 40 on kaunis luku, jossa Jesaja puhuu hellästi kansalle heidän Jumalastaan: ”Hän kaitsee laumaansa paimenen lailla. Hän kokoaa karitsat käsivartensa turviin ja kantaa niitä sylissään, johdattelee imettäviä lampaita.” (Jes. 40:11, RK 2012.) Ihmiset olivat kuitenkin olleet karkotettuina niin pitkään, että he ajattelivat: ”Missä sinä olet, Herra? Emme näe mitään todisteita siitä, että olisit edelleen kanssamme tai välittäisit meistä.”

`Lue Jes. 40:27–31. Millä tavoin Jesaja kuvailee Jumalaa? Miten kuvauksen on tarkoitus vastata heidän uskomukseensa siitä, että ”ei ole Herra nähnyt elämäni taivalta, minun asiastani ei Jumala välitä” (Jes. 40:27).`

Eräs toinen ihmisryhmä, joka saattoi ajatella, että heidän elämänsä taival oli Herralta kätkössä, löytyy Esterin kirjasta. Esterin kirjassa ei mainita Jumalaa kertaakaan. Silti koko kertomus on dramaattista kuvausta siitä, miten Jumala puuttuu asioihin pelastaakseen kansansa tuholta, joka oli määrätty heidän osakseen peruuttamattoman lain nojalla. Sen lisäksi, että kertomus kuvailee menneisyyden tapahtumia, se symboloi tulevaa aikaa, jolloin Jumalan kansa on jälleen vainottuna ja heidän tuhoamisekseen säädetään taas laki (Ilm. 13:15). Voitko kuvitella, miten helppoa olisi tulla siihen johtopäätökseen, että jos tällaiset hirvittävät olosuhteet olisivat vallalla, Jumalan on täytynyt hylätä kansansa? Meidän ei kuitenkaan tarvitse pelätä. Sama Jumala, joka Esterin kirjan kertomuksessa pelasti valittunsa, pelastaa heidät jälleen lopun ajan kriiseissä.

`Olemme lukeneet, miten Jesaja kuvaili Jumalaa pakkosiirtolaisuudessa eläville. Miten sinä kuvailisit häntä ihmisille, jotka ajattelevat, että Jumala on häipynyt ja hylännyt heidät? Miten opettaisit heitä katsomaan asioita uskon silmin ja olemaan riippumattomia siitä, mitä he ihmissilmillään näkevät ympärillään?`