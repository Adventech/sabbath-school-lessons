---
title:  Ylösnousemuksen Voima
date:  16/08/2022
---

Ajatus ylösnousemuksesta nostaa esiin ihmisen voimattomuuden ongelman. Kun mietimme Jeesuksen elämää, kuolemaa ja ylösnousemusta, ajattelemme usein sitä, miten Jeesuksen kuolema oli tapahtuma, joka laillisesti sovitti meidät Jumalan kanssa. Ja tämä on tietenkin totta.

Ylösnousemus lisää kuitenkin erityisen ulottuvuuden pelastukseen. Jeesuksen ylösnousemus on merkityksellinen, ei vain siksi että se osoittaa, että eräänä päivänä mekin saamme kokea ylösnousemuksen, vaan myös siksi että se sijoittaa Jeesuksen Isän oikealle puolelle asemaan, jossa hänellä on voima ja valta. Tämä ylösnousemusvoima on samaa voimaa, jota Jumala tarjoaa meille tänään!

`Ef. 1:18–23 Paavali puhuu Jumalan voimasta. Mitä jakeet opettavat ylösnousemuksen voimasta? Mitä toivoa löydät itsellesi jakeiden lupauksista?`

Paavali rukoilee, että efesolaiset ymmärtäisivät pari asiaa, jotka voidaan ymmärtää kunnolla vain Jumalan avulla: 1) meillä on toivo muutoksesta ja odotettavissamme iankaikkinen tulevaisuus, johon Jeesus meitä kutsuu; 2) meidän hyväksemme otettiin käyttöön valtava voima.

Paavali yrittää sitten kuvailla, kuinka hämmästyttävää tämä voima on. Voima, joka meillä on käytettävissä tänä päivänä, on sama voima, joka herätti Jeesuksen kuolleista. Eikä tuo voima nostanut häntä vain maasta ylös takaisin elämään, vaan se nosti hänet vallan keskukseen Isän oikealle puolelle.

Paavali jatkaa vielä. Ylösnousemus ei antanut Jeesukselle mitä tahansa voimaa, vaan vallan hallita ja tarjota kaiken mahdollisen, mitä hänen kansansa voisi ikinä tarvita — koko ikuisuuden ajan!

Tee luettelo elämäsi alueista, joilla tarvitset ylösnousseen Jeesuksen voimaa. Kun saat luettelon valmiiksi, rukoile että tämä voima tulisi avuksesi kaikilla näillä alueilla, joilla koet tarvetta. Kysy samalla itseltäsi, mitä voisit tehdä paremmin ja millaisia valintoja voisit tehdä, jotta voima pääsisi työskentelemään vapaammin elämässäsi.