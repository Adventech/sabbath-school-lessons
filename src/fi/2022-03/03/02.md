---
title:  Luvattuun Maahan Umpikujan Kautta
date:  10/07/2022
---

> <p></p>
> ”Faraon lähestyessä israelilaiset huomasivat yhtäkkiä, että egyptiläiset olivat aivan heidän kintereillään. Israelilaiset pelästyivät kovin, huusivat apua Herralta[.]” (2. Moos. 14:10.)

Onko sinut joskus johdettu ansaan tai umpikujaan? Joskus se voi olla mukavakin yllätys, jos kävelet esimerkiksi huoneeseen, joka onkin yllättäen täynnä ystäviäsi, jotka huutavat: ”Yllätys! Hyvää syntymäpäivää!” Toisinaan se on järkytys, jopa hyvin epämiellyttävä sellainen. Kenties jouduit koulukiusaajien kynsiin tai työtoverisi yrittivät asettaa sinut huonoon valoon.

Siitä lähtien, kun israelilaiset lähtivät Egyptistä, aina siihen päivään asti, jolloin he pääsivät luvattuun maahan ”Herra kulki päiväsaikaan pilvipatsaassa heidän edellään näyttäen heille tietä ja yöllä tulipatsaassa valaisten heidän tietään, niin että he saattoivat kulkea sekä päivällä että yöllä” (2. Moos. 13:21). Jumala itse johti heidän matkansa jokaista vaihetta. Minne hän johtikaan heidät heti alkuun? Paikkaan, jossa meri oli edessä, vuoret molemmilla puolilla ja faraon armeija näköetäisyyden päässä aivan heidän kannoillaan!

`Lue 2. Moos. 14. Miksi Jumala toi israelilaiset paikkaan, jossa tiesi heidän olevan pelosta suunniltaan?`

”Pilvi-/tulipatsaan” seuraaminen ei takaa, että olisimme koko ajan onnellisia. Seuraaminen voi olla myös vaikeaa, koska vanhurskauteen harjaantuminen vie meitä paikkoihin, jotka koettelevat sydäntämme, joka on luonnostaan petollinen (Jer. 17:9). Koettelemusten ja tuskan puute ei kerro siitä, seuraammeko todella Jumalaa vai emme. Pikemminkin on katsottava sitä, kuinka avoimia olemme Jumalan ohjeille ja kuinka hyvin jatkuvasti alistamme mielemme ja sydämemme hänen johdolleen.

`Mitä läksyjä israelilaiset oppivat kokemuksestaan?     2. Moos. 14:31.`

`Miksi Jumalaan luottaminen on hänen monista ihanista lupauksistaan huolimatta joskus vaikeaa? Kerro vaikeasta tilanteesta, johon uskot Herran johtaneen sinut opettaakseen sinut uskomaan häneen Herran pelossa.`