---
title:  Suuri Taistelu Erämaassa
date:  12/07/2022
---

> <p></p>
> ”Jeesus lähti Jordanilta Pyhää Henkeä täynnä. Hengen johdattamana hän kulki autiomaassa neljäkymmentä päivää, ja Paholainen kiusasi häntä.” (Luuk. 4:1, 2.)

`Lue Luuk. 4:1–13. Mitä kertomus opettaa siitä, kuinka voimme voittaa kiusauksen ja olla lankeamatta syntiin?`

Kiusaukset voivat olla hyvin vaikeita, koska niissä vedotaan sellaisiin asioihin, joita todella haluamme. Lisäksi kiusaukset tuntuvat tulevan aina juuri heikoimmalla hetkellämme.

Luuk. 4 alkaa kertomuksella siitä, miten Paholainen kiusaa Jeesusta. Kertomuksessa huomiomme kiinnitetään muutamaan melko vaikeaan asiaan. Ensi katsomalla vaikuttaa siltä, että Pyhä Henki johdattaa Jeesuksen kiusaukseen. Jumala ei kuitenkaan koskaan kiusaa meitä (Jaak. 1:13). Pikemminkin Jumala voi johtaa meitä tulikokeisiin, joissa meitä koetellaan. Luukkaan evankeliumin luvussa 4 silmiinpistävä on se, että Pyhä Henki voi johtaa meitä koetteleviin hetkiin, joissa olemme alttiita Paholaisen ankarille kiusauksille. Sellaisina aikoina, kun koemme kiusaukset hyvin vahvoina, saatamme virheellisesti ajatella, ettemme ole seuranneet Jumalaa oikein. Tämä ei välttämättä ole totta. ”Usein, kun joudumme vaikeaan tilanteeseen, epäilemme, onko Jumalan Henki johtanut meitä. Mutta Henki se johdatti Jeesuksen erämaahan perkeleen kiusattavaksi. Kun Jumala panee meidät koetukselle, hänen tarkoituksensa on toimia meidän hyväksemme. Jeesus ei käyttänyt väärin Jumalan lupauksia antautumalla aiheettomasti kiusaukselle alttiiksi, eikä hän masentuneena luopunut taistelusta, kun kiusaus hänet kohtasi. Meidänkään ei tule niin tehdä.” (4AO 100.)

Joskus tulikokeessa saatamme puhdistumisen sijaan saada palovammoja. Siksi on lohdullista tietää, että kun me murrumme kiusauksen alla, toivomme voi syttyä uudestaan, sillä Jeesus on seisonut horjumatta. Hyvä uutinen on tämä: Jumala ei hylkää meitä, koska Jeesus on syntiemme kantaja; koska hän kärsi rangaistuksen siitä, että me epäonnistuimme kestämään kiusausta (oli se mikä tahansa); koska hän on käynyt läpi tulikokeen, joka on ollut pahempi kuin kenelläkään ­meistä voisi ikinä olla. Toivoa on jopa syntisistä suurimmalle (1. Tim. 1:15).

`Mitä kiusauksia kohtaat tällä hetkellä?`