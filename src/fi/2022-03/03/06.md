---
title:  Tulessa Koetteleminen
date:  14/07/2022
---

Eräs nuori mies (kutsukaamme häntä Antiksi) oli elänyt levottoman nuoruuden: huumeita, väkivaltaa, jopa joitakin aikoja vankilassa. Sitten erään paikallisseurakunnan jäsenen ystävällisyyden ansiosta (Antti oli aiemmin varastanut häneltä) Antti oppi Jumalasta ja antoi sydämensä Jeesukselle. Vaikka Antilla edelleen oli ongelmansa ja taistelunsa, hän oli uusi ihminen Jeesuksessa. Hän rakasti Jumalaa ja pyrki ilmaisemaan rakkauttaan noudattamalla hänen käskyjään (1. Joh. 5:1, 2). Jossakin vaiheessa Antti tunsi kehotusta ryhtyä pastoriksi. Kaikki viittasi siihen. Hän vastasi Jumalan kutsuun ilman epäilystäkään asiasta.

Yliopistossa kaikki sujui alkuun hyvin. Sitten asia toisensa jälkeen alkoi mennä pieleen, ja Antin elämä alkoi murentua. Hänen rahoituksensa kuivui kokoon; läheinen ystävä kääntyi häntä vastaan syyttäen häntä valheellisesti asioista, jotka vahingoittivat hänen mainettaan. Seuraavaksi Antti alkoi sairastella; kukaan ei tiennyt mistä oli kyse, mutta sairastelut vaikuttivat opintoihin siinä määrin, että Antti pelkäsi joutuvansa lopettamaan koulun kokonaan. Kaiken kukkuraksi Antti taisteli voimakasta kiusausta vastaan ottaa huumeita, joita oli niin helposti saatavilla hänen ympärillään. Kerran hän jopa lankesi tuossa asiassa. Antti ei voinut ymmärtää, miksi kaikki tämä tapahtui, varsinkin kun hän oli varma, että Herra oli johtanut hänet kyseiseen kouluun. Oliko Antti ollut väärässä asian suhteen? Jos oli, oliko koko hänen kokemuksensa Jumalan kanssa yhtä suurta virhettä? Hän alkoi epäillä jopa uskonsa perusasioita.

`Kuvittele, että Antti tulisi keskellä kriisiään luoksesi pyytämään neuvoa. Mitä sanoisit? Miten omat kokemuksesi voisivat auttaa Antin kaltaista ihmistä? Mitä raamatunjakeita käyttäisit? Kuinka hyödyllisiä seuraavat jakeet voisivat olla tällaisessa tilanteessa? Sananl. 3; Jer. 29:13; Room. 8:28; 2. Kor. 12:9; Hepr. 13:5.`

`Lähes kaikilla Herran seuraajilla on kriisejä, jolloin he ovat kiusattuja epäilemään Herran johdatusta. Silloin tärkeintä on riippua kiinni Jumalan lupauksissa, muistella hänen johdatustaan sekä rukoilla uskoa ja kestävyyttä. Herra ei koskaan hylkää meitä. Kuinka me voimme välttyä antamasta periksi kiusaukselle hylätä hänet?`