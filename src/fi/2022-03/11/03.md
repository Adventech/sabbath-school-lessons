---
title:  Jumalan Ajoituksen Mukaan
date:  05/09/2022
---

`Lue Room. 5:6 ja Gal. 4:4. Mitä jakeet kertovat Jumalan ajoituksesta?`

Paavali sanoo, että Jeesus tuli kuolemaan puolestamme juuri oikeaan aikaan. Hän ei kuitenkaan kerro, miksi kyseinen aika oli oikea. Saatamme ihmetellä: ”Miksi Jeesus odotti tuhansia vuosia ennen kuin tuli hoitamaan synnin ongelman? Eikö maailmankaikkeus ollut tajunnut synnin kauheutta jo paljon ennen tuota?” Kysymme ehkä myös, miksi Jeesus odottaa ennen kuin tulee toisen kerran, tai miksi Herra odottaa niin kauan ennen kuin vastaa rukouksiimme.

`Ajattele esimerkiksi Danielin kirjan 70 vuosiviikon profetiaa, joka viittaa Jeesukseen Messiaana (Dan. 9:24–27). Kuinka pitkä tämä ajanjakso oli? Mitä se opettaa Jumalan aikataulun odottamisesta silloinkin, kun asioiden toteutumiseen tuntuu menevän pitkä aika?`

On monia tärkeitä hengellisiä syitä sille, miksi joudumme toisinaan odottamaan. Ensinnäkin odottaminen voi suunnata huomiomme pois ”asioista” takaisin Jumalaan. Toiseksi odottaminen auttaa meitä saamaan paremman kuvan motiiveistamme ja haluistamme. Kolmanneksi odottaminen kasvattaa pitkämielisyyttä ja hengellistä kestävyyttä. Neljänneksi odottaminen mahdollistaa sen, että voimme kehittää monia hengellisiä vahvuuksia, kuten uskoa ja luottamusta. Viidenneksi odottaminen antaa Jumalalle tilaisuuden asetella paikoilleen palapelin muita osasia, jotka ovat muodostamassa suurta kokonaiskuvaa. Kuudenneksi emme ehkä koskaan saa tietää, miksi joudumme odottamaan; ja siksi opimme elämään uskosta. Tuleeko mieleesi muita syitä sille, miksi saatamme joutua odottamaan?

`Mitä esimerkkejä löydät Raamatusta siitä, miten Jumala tekee asioita oman ajoituksensa mukaan? Miten esimerkit auttavat sinua oppimaan luottamaan siihen, että hän tekee sinunkin kohdallasi kaiken oikein omalla ajallaan? (Ajattele esim. Abrahamia ja Saaraa ja heille luvattua poikaa.) Kysy myös itseltäsi: ”Teenkö kenties jotakin, joka viivyttää vastausta rukoukseen, johon muutoin olisi voitu vastata jo aikoja sitten?”`