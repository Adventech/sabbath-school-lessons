---
title:  'Elia: Kiirehtimisen Ongelma'
date:  07/09/2022
---

Välienselvittely Karmelinvuoren huipulla oli päättynyt (1. Kun. 18). Tuli oli langennut taivaasta ja kansa oli tunnustanut todellisen Jumalan. Väärät profeetat oli surmattu ja Jumalan nimi oli puhdistettu. Voisi luulla, että Elia olisi tuon päivän aikana kasvanut hengellisessä voimassaan. Hän kuitenkin kuuli jotakin, joka kauhistutti häntä niin paljon, että hän halusi kuolla. Lue, miten kertomus jatkuu (1. Kun. 19:1–9). Jakeiden viimeiset sanat ovat huolestuttavia: ”Yöllä Elia kuuli Herran äänen: ’Miksi olet täällä, Elia?’” (1. Kun. 19:9.) Selvästikin Elian pelko oli saanut hänet pakenemaan ja niin hän löysi itsensä väärästä paikasta.

`Herran niin voimallisesti puututtua asioihin Karmelinvuorella Elian olisi pitänyt olla täynnä uskoa ja luottamusta; sen sijaan hän pakenee henkensä edestä. Mitä voimme oppia tästä huonosta esimerkistä?`

Tämä kertomus välittää meille tärkeän opetuksen: kun kiirehdimme, saatamme helposti löytää itsemme väärästä paikasta. Elian tapauksessa hän joutui niin pelon valtaan, että se sai hänet ryntäämään erämaahan ja toivomaan, ettei hän olisi koskaan syntynytkään. Pelon lisäksi on muitakin asioita, jotka saavat meidät ryntäämään Jumalan suunnitelmien edelle.

`Lue seuraavat jakeet: 1. Moos. 16:1–3; 4. Moos. 20:10–12; Tuom. 14:1–3; Matt. 20:20, 21; Luuk. 9:52–56; Ap. t. 9:1. Mitkä asiat saivat näiden kertomusten henkilöt kiirehtimään Jumalan suunnitelmien edelle?`

Kuinka helppoa onkaan antaa sellaisten asioiden kuin kunnianhimon, vihan, intohimon, uskonpuutteen tai vilpittömäksi luullun Herran puolesta kiihkoilun aiheuttaa sen, että kiirehdimme asioiden edelle ja päädymme tilanteisiin, joissa meidän ei kuuluisi olla. Kukaan ei ole immuuni tällaiselle vaaralle. Avain vaaran välttämiseen on vaalia levollista luottamusta Jumalan hyvyyteen ja armoon. Mehän tiedämme hänen rakastavan meitä ja haluavan parastamme. Luottamus ei rakennu automaattisesti. Usko on lahja, mutta sitä tulee kehittää, ravita ja vaalia.