---
title:  Pitkämielinen Jumala
date:  04/09/2022
---

`Lue Room. 15:4, 5. Mitä löydämme näistä jakeista?`

Olemme tavallisesti kärsimättömiä niiden asioiden suhteen, joita todella haluamme tai jotka meille on luvattu, mutta joita emme vielä ole saaneet. Usein olemme tyytyväisiä vasta sitten, kun olemme saaneet sen, mitä kaipaamme. Ja koska harvoin saamme sen mitä haluamme silloin, kun sitä haluamme, se tarkoittaa, että olemme usein ikään kuin tuomitut olemaan ärtyneitä ja kärsimättömiä. Meiltä puuttuu pitkämielisyyttä. Kun olemme tällaisessa mielentilassa, on miltei mahdotonta säilyttää mielenrauhaa ja luottamusta Jumalaan.

Odottaminen on pääsääntöisesti tuskallista. Ps. 37:7 käytetty kärsivällistä odottamista tarkoittava alkukielen sana tulee heprean kielen sanasta, joka voidaan kääntää myös ”olla suuresti tuskaantunut”, ”vavista”, ”vapista”, ”olla haavoittunut”, ”olla murheellinen”. Kärsivällisyyden oppiminen ei ole helppoa; joskus tulikokeen ydintehtävä on juuri opettaa sitä meille.

`Lue Ps. 27:14; Ps. 37:7 ja Room. 5:3–5. Mitä jakeet kertovat meille? Mihin koetus johtaa?`

Odottaessamme voimme keskittyä kahdesta vaihtoehdosta jompaankumpaan: voimme keskittyä asioihin, joita odotamme, tai voimme keskittyä häneen, jonka kädessä nuo asiat ovat. Ratkaisevaa odottamisessa ei ole niinkään se, kuinka kauan meidän on odotettava, vaan asenteemme odottaessamme. Jos luotamme Herraan ja olemme antaneet elämämme hänen käsiinsä, silloin voimme luottaa siihen, että hän toimii parhaaksemme ja vieläpä juuri silloin, kun se on meille edullisinta, olipa tämän uskominen ajoittain kuinka vaikeaa tahansa.

`Mitä asioita sinä odotat kiihkeästi? Miten voit oppia luovuttamaan kaiken Jumalalle ja luottamaan hänen ajoitukseensa? Rukoile itsellesi asennetta, joka mahdollistaa täydellisen antautumisen Herralle.`