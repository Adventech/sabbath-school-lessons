---
title:  'Daavid: Odottamisen Malliesimerkki'
date:  06/09/2022
---

Samuel voiteli Daavidin kuninkaaksi tämän ollessa vasta nuorukainen (1. Sam. 16:1–13). Daavidilla oli kuitenkin vielä pitkä matka isänsä Iisain laidunmailta Jerusalemin valtaistuimelle. Epäilemättä hän tunsi toisinaan olevansa keskellä tulikoetta.

Ensin nuorukainen kutsutaan soittamaan musiikkia kuninkaalle tämän ahdistuksen helpottamiseksi (1. Sam. 16). Myöhemmin hänestä tulee Israelin sankari hänen surmattuaan Goljatin (1. Sam. 17). Sitten menee monta vuotta, joiden aikana Daavid joutuu pakenemaan henkensä edestä. Sekä Saul että hänen poikansa Joonatan tietävät, että ­Daavidista on määrä tulla seuraava kuningas (1. Sam. 23:17; 1. Sam. 24:21). Daavid ei kuitenkaan tee mitään edistääkseen Jumalan hänelle lupaamaa osaa. Vaikuttaa itse asiassa siltä, että hän tekee juuri päinvastoin. Silloinkin kun Saul yrittää ­tappaa hänet ja Daavid onnistuu leikkaamaan palan kuninkaan ­viitasta, hän toivoo, ettei olisi sittenkään tehnyt sellaista (1. Sam. 24:5–7). Toisenkin kerran, kun Saul yrittää tappaa Daavidin, Daavid kieltäytyy tappamasta Saulia, vaikka siihen tarjoutuu tilaisuus (1. Sam. 26:7–11).

`Lue 1. Sam. 26:1–11. Miksi Daavid kieltäytyy tappamasta Saulia? Mitä periaatteita opimme tavasta, jolla Jumala toteuttaa suunnitelmiaan elämässämme? Lue vielä 1. Sam. 26:12–25. Miten se, että Daavid kieltäytyy tappamasta Saulia, vaikuttaa tähän? Mitä tämä opettaa Jumalan odottamisen eduista?`

Kun tarkastelemme Daavidin matkaa valtaistuimelle, voimme tiivistää sen yhteen lauseeseen: älä tartu sellaiseen, mitä Jumala ei ole vielä antanut sinulle. Jumalan lahjat ovat aina parhaita silloin, kun otamme ne hänen kädestään, hänen parhaaksi katsomanaan aikana. Tämä saattaa tarkoittaa hyvin pitkää odottamista. Pavun idut voivat kasvaa muutaman tunnin kuluessa, kun taas tammen kasvaminen vie monia vuosia, mutta sitten kun myrskytuulet puhaltavat, ne eivät pysty repimään puuta juuriltaan.

`Ajattele, miten helposti Daavid olisi voinut pitää Saulin tappamista oikeutettuna. Daavidin teot osoittavat kuitenkin todellista uskoa Jumalaan. Millaista voimaa voit saada tästä Daavidin esimerkistä?`