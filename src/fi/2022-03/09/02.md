---
title:  Ylistämisen Puitteet
date:  21/08/2022
---

Suuri venäläinen kirjailija Fjodor Dostojevski oli tuomittu kuolemaan, mutta hänen tuomiotaan lievennettiin viime hetkellä. Kuoleman sijaan hän vietti vuosia vankilassa. Kertoen vankilakokemuksestaan hän kirjoitti: ”Usko loppuun asti, vaikka kaikki ihmiset harhautuisivat pois ja sinä olisit ainut uskollinen jäljellä; tuo uhrisi silloinkin ja ylistä Jumalaa yksinäisyydessäsi.”

Olemme aiemmissa tutkisteluissa jo nähneet, miten Paavali kesti uskomatonta vastustusta ja vainoa. Nyt hän istuu roomalaisessa vankilassa. Hän ei kuitenkaan ole masentunut; sen sijaan hän kirjoittaa innokkaasti rohkaistakseen Filippin uskovia.

`Lue Fil. 4:4–7. Miten Paavali on voinut kirjoittaa tällaisia asioita, kun hän itse istui vankilassa? Mitkä ovat tämän katkelman mukaan avaimet, joilla hankitaan Jumalan rauha?`

On helppo iloita silloin kun kaikki menee hyvin, mutta Paavali kehottaa meitä iloitsemaan aina. Se voi kuulostaa oudolta. Jos otamme Paavalin kirjoituksen kirjaimellisesti, päädymme kahteen päätelmään.

Ensinnäkin jos meidän tulee iloita aina, se tarkoittaa, että meidän tulisi iloita jopa silloin, kun olosuhteet eivät näytä siltä, että iloitsemiseen olisi mitään perustetta. Toiseksi jos meidän tulee iloita aina, sen täytyy tarkoittaa myös sitä, että meidän on opeteltava iloitsemaan sellaisina aikoina, kun meistä ei tunnu siltä, että voisimme iloita.

Paavali kutsuu meitä ylistämään Jumalaa, vaikka se usein voi tuntua meistä kovin epäluonnolliselta. Se voi tuntua jopa järjenvastaiselta. Juuri siksi, että on aikoja, jolloin tuntuu järjenvastaiselta iloita, meitä nimenomaan kutsutaan tekemään niin. Ylistäminen on uskon teko. Aivan kuten usko ei perustu olosuhteisiimme vaan pikemminkin totuuteen Jumalasta, samoin ylistäminen ei perustu siihen, että meistä tuntuu hyvältä, vaan totuuteen siitä, kuka Jumala on ja mitä hän on luvannut meille. Hämmästyttävästi tällainen usko alkaa muokata ajatuksiamme, tunteitamme ja olosuhteitamme.

`Mikä on se totuus Jumalasta, johon Paavali kiinnittää huomionsa tämän päivän tekstissä – totuus, joka mahdollistaa sen, että hän voi iloita jopa vankilassa?`