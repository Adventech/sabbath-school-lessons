---
title:  Voittava Ase
date:  25/08/2022
---

Lue 2. Aik. 20:1–30. Kuten Josafat sai todeta, ylistäminen on voimallinen ase. Saatuaan raportin siitä, että suuri sotajoukko oli tulossa häntä vastaan Josafat ei heti rynnännyt sotilaallisiin toimiin, vaan ”kääntyi Herran puoleen” (2. Aik. 20:3). Juudan kansan kokoontuessa Jerusalemiin paastoamaan, Josafat myönsi tilanteen realiteetit: ”Me emme pysty vastustamaan tuota mahtavaa sotajoukkoa, joka käy kimppuumme, emmekä tiedä, mitä meidän pitäisi tehdä. Sinuun me katsomme.” (2. Aik. 20:12.)

`Kun sinä näet ”suuren sotajoukon” lähestyvän, mikä on vaistonvarainen reaktiosi? Mitä Josafatin reagointitapa voi opettaa sinulle suhtautumisesta ylitsepääsemättömiin vastuksiin (2. Aik. 20:3–12)?`

Herran Hengen tullessa Jahasieliin tämä ilmoitti rohkeasti: ”Mutta teidän ei pidä ryhtyä taisteluun. Jääkää vain paikoillenne ja katselkaa, millaisen avun Herra teille antaa. Juudan ja Jerusalemin asukkaat, älkää säikähtäkö älkääkä pelätkö, vaan lähtekää huomenna heitä vastaan! Herra on teidän kanssanne.” (2. Aik. 20:17.) Tämän jälkeen he palvoivat Jumalaa ja lauloivat hänelle ylistystä ”voimakkaalla äänellä” (2. Aik. 20:19). Vaikka Jumala aikoikin taistella heidän puolestaan, heidän oli silti lähdettävä kohtaamaan vihollinen.

Tässä ei kuitenkaan ollut kyse mistään tavallisesta sotamarssista. Josafat määräsi kuoron laulamaan ylistystä Herralle heidän marssiessaan. ”Samalla hetkellä, kun laulajat alkoivat riemuhuudoin ylistää Herraa, lähetti Herra väijyksissä olleen joukon Juudaan hyökkäävien ammonilaisten, moabilaisten ja Seirin vuoriston miesten sekaan. Kaikki nämä lyötiin[.]” (2. Aik. 20:22.) Kirjoittajan mukaan Herra puuttui tilanteeseen juuri sillä hetkellä, kun he harjoittivat uskoaan hänen lupaukseensa: kun he alkoivat laulaa ylistystä Herralle (2. Aik. 20:21).

`Lue 2. Aik. 20:1–30 uudelleen. Mitä sellaisia hengellisiä periaatteita löydät tekstistä, joita voit soveltaa omaan vaellukseesi Jumalan kanssa, varsinkin koettelevina ja stressaavina aikoina?`