---
title:  Todistus Joka Koskettaa
date:  24/08/2022
---

Apostolien teot -kirjassa ylistämisellä oli hämmästyttävä vaikutus niihin, jotka kuulivat sitä. Lue Ap. t. 16:16–34. Paavalilta ja Silakselta oli ensin revitty vaatteet päältä ja sitten heidät oli ruoskittu, jonka jälkeen heidät heitettiin vankilaan. Kukaan ei ollut siellä voitelemassa heidän pahasti haavoilla ja ruhjeilla olevaa selkäänsä. Suuressa fyysisessä tuskassa, jalat kytkettyinä jalkapuuhun he istuivat pimeydessä vankilan perimmäisessä sopessa. Muiden vankien kuunnellessa Paavali ja Silas alkoivat rukoilla ja laulaa.

Maanjäristyksen jälkeen, kun vanginvartija oli tajunnut, ettei Paavali eikä Silas eikä kukaan muukaan vangeista ollut karannut, vartija ”heittäytyi vavisten Paavalin ja Silaksen eteen. Hän vei heidät ulos ja kysyi: ’Herrat! Mitä minun on tehtävä, että pelastuisin?’” (Ap. t. 16:29, 30.)

`Miksi tämä tapahtuma sai vanginvartijan keskittymään omaan pelastuksen tarpeeseensa? Mikä osuus mielestäsi Paavalin ja Silaksen rukouksella ja laululla oli siihen, etteivät toiset vangit karanneet? Entä siihen, että vanginvartija ja hänen koko perheensä tulivat kääntymykseen?`

On uskomatonta ajatella, että ylistyksemme voi muuttaa ympärillämme olevien ihmisten ikuisen kohtalon. Jos Paavali ja Silas olisivat istuneet pimeässä mumisten ja valittaen, kuten vangit usein tekevät, mitä luulet, olisiko kukaan voinut pelastua tuona yönä?

Emme tiedä, mitä vanginvartijalle ja hänen perheelleen tapahtui tuon jälkeen, mutta voitko kuvitella heidät lukemassa sanoja, jotka Paavali myöhemmin kirjoitti eräästä toisesta vankilasta Roomasta: ”Teille on suotu se armo, että saatte uskoa Kristukseen ja vielä kärsiäkin hänen puolestaan. Te käytte samaa taistelua, jota olette nähneet minun käyvän ja jota nyt kuulette minun yhä jatkavan.” (Fil. 1:29, 30.) Jos he lukivat nämä sanat ja miettivät sitä, kuinka Paavalin kärsimys oli tuonut heille iloa, sen on täytynyt tuoda laulun heidänkin sydämiinsä. He saivat ikään kuin uuden haasteen pysyä uskollisina, olipa sen hinta mikä tahansa.

`Tuleeko mieleesi joku, johon voisit ylistyslaulullasi vaikuttaa niin, että tämä ottaisi Jumalan vastaan? Et ehkä edes tiedä, mitä myönteisiä vaikutuksia sillä voi olla.`