---
title:  Muurien Murtamista Rukouksella
date:  22/08/2022
---

Kuvittele, että olet maalaamassa huoneen lattiaa, mutta sitten huomaat ajautuneesi nurkkaan, josta et enää pääse pois, paitsi kävelemällä tuoreen maalin päältä. Joudut odottamaan maalin kuivumista nurkassa!

Joskus tuntuu, että uskomme vie meidät tilanteisiin, joissa olemme maalanneet itsemme nurkkaan. Näyttää siltä kuin uskomme olisi vienyt meidät ansaan. Katsomme tilannetta ja meidän on joko hylättävä Jumala, usko ja kaikki, mihin olemme uskoneet, tai sitten usko pakottaa uskomaan sellaiseen, mikä näyttää mahdottomalta.

Jumala johti israelilaiset nurkkaan. Kansan vaellettua 40 vuotta erämaassa Jumala ei johtanutkaan heitä rauhallisille laidunmaille, vaan alueen kaikkein vahvimmin varustetun kaupungin luo. Heidän piti kuutena päivänä marssia Jerikon ympäri hiljaisuuden vallitessa. Seitsemäntenä päivänä Jumala käski heidän huutaa. Huutoääni yhdessä torvien äänten kanssa toisi heille voiton.

`Lue Joos. 5:13–6:20. Mitä Jumala yrittää opettaa?`

Kovaääninen huutaminen ei saisi aikaan sellaisia värähtelyjä, jotka sortaisivat muurit. Kun Jumala pyysi israelilaisia huutamaan, kyse oli samankaltaisesta huutamisesta kuin se, josta Daavid kirjoittaa: ”Kohota Jumalalle riemuhuuto, maa, riemuitkaa, maan asukkaat! Laulakaa hänen nimensä kunniaa, kiittäkää ja ylistäkää häntä.” (Ps. 66:1, 2.) Kyse oli ylistämisestä! Katseltuaan kuusi päivää massiivisia muureja israelilaisten on täytynyt tulla siihen johtopäätökseen, ettei heillä ollut mitään mahdollisuutta murtaa niitä itse.

`Miten yllä oleva ajatus auttaa sinua ymmärtämään Hepr. 11:30 merkityksen?`

Kun Jumala on tekemäisillään jotakin uutta elämässämme, hän saattaa johdattaa meidät Jerikoon opettaakseen meille, että voima voittaa ei tule omasta voimastamme tai omien suunnitelmiemme ansiosta. Kaikki mitä tarvitsemme tulee itsemme ulkopuolelta. Olipa edessämme mitä tahansa ja tuntuipa se kuinka ylitsepääsemättömältä tahansa, tehtävämme on ylistää Jumalaa, jolta saamme kaiken tarvitsemamme. Tämä on uskoa, joka näkyy tekoina.