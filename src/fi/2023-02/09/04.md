---
title:  Mysteeri, Suuri Babylon
date:  23/05/2023
---

`Lue Ilm. 17:4–6. Mitä jakeet opettavat tämän pahan järjestelmän luonteesta?`

Ilm. 17. luku kuvailee luopiokirkkoa, joka tuo kristinuskoon monia Vanhan testamentin Babylonin opetuksia.

”Ymmärtääksemme Babylonin luonnetta on palattava siihen kohtaan Raamatussa, jossa Babylon ensimmäisen kerran mainitaan: 1. Mooseksen kirjaan. Kaikki alkoi Sinearin maan tasangolta, Mesopotamian eteläosasta. Se on Babyloniaksi kutsuttu alue nykyisessä Etelä-Irakissa. Juuri tuonne Babylonin torni rakennettiin – torni, joka symboloi ihmisen itse­riittoisuutta, itsesuojelua ja riippumattomuutta Jumalasta  ([1. Moos.] 11:1–4).” – Ángel Manuel Rodríguezin tutkielma The Closing of the Cosmic Conflict: Role of the Three Angels’ Messages, s. 43.

Babylonin torni rakennettiin Jumalan sanaa uhmaten siellä, missä muinainen Babylonia sijaitsi. Rakentajat pistivät pystyyn tämän muistomerkin omaksi kunniakseen, ja Jumala sekoitti heidän kielensä. ”Kaupunki sai nimen Babylon, sillä siellä Herra sekoitti ihmisten kielen – –.” (1. Moos. 11:9.)

Järjestelmä on niin paha, että sen sanotaan olevan ”juopunut pyhien verestä ja Jeesuksen todistajien verestä” (Ilm. 17:6). Nämä ovat kauhistuttavia kuvia siitä, kuinka turmeltunut Babylon on (ks. myös Jes. 49:26).

Pohjimmiltaan hengellinen Babylon edustaa uskontoa, joka perustuu ihmisopetuksiin. Se on ihmisajatuksille perustuva järjestelmä, jota ihmisten perinteet tukevat. Vaikka tätä ihmisten luomaa uskontoa ovat olleet kehittelemässä nerokkaat uskonnolliset johtajat, se on silti evankeliumin voimaa vastustava uskonto, joka ei ole sopusoinnussa Jeesuksen rakkauteen perustuvan seurakunnan kanssa.

Ilmestyskirja kuvailee näitä kahta uskontojärjestelmää. Ensimmäisessä osoitetaan täydellistä luottamusta Jeesukseen ja ollaan riippuvaisia hänen sanastaan. Toisessa ollaan riippuvaisia ihmisauktoriteeteista ja uskonnollisista opettajista. Toinen on Kristus-keskeinen uskonto, jossa ollaan pelastuksen suhteen täysin riippuvaisia Kristuksen armosta, uhrikuolemasta ja hänen tarjoamastaan sovituksesta. Toisessa otetaan humanistinen lähestymistapa uskoon. Se syrjäyttää riippuvuuden Kristuksesta ja tarjoaa tilalle riippuvuutta kirkon perinteistä.