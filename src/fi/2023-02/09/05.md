---
title:  Kutsu Sitoutua
date:  24/05/2023
---

Ilmestyskirjan esittämä vakava kutsu sitoutua tiivistyy kirjan kahden naisen symboliikkaan. Vaikka toisinaan näyttää siltä, että Jumalan kansa häviää tämän hyvän ja pahan välisen kosmisen taistelun, Jumala lupaa, että hänen seurakuntansa tulee lopulta voittamaan.

`Vertaa Matt. 16:18 ja Ilm. 17:14. Minkä lupauksen Jeesus antoi opetuslapsilleen koskien seurakuntaa?`

Kristus on se vakaa pohja, jolle Jumalan seurakunta on rakennettu Jumalan sanan ja Pyhän Hengen ohjauksen mukaan. Babylonilla sitä vastoin on juurensa ihmisten opetuksissa ja perinteissä. Jokainen uskonnollinen johtaja, joka korvaa Jumalan sanan ihmisten mielipiteillä tai perinteillä, vaalii babylonialaista hämmennystä.

Muinaisen Babylonin päivinä kirkko ja valtio olivat yksi ja sama asia. Kun Nebukadnessar istui temppelissään kuninkaallisella valtaistuimellaan, hänen oletettiin puhuvan jumalten puolesta. Erään kerran oikeaa Jumalaa uhmaten tämä Babylonin kuningas sääti koko maailmaa koskevan lain, jolla vaadittiin kuninkaan palvontaa. Hän määräsi kaikki alamaisensa kumartamaan kuvaa hänen käskynsä mukaan. Tämä on vahva symboli siitä, mitä Jumalan uskollinen kansa, joka kieltäytyy palvomasta väärää kuvaa, joutuu kokemaan viimeisinä päivinä. (Dan. 3.)

Maailmanhistorian viimeisinä päivinä valtaan nousee kirkon ja valtion yhteenliittymä, hengellinen Babylon, jonka johdossa on henkilö, joka väittää puhuvansa Jumalan suulla. Hänen sanojensa väitetään olevan itse Jumalan sanoja ja hänen käskyjensä Jumalan käskyjä. Kautta vuosisatojen Rooman paavit ovat julistaneet edustavansa Jumalaa maan päällä. Paavi Leo XIII totesi 20.6.1894 päivätyssä kiertokirjeessään: ”Pidämme hallussamme tämän maan päällä Kaikkivaltiaan Jumalan paikkaa.” Ferrarisin kirkollinen sanakirja lisää: ”Paavi on niin arvokas ja ylhäinen, ettei hän ole pelkkä ihminen, vaan ikään kuin Jumala ja Jumalan sijainen.” Paavali sen sijaan paljastaa, millaisesta vallasta on kyse: ”Hän, Vastustaja, korottaa itsensä kaiken jumalana pidetyn yläpuolelle, asettuu itse istumaan Jumalan temppeliin ja julistaa olevansa Jumala.” (2. Tess. 2:4.)