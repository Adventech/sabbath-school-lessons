---
title:  Lisäaineistoa
date:  26/05/2023
---

”Ilmestyskirjan 14. luvun sanoman Babylonin kukistumisesta täytyy koskea sellaisia uskonnollisia yhteisöjä, jotka olivat kerran puhtaita, mutta ovat nyt langenneet. Koska tämä sanoma annetaan tuomiojulistuksen jälkeen, sen täytyy kuulua lopun aikaan. Siksi se ei voi viitata vain katoliseen kirkkoon, jonka lankeemus on kestänyt jo vuosisatoja.” (ST nettiversio 453.)

Danielin kirjan 3. luku – kertomus kolmesta heprealaismiehestä, jotka oli määrätty kumartamaan kultaista patsasta, jonka kuningas Nebukadnessar oli pystyttänyt (Dan. 3:5) muinaisessa Babylonissa – on symboli tai malli siitä, mitä tapah­tuu, kun maailman viimeisinä päivinä hengellinen Babylon pakottaa ihmiset palvomaan väärennettyä ”kuvaa”  (ks. Ilm. 13:15; Ilm. 14:9, 11; Ilm. 16:2; Ilm. 19:20; Ilm. 20:4). Kuinka mielenkiintoista, että käsky, jota kolmen heprealaisen olisi pitänyt määräyksen mukaan rikkoa, toinen käsky (2. Moos. 20:4, 5), oli yksi niistä kahdesta käskystä, joita tämä valta erään toisen raamatunpaikan mukaan pyrki peukaloimaan: se ”pyrkii muuttamaan juhla-ajat ja lain” (Dan. 7:25).

Mikä oli tuo toinen käsky, jota se peukaloi? Tietenkin neljäs käsky, joka on koko palvontakysymyksen ytimessä ja tulee olemaan keskeisellä sijalla viimeisessä kriisissä, kun kohtaamme kysymyksen, palvommeko häntä, joka on tehnyt ”taivaan ja maan ja meren ja kaiken, mitä niissä on”, mutta joka ”seitsemännen päivän – – lepäsi” (2. Moos. 20:11; ks. myös Ilm. 14:7), vai palvommeko petoa ja hänen kuvaansa.

**Keskustelunaiheita**

`Mikä suhde Babylonin tornilla on nykyaikaiseen hengelliseen Babyloniin? Mikä näitä kahta yhdistää?`

`Kuinka voimme sovittaa yhteen seuraavat kaksi vastakkaista ajatusta? Jeesus on antanut seurakunnalleen arvovallan, mutta on kuitenkin vaarallista asettaa uskonnollista kokemustamme kenenkään hengellisen johtajan käsiin. Mitkä ovat seurakunnan määräysvallan rajat?`

`Kuinka voimme oppia, että epäjumalanpalvelus, yksi Babylonin synneistä, ei ole vain sitä, että kumarramme patsaita? Millä tavoin jopa protestantit voivat langeta epäjumalanpalvelukseen?`

`Mitä muita yhtäläisyyksiä löydät Danielin kirjan 3. luvun ja sen pakotetun palvonnan välillä, joka varoituksen mukaan on tulossa viimeisinä päivinä?`