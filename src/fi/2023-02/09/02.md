---
title:  Kaksi Vastakkaista Järjestelmää
date:  21/05/2023
---

`Lue Ilm. 12:17 ja Ilm. 17:14. Miten Jumalan seurakuntaa kuvaillaan ja miten Paholainen suhtautuu siihen?`

Kautta vuosisatojen Jumalalla on aina ollut kansa, joka on ollut uskollinen hänelle. Ilm. 12:17 kuvailee tuon kansan uskollisuutta sanoilla ”niitä, jotka ovat uskollisia Jumalan käskyille”. Ilm. 17:14 puhuu heistä hänen uskollisinaan, kutsuttuina ja valittuina.

`Lue Ilm. 14:8 ja Ilm. 17:1, 2. Minkä vakavan julistuksen enkeli antaa, ja mitä Babylon on tehnyt ansaitakseen sen?`

Johannes kirjoitti Ilmestyskirjan ensimmäisen vuosisadan lopussa. Tuohon mennessä muinaisesta Babylonin kaupungista oli jäljellä enää pelkkä tomukasa. Kirjaimellinen Babylonin kaupunki oli ollut tuhoutuneena jo useiden vuosisatojen ajan.

Ilmestyskirjassa muinaista Babylonin kaupunkia pidetään siis esikuvana tai symbolina lopunajan Babylonista. Ilmestyskirjan profetioissa Babylon edustaa väärennettyä uskonnollista järjestelmää, jolla on yhtäläisiä piirteitä Vanhan testamentin Babylonin kanssa. Ne periaatteet, jotka ohjasivat muinaista Babylonia, tulevat olemaan myös nykyaikaisen, hengellisen Babylonin taustalla vaikuttavia periaatteita.

Ilm. 17:1–6 jakeissa purppuraan ja helakanpunaiseen pukeutunut nainen kulkee ajan maiseman halki. Peto, jolla hän ratsastaa, on myös helakanpunainen. Raamattu kutsuu naista portoksi. Hän on hylännyt todellisen rakastajansa, Jeesuksen Kristuksen. Tässä Johannes antaa meille havainnollisen kuvan uskonnollisesta luopiojärjestelmästä, jolla on vahva vaikutusvalta maailmassa. Katso Johanneksen käyttämää sanamuotoa: ”jonka kanssa maailman kuninkaat ovat irstailleet ja jonka iljettävästä viinistä maan asukkaat ovat juopuneet” (Joh. 17:2). Juopuneet? Juopumista pidetään Raamatussa aina kielteisenä asiana. Entäpä irstailu? Se kuvaa väärää opetusta, vääriä oppeja ja tapoja.

`Tämä valta on vaikuttanut kielteisesti sekä johtajiin että ­tavallisiin ihmisiin. Mikä on ainoa suojamme? (Lue Ef. 6:10–18.)`