---
title:  Vihan Viini
date:  22/05/2023
---

`Lue Ilm. 17:1, 2, 15 ja Ilm. 18:1–4. Kuinka laajalle Babylonin vaikutusvalta ulottuu?`

Luopiokirkkojärjestelmä ulottaa vaikutuksensa maailmanlaajuisesti pettäen ihmisiä kaikkialla maailmassa. Paholainen on raivoissaan siitä, että evankeliumia julistetaan ”kaikille kansoille, heimoille, kielille ja maille” ja että tämä ”valtakunnan evankeliumi julistetaan kaikkialle maailmaan”, joten hän ottaa käyttöönsä kaikki mahdolliset petokset vangitakseen ”maan asukkaat” ja heidän mielensä (Ilm. 14:6; Matt. 24:14; Ilm. 17:2).

Ilm. 17:2 kerrotaan suuren Babylonin irstailleen maailman kuninkaiden kanssa. Mitä irstailu on? Se on laiton liitto. Luo­piokirkkojärjestelmä yhdistyy valtion kanssa. Oikea seurakunta on yhtä Jeesuksen Kristuksen kanssa. Luopiokirkko kääntyy maailman poliittisten johtajien puoleen saadakseen voimaa ja vaikutusvaltaa. Se panee valtion toteuttamaan omia määräyksiään. Sen sijaan, että se saisi voimansa Jeesukselta, joka on seurakunnan todellinen pää, se etsii tukea valtiolta.

Ilm. 17:2 jatkaa dramaattista kuvaustaan: ”ja jonka iljettävästä viinistä maan asukkaat ovat juopuneet”. Rypälemehua käytetään läpi koko Uuden testamentin symbolina Kristuksen tahrattomasta, puhtaasta verestä, joka vuodatetaan meidän pelastukseksemme ristillä (Matt. 26:27–29). Luuk. 22:20 Jeesus sanoo: ”Tämä malja on uusi liitto minun veressäni – –.” Kun puhdasta, uutta evankeliumin viiniä vääristetään ja Jumalan sanan opetukset korvataan uskonnollisten ihmisjohtajien opetuksilla, siitä tulee Babylonin viiniä. (Ks. Matt. 15:9.)

Huomaa, että Jumala kutsuu kansaansa lähtemään pois Babylonista. Turmeltunut ja paha järjestelmä ulottuu niin laajalle, että se kattaa ainakin tietyn aikaa myös Jumalan uskolliset tai ”te, jotka olette minun kansaani” (Ilm. 18:4), kuten Jumala heitä kutsuu. Silti on tulossa aika, jolloin Jumala kutsuu heidät pois tuosta turmeltuneesta ja pahasta järjestelmästä, joka on luhistumaisillaan oman turmeluksensa vuoksi, joka on niin silmiinpistävää, että järjestelmää kutsutaan pahojen henkien tyyssijaksi ja kaikkien saastaisten ja inhottavien lintujen pesäpaikaksi (Ilm. 18:2).

`Kuinka Jumala käyttää niitä, jotka julistavat kolmen enkelin sanomaa, kutsumaan kansaansa pois Babylonista? `