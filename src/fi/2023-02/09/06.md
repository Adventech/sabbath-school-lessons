---
title:  'Babylon: Epäjumalanpalvonnan Keskus'
date:  25/05/2023
---

Epäjumalanpalvelus oli babylonialaisen palvonnan ytimessä ja toinen sen selkeistä tuntomerkeistä.

`Lue Jer. 50:33–38 ja Jer. 51:17, 47. Mitä jakeet kertovat muinaisen Babylonin kuvien palvonnasta? Miten Jumala reagoi siihen?`

Jeremian kirjan luvut 50 ja 51 ennustavat Babylonin tuhon Meedia-Persian toimesta. Yksi syy Babylonin vallan loppumiseen oli heidän epäjumalanpalvontansa. Babylonilaiset uskoivat, että nämä kuvat edustivat heidän jumaliaan. Jumalten patsaiden rituaalinen hoito ja palvonta oli heille pyhää; jumalat asuivat yhtä aikaa sekä heitä varten temppeleihin pystytetyissä patsaissa että luonnonvoimissa, joissa he ilmenivät. Jumalten kuvien ryöstämisen tai tuhoamisen katsottiin aiheuttavan jumalten suojeluksen menettämisen. Uusbabylonian aikakaudella kaldealainen ruhtinas Marduk-apla-iddina II, Raamatun Merodak-Baladan, pakeni babylonialaisjumalten patsaat mukanaan Mesopotamian eteläisille suoalueille pelastaakseen ne Assyrian kuninkaan Sanheribin armeijoiden hyökkäysten alta. (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005], s. 35–43.)

Raamatun profeetat vertasivat näiden elottomien kuvien palvontaa Luoja–Jumalan palvontaan – oikean Jumalan, joka oli sekä elossa että elämänantaja (Jer. 51:15, 16, 19).

`Lue 2. Moos. 20:4–6 ja Ps. 115:4–8. Mitä tekstit opettavat epäjumalanpalvonnasta?`

Vaikka epäjumalanpalvontaan liittyvät kysymykset ovat syvempiä kuin vain se, kumarretaanko puusta tai kivestä tehdyn kuvan edessä, sillä on yhtäläisyyksiä muinaisen Babylonin kanssa siinä, että molemmissa käytetään palvonnan yhteydessä kuvia. Kuvien kumartaminen on toisen käskyn rikkomista, sillä se rajoittaa Pyhän Hengen mahdollisuutta vaikuttaa mieleemme. Se supistaa Jumalan suuruuden elottomaan patsaaseen. Tällaiset kuvat tuotiin kristinuskoon 300-luvulla, jotta kristinuskosta tulisi pakanaväestön keskuudessa hyväksyttävämpää. Valitettavasti kuville annetaan usein sellainen pyhyys ja kunnioitus, joka kuuluu yksin Jumalalle.