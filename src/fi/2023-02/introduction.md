### Johdanto

#### Kolmen enkelin sanoma

Lokakuun 15. päivänä vuonna 1844, viikko ennen suurta pettymystä, poikavauva oli syntynyt hartaaseen luterilaiseen perheeseen Saksassa. Hänen nimensä oli Friedrich Nietzsche, ja hänestä tulisi yksi modernin ajan vaikutusvaltaisimmista ateisteista. Uskoen että kristittyjen Jumala teki kuolemaa länsimaissa Nietzsche vastusti kristillisen uskonnon alituista moraalista vaikutusta ja kutsui sitä pilkkanimellä ”orjamoraali”. Se oli hänestä heikkojen ihmisten moraalia, jotka yrittäessään suojella itseään vahvemmiltaan keksivät sellaisia typeriä käsitteitä kuin ”rakasta vihollistasi”. Nietzschelle nykyaikaisuus oli sitä, että päästäisiin vanhentuneiden ”hyvän ja pahan” -käsitteiden yläpuolelle; eräs hahmo yhdessä hänen kirjoistaan (Thus Spake Zarathustra) julisti, että vanhat laintaulut tuli murskata. Tällä hän tarkoitti tietenkin kymmentä käskyä.

Vuosi 1844 oli tärkeä myös Karl Marxille, kommunismin perustajalle. Hän kirjoitti kyseisenä vuonna teoksensa Taloudellis-filosofiset käsikirjoitukset 1844, vaikka Neuvostoliitto julkaisikin teoksen vasta vuonna 1932. Käsikirjoituksista näkyy Marxin ideologian varhainen kehitys. Hän puolusti täysin materialistista todellisuutta, jossa liikuttiin erilaisten taloudellisten vaiheiden läpi, kunnes maailman työläiset yhdistyisivät, kukistaisivat kapitalistiset sortajansa ja loisivat yhdessä maanpäällisen utopian.

Vuosi 1844 oli merkittävä myös Charles Darwinille. Darwin kirjoitti tuolloin esseensä ”Essay of 1844”, jossa hän muotoili ensimmäisiä kertoja ajatuksiaan evoluutioteoriastaan, vaikkei esseetä vielä tuolloin tuotukaan julkisuuteen. Vasta vuonna 1859 kirjansa On the Origin of Species (suom. Lajien synty) julkaisun yhteydessä Darwin levitti julkisesti näkemystään siitä, että kaikki elämä maan päällä oli peräisin yhteisestä esi-isästä pelkästään luonnollisten ja sattumanvaraisten prosessien tuloksena.

Vuosi 1844 oli kuitenkin vuosi, jolloin Danielin kirjan 8:14 esitetty 2 300 päivän profetia sai täyttymyksensä. Se oli myös vuosi, jolloin suuren pettymyksen jäännöksistä kylvettiin siemeniä, jotka kasvaisivat maailmanlaajuiseksi liikkeeksi, jonka ydinsanoma oli sellainen, että se torjui marxilaisen, nietzscheläisen ja darwinilaisen ideologian sisällön.

Toisin kuin Marx, adventistit julistivat, että suuri taistelu Kristuksen ja Paholaisen välillä (ei siis historian materialistinen virta) selitti maailmanhistorian kulkua, joka päättyisi, ei ihmisten rakentamaan kommunistiseen utopiaan, vaan Jumalan ikuisen valtakunnan yliluonnolliseen perustamiseen.

Toisin kuin Darwin, adventistit opettivat, että elämä oli saanut alkunsa, ei satunnaisten mutaatioiden tai luonnonvalinnan sattumanvaraisten prosessien kautta, vaan Luoja–Jumalan voimasta, joka kuudessa päivässä loi elämän maan päälle ja seitsemäntenä päivänä lepäsi.

Ja toisin kuin Nietzsche, adventistit julistivat Jumalan olemassaoloa sekä myös sitä, että hänen yleismaailmalliset moraalikäskynsä (vanhat laintaulut eli kymmenen käskyä), säilyvät Jumalan perimmäisenä tuomion mittapuuna ja koko ihmiskuntaa sitovana velvoitteena.

Onko sattumaa, että kaikki tämä tapahtui vuonna 1844? Näin ei tulisi ajatella.

Marx, Nietzsche, Darwin – kolme vaikutusvaltaista henkilöä, joiden työ on aiheuttanut ihmiskunnalle korjaamatonta vahinkoa. Kaikkien näiden eksytysten keskellä Jumala ei jättänyt maailmaa ilman todistusta hänen totuudestaan. Ja tämän takia näiden tuhoisien ideologioiden keskelle hän herätti liikkeen, joka ajan myötä muuttuisi seitsemännen päivän adventistien kirkkokunnaksi, joka julistaisi maailmalle hänen viimeisten päivien totuuttaan: kolmen enkelin sanomaa. Kyseessä on sanoma, jonka oleelliset piirteet kumoavat näiden kolmen pahasti eksytetyn miehen edistämät väärät aatteet ja käsitykset.

Kolmen enkelin sanoma on tietyssä mielessä seitsemännen päivän adventistien kirkkokunnan saama marssijärjestys. Pohjimmiltaan siinä on kyse puhtaasti ja yksinkertaisesti evankeliumista. Se vain esitetään ”nykyisen totuuden” kontekstissa (2. Piet. 1:12).

Tämä kolmen enkelin sanoma on tämän neljänneksen tutkistelun aiheena.

_Connecticutista, Yhdysvalloista, kotoisin oleva kansainvälisesti tunnettu evankelista Mark Finley oli pääkonferenssin varajohtaja vuosina 2005–2010. Jäätyään eläkkeelle kokoaikatyöstä hänestä tuli pääkonferenssin johtajan erityisavustaja. Pastori Finleyllä ja hänen vaimollaan Ernestinellä on kolme lasta ja viisi lastenlasta._