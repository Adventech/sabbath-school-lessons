---
title:  Nainen Erämaassa
date:  29/03/2023
---

`Lue Ilm. 12:6 ja vertaa saman luvun jakeisiin 14–16. Kiinnitä huomiota ajanjaksoon, Paholaisen hyökkäykseen naista (Jumalan seurakuntaa) vastaan ja Jumalan huolenpitoon kansastaan. Mistä jakeet oikein puhuvat?`

Nämä 1 260 päivää, joista Ilm. 12:6 puhuu, ovat rinnakkaisilmaus Ilm. 12:14 mainitulle ajanjaksolle ”vuosi, kaksi vuotta ja puoli vuotta”. Tätä samaa ajanjaksoa kuvaava aikaprofetia löytyy myös Dan. 7:25, Ilm. 11:2, 3 ja Ilm. 13:5. Koska jakeissa käytetyt ilmaukset ovat profeetallisia symboleita (kirjaimellisesti ei ollut siivekästä naista, joka olisi lentänyt erämaahan), me sovellamme näihin profetioihin myös profeetallista aikakäsitettä eli periaatetta, jossa yksi päivä vastaa yhtä vuotta (ks. esim. 4. Moos. 14:34 ja Hes. 4:4–6). Andrews University Study Bible -Raamatun kommentissa koskien kohdan Ilm. 11:2 profeetallista aikajaksoa sanotaan: ”Historisoivaa tulkintaa tukevat tutkijat ovat yleensä ymmärtäneet 1 260 profeetallisen päivän tarkoittavan 1 260:tä kirjaimellista vuotta, jotka alkoivat vuonna 538 jKr. ja päättyivät vuoteen 1798 jKr.” (s. 1 673; kommentti kohtaan Ilm. 11:2.) Turmeltunut kirkko yhdessä turmeltuneen valtion kanssa sorti, vainosi ja toisinaan jopa surmasi Jumalan uskollista kansaa.

Raamattuun uskoviin kristittyihin kohdistuva kiivas vaino oli hyvän ja pahan välisen taistelun jatkoa. Pimeän keskiajan jälkeen, uskonpuhdistuksen aikaan tultaessa, ihmiset olivat valinnan edessä. Olisivatko he uskollisia Jumalan sanalle vai hyväksyisivätkö pappien ja kirkon johtomiesten opetukset? Jälleen kerran totuus voitti. Jumalalla oli kansa, joka oli uskollinen hänelle voimakkaan vastustuksenkin edessä.

Näissä jakeissa ilmaistaan Jumalan huolenpito kansastaan. Ilm. 12:6 puhuu Jumalan valmistamasta turvapaikasta. Ilm. 12:14 kertoo, että naisesta pidetään erämaassa huolta (elätetään [VKR]/ruokitaan [RK 2012]). Ilm. 12:16 lisää vielä, että ”maa auttoi naista”. Ankaran vainon aikoina Jumala piti seurakunnasta huolta. Näin hän tekee myös lopun aikana.

`Kuvaile oman elämäsi koettelemusten ja vaikeuksien aikaa, jolloin olisit voinut lannistua, mutta Jumala tarjosi sinulle turvapaikan ja ravitsi sinua haasteittesi keskellä. Miten Jumala tarjosi tukeaan silloin, kun sitä eniten tarvitsit?`