---
title:  Paholaisen Hyökkäys
date:  27/03/2023
---

Jo alusta lähtien Paholainen yritti tuhota Kristuksen (ks. Ilm. 12:4, 5). Jokainen yritys on epäonnistunut. Esimerkiksi Kristuksen syntymän yhteydessä enkeli varoitti Joosefia ja Ma­riaa Herodeksen pahoista aikeista, ja perhe pakeni Egyptiin. Jeesus kohtasi Paholaisen houkuttelevimmat kiusaukset erämaassa lainaamalla kirjoituksia ja vastaamalla: ”On kirjoitettu”. Näin Jumalan sana antoi hänelle suojaa. Ristinkuolemassaan hän paljasti rakkautensa suuruuden ja vapautti meidät siltä rangaistukselta, jonka synnin tuomio oli langettanut yllemme. Ylösnousemuksessaan elävä ylipappimme antoi meille voiton synnin voimasta elämässämme.

**Lue Ilm. 12:4–6, 9. Ef. 5:25–27, 32 ja Ps. 2:7–9 ja tulkitse seuraavat symbolit:**

`Lohikäärme`

`Nainen`

`Poikalapsi`

`Rautainen sauva`

Raamatussa sauva on symboli vallasta ja hallitsevasta asemasta. Rautainen sauva on symboli särkymättömästä, kaikkivoivasta ja voittamattomasta valtiudesta. Jeesus kohtasi jokaisen kokemamme kiusauksen, mutta hän voitti ne. Paholainen on kukistettu vihollinen. Kristus on voittanut hänet elämässään, kuolemassaan ja ylösnousemuksessaan. Siksi mekin voimme olla voitokkaita. Kristuksen voitto Paholaisesta oli täydellinen, mutta suuri taistelu Kristuksen ja Paholaisen välillä ei ole vielä ohi.

Hyväksyessämme uskossa sen, mitä Kristus on tehnyt hyväksemme, syntivelkamme peruutetaan ja syntimme annetaan anteeksi. Seisomme täydellisinä Jumalan edessä, Kristuksen vanhurskauteen peitettyinä. Kuten Paavali kirjoittaa: ”Näin minulla ei enää ole mitään omaa, lain noudattamiseen perustuvaa vanhurskautta, vaan se vanhurskaus, jonka perustana on usko Kristukseen ja jonka Jumala antaa sille, joka uskoo.” (Fil. 3:9.) Jos me saamme anteeksi, ei ole mitään, mistä meitä voidaan syyttää. Jeesus voitti ikuisiksi ajoiksi kaiken sen, mitä synti saattoi tehdä hänelle. Hän hyökkäsi täydellä voimalla pahaa vastaan ja kukisti sen. Kun vastaanotamme Jeesuksen uskossa, hänen voittonsa on meidänkin voittomme.