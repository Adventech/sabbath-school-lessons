---
title:  Jeesuksen Voiton Vastaanottaminen
date:  28/03/2023
---

Kuten Raamattu todistaa, Jeesus ei ole koskaan hävinnyt yhtäkään taistelua Paholaista vastaan. Hän on suuri Voittaja! Hän on voittanut pahan voimat. On helppo uskoa, että Jeesus voitti Paholaisen kiusaukset; vaikeampaa on uskoa, että Kristuksen voitto on myös meidän voittomme.

`Lue Ilm. 12:10. Mitä rohkaisua saat siitä, että sinun syyttäjäsi on ”syösty alas”?`

Vaikka taistelu yhä riehuu maan päällä, Paholainen on hävinnyt. Piste. Voitto ei tarkoita vain Kristuksen lopullista voittoa ihmiskunnan historian loppuhuipentumassa, vaan se on totta myös henkilökohtaisen elämämme taisteluissa pahan valtaa ja voimia vastaan. Jotkut kristityt elävät turhautuneessa tappiomielialassa. He toivovat voittoa jostakin asenteesta tai tavasta, mutta eivät koskaan ymmärrä Kristuksen voiton todellisuutta omassa elämässään.

`Lue Ilm. 12:11. Minkä vakuuden voitosta Kristus antaa tässä?`

Ilmestyskirjan seitsemälle seurakunnalle annetuissa viesteissä käytetään seitsemän kertaa ilmaisua, ”se, joka voittaa”. Ilm. 12:11 löydämme jälleen ajatuksen voittamisesta. Sana ”voittaa” on alkukielellä nika¨­. Se voidaan kääntää ’valloittaa, olla ylivoimainen, voittaa tai selviytyä voitokkaasti’. Huomaa, miten voitto on meille mahdollinen. Ilm. 12:11 vahvistaa, että se on mahdollista vain Karitsan veren kautta.

Ilm. 5:6 Johannes katselee profeetallisessa näyssä taivaalle ja näkee Karitsan, joka ”oli kuin teurastettu”. Kristuksen uhri on koko taivaan huomion keskipisteenä. Ei ole mitään ylevämpää, joka voisi osoittaa Jumalan loputtoman ja käsittämättömän rakkauden, kuin risti.

Kun vastaanotamme uskossa sen, mitä Kristus on tehnyt hyväksemme, meidän velkamme perutaan, ja me seisomme täydellisinä Jumalan silmissä. Syntimme on annettu anteeksi (Kol. 1:14; Ef. 1:7; Kol. 2:14), ja syyttäjä ”on syösty alas” (Ilm. 12:10). Olemme lunastettuja, pelastettuja ja voittajia, ei omien ansioittemme tähden, vaan Kristuksen meidän puolestamme saavuttamien voittojen tähden.