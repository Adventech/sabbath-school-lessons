---
title:  Jumalan Lopunajan Jäännös
date:  30/03/2023
---

Paholainen on ollut sodassa Kristusta vastaan taivaassa aloittamastaan kapinasta lähtien (Ilm. 12:7). Paholaisen tavoite on aina ollut kaapata koko maailmankaikkeuden hallintavalta itselleen (Jes. 14:12–14). Maailmanhistorian viimeisinä aikoina hänen huomionsa keskittyy Jumalan kansaan. Ilm. 12:17 kertoo, että lohikäärme (Paholainen) raivostui naiselle (seurakunnalle) ja lähti käymään sotaa hänen muita jälkeläisiään vastaan. Ilmaus ”muita lapsia vastaan” on käännetty englanninkielisessä King James -raamatunkäännöksessä ilmaisulla ”jäännöstä vastaan”. Jumalan jäännös pysyy uskollisena Kristukselle, kuuliaisena hänen totuudelleen ja uskollisena häneltä saadulle tehtävälle.

`Lue Ilm. 12:17. Mitkä Jumalan jäännöskansan, hänen viimeisten päivien seurakuntansa, ominaisuudet löytyvät tästä jakeesta?`

Paholainen (lohikäärme) on vihainen naiselle, Jumalan seurakunnalle. Hän on raivoissaan niille, jotka pitävät Jumalan käskyt, ja hän tekee kaikkensa tuhotakseen heidät.

Lopulta hän yllyttää säätämään lain, jonka mukaan Jumalalle uskolliset eivät saa ostaa eivätkä myydä, ja heidät on lupa vangita ja tappaa (Ilm. 13:14–17). Jos Paholainen ei pysty tuhoamaan Kristusta, hän pyrkii tuhoamaan ne, joita tämä eniten rakastaa, eli Kristuksen seurakunnan. Maailman viimeisessä sodassa ei keskitytä Lähi-itään ja sen konflikteihin; siinä keskitytään hyökkäämään Jumalan kansan ajatusmaailmaa vastaan kaikkialla maailmassa. Kyse on taistelusta kahden vastakkaisen voiman välillä: Kristuksen ja Paholaisen. Kukaan ei ole puolueeton.

Keskeinen kysymys viimeisessä taistelussa on: ”Kuka saa uskollisuutemme? Kenelle olemme kuuliaisia?” Taivas kutsuu Jumalan armosta lunastettuja uskovia, jotka ovat niin viehtyneitä Kristuksen rakkauteen, niin sitoutuneita hänen asialleen, niin hänen Henkensä voimaannuttamia ja niin kuuliaisia hänen käskyilleen, että ovat valmiita kohtaamaan jopa kuoleman hänen asiansa puolesta.

Maailmamme kulkee kohti suurta kriisiä. Jeesuksen ansiosta ja hänen avullaan voittomme on kuitenkin varma – kunhan pysymme hänen yhteydessään. Sen me teemme uskon kautta – uskon, joka johtaa kuuliaisuuteen. Kaikki riippuu omasta valinnastamme.