---
title:  Taistelu Taivaassa
date:  26/03/2023
---

Ilm. 12. luku esittelee dramaattisia tilannekuvia ikivanhasta hyvän ja pahan välisestä taistelusta, joka alkoi taivaassa, mutta päättyy maan päällä. Ne kuljettavat meitä ajan virran halki: kapinan alusta taivaassa aina Paholaisen ankariin hyökkäyksiin Jumalan kansaa vastaan viimeisinä päivinä.

`Lue Ilm. 12:7–9, jossa kuvataan hyvän ja pahan välistä kosmista taistelua. Miten on mahdollista, että tällaista saattoi tapahtua taivaassa? Mitä jakeet kertovat vapaan tahdon ja valinnanvapauden todellisuudesta?`

Vapaus valita on Jumalan hallinnon perusperiaate sekä taivaassa että maan päällä. Jumala ei luonut robotteja, ei taivaaseen eikä maan päälle. Jumalan kuviksi luotuina me ihmiset voimme tehdä moraalisia valintoja.

Valinnanvapauden voima liittyy kykyyn rakastaa. Jos valinnanvapaus riistetään, samalla tuhotaan kyky rakastaa, sillä rakkautta ei voi koskaan pakottaa. Rakkaus on vapaan tahdon ilmaus. Jokaisen enkelin oli tehtävä valinta joko vastata Jumalan rakkauteen tai kääntyä hänestä pois itsekkyydessä, ylimielisyydessä ja ylpeydessä. Kuten taivaalliset enkelit joutuivat rakkauden kohtaamina tekemään iankaikkisen valinnan, samoin meidän pitää tehdä iankaikkiset valintamme maailman viimeisessä taistelussa, jota Ilmestyskirja kuvailee.

Suuressa taistelussa ei ole koskaan voinut ottaa puolueetonta kantaa (ks. Luuk. 11:23), eikä voi maailman viimeisessä sodassakaan. Kuten jokainen enkeli valitsi joko Jeesuksen tai Luciferin, samoin jokainen ihminen joutuu lopun aikana tekemään viimeisen peruuttamattoman päätöksensä. Kuka saa uskollisuutemme, palvontamme ja kuuliaisuutemme? Tämä on aina ollut ihmiskunnan suuri kohtalonkysymys, ja niin se tulee olemaan myös maailmanhistorian viimeisessä käännekohdassakin.

Hyvä uutinen on tämä: Ilm. 12. luku kuvailee Kristuksen voittoa tuossa taistelussa, ja meidän ei tarvitse tehdä muuta kuin valita olla hänen puolellaan – voittajan puolella. Voimme valita puolen, jonka jo etukäteen tiedämme voittavan!

`Kuinka pyhä asia valinnanvapaus onkaan Jeesukselle, joka antoi meille vapaan tahdon siitä huolimatta, että tiesi sen johtavan hänen ristinkuolemaansa (ks. 2. Tim. 1:9)?`