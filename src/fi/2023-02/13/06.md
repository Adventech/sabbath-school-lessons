---
title:  Karitsa, Teurastettu Karitsa
date:  22/06/2023
---

Ilmestyskirjassa on monia tärkeitä symboleita; lohikäärme (Ilm. 12:3, 4, 7), taivaan laella lentävät enkelit (Ilm. 14:6), pedolla ratsastava nainen (Ilm. 17:3) ja niin edelleen. Nämä symbolit löytyvät Jumalan sanasta; Pyhä Henki innoitti Johannesta kirjoittamaan niistä, ja niillä on tärkeä tehtävä totuuden paljastamisessa niille, jotka lukevat kirjan sanoja ja toimivat niiden mukaan, sillä: ”Autuas se, joka tämän toisille lukee, autuaat ne, jotka kuulevat nämä ennussanat ja ottavat varteen sen, mitä tähän kirjaan on kirjoitettu, sillä hetki on lähellä.” (Ilm. 1:3.)

On kuitenkin vielä eräs kielikuva, joka nousee kerta toisensa jälkeen esiin Ilmestyskirjassa. Mikä tämä kielikuva on ja mitä se edustaa?

`Lue Ilm. 5:6, 8, 12; Ilm. 7:17; Ilm. 14:1; Ilm. 15:3; Ilm. 19:7; Ilm. 21:22, 23; ja Ilm. 22:1, 3. Mikä on Karitsan symboliikan merkitys ja miksi se esiintyy niin monta kertaa Ilmestyskirjassa?`

Jo kirjan alkusanat kertovat, että kyseessä on ”Jeesuksen Kristuksen ilmestys”. Hän ei ole vain Karitsa, vaan teurastettu Karitsa (Ilm. 5:6, 12; Ilm. 13:8). Tällä tarkoitetaan ristiinnaulittua Jeesusta Kristusta. Tässä on koko Raamatun, Ilmestyskirjan ja kolmen enkelin sanoman sydän ja sielu. Emme voi olla uskollisia kutsumuksellemme ja suorittaa tehtäväämme, ellei sanomamme keskipisteenä ole Karitsa, teurastettu Karitsa, ristiinnaulittu Jeesus.

”Meidän on tietoisesti asetettava teurastettu Karitsa oppiemme ja tehtävämme keskiöön. Hänen tulee olla kaiken tekemisemme – jokaisen julistamamme saarnan, kirjoittamamme artikkelin, lausumamme rukouksen, esittämämme laulun ja pitämämme raamatuntutkistelun – ytimessä. Saakoon Karitsan ristillä osoittama rakkaus muuttaa tapaamme kohdella toisiamme ja saakoon se meidät huolehtimaan myös maailmasta.” – Ángel Manuel Rodríguezin tutkielma The Closing of the Cosmic Conflict: Role of the Three Angels’ Messages, s. 70.

Vaikka Ilmestyskirja vilisee vaarallisia petoja, sotaa käyvän lohikäärmeen raivoa, vitsauksia, vainoa ja varoituksia pedon merkistä, sen keskiössä on edelleen Karitsa, teurastettu Karitsa. Hän on viime kädessä se, mistä kolmen enkelin sanomassa on kyse. Se, mitä hän teki, tekee ja tulee vielä tekemään.