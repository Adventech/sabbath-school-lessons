---
title:  Herran Kunnia Täyttää Maan
date:  21/06/2023
---

`Lue Ilm. 4:11, Ilm. 5:12, Ilm. 19:1 ja Ilm. 21:26, VKR. Mitä sanoja liitetään Jumalan kirkkauteen ja kunniaan?`

Suuressa taistelussa on kyse myös Jumalan kunniasta ja maineesta. Paholainen, tuo kapinallinen enkeli, on julistanut, että Jumala on epäoikeudenmukainen ja vaatii palvomaan itseään antamatta juuri mitään vastineeksi. Paholainen julistaa, että Jumalan laki rajoittaa meidän vapauttamme ja iloamme.

Jeesuksen elämä, kuolema ja ylösnousemus mursivat tuon myytin. Hän, joka loi meidät, tuli maailmaamme lunastaakseen meidät. Ristillä Jeesus vastasi Paholaisen syytöksiin ja osoitti, että Jumala on sekä rakastava että oikeudenmukainen. Hänen lopunajan kansansa tuo julki hänen kirkkauttaan, rakkauttaan ja uhrautuvaa luonnettaan tälle itsekeskeiselle, jumalattomalle maailmalle. Ja maa täyttyy Jumalan luonteen kirkkaudesta.

`Lue 2. Moos. 33:18, 19. Miten Jumala paljastaa kirkkautensa/kunniansa Moosekselle?`

Jumalan kunnia/kirkkaus on hänen luonteensa. Maa täyttyy siitä silloin, kun me olemme täynnä Jumalan rakkautta ja meidän luonteemme muuttuu lunastavan rakkauden voimasta.

Kun hänen rakkautensa näkyy meidän henkilökohtaisessa elämässämme, se paljastaa hänen kunniaansa, hänen luonnettaan, maailmalle. Kolmen enkelin korkealla keskitaivaalla julistama viimeinen sanoma hengellisen pimeyden valtaan joutuneelle maailmalle kuuluu: ”Pelätkää Jumalaa ja antakaa hänelle kunnia – –.” (Ilm. 14:7.)

Meille itsellemme ei ole tarjolla mitään kunniaa omissa hyvissä teoissamme, vanhurskaudessamme tai hyvyydessämme. ”Sanoman Kristuksen vanhurskaudesta tulee kaikua maan toisesta äärestä sen toiseen ääreen asti – –. Tämä on Jumalan kirkkaus, joka päättää kolmannen enkelin työn.” (2Ta 370.) Ellen Whiten kirjoittaa myös: ”Mitä on uskosta vanhurskautuminen? Se on Jumalan toimenpide, jolla hän lyö maahan ihmisen kunnian ja tekee hänen hyväkseen sen, mitä hän ei pysty omin voimin tekemään.” (Pä 123.)

Ei mitään kunniaa meille itsellemme, vaan kunniaa Jumalalle sen sijaan.