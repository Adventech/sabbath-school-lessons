---
title:  Totuuden Tunteminen
date:  19/06/2023
---

`Lue Joh. 8:32; Joh. 7:17 ja Joh. 17:17. Mitä lupauksia Jeesus antaa totuuden tuntemisesta ja siitä, mistä totuus löytyy?`

Jumalan viimeinen vetoomus kansalleen on paeta Babylonin vääryyttä ja vaeltaa hänen sanastaan löytyvän iankaikkisen totuuden valossa. Avain kaikkeen on Raamattu. Niin kauan kuin ihmiset pitävät kiinni Raamatusta ja noudattavat sen opetuksia, heitä ei pystytä pettämään viimeisessä kriisissä, etenkään sapatin suhteen.

Toisen enkelin sanoma on vetoomus meille hyväksyä totuus erheen sijaan, Raamatun sana perinteen sijaan, Jumalan sanan opetukset väärien ja valheellisten oppien sijaan.

Kolmannen enkelin sanoma, joka tulee kahden edellisen enkelin jälkeen, varoittaa pedon merkistä. Raamatun profetioissa peto edustaa aina poliittista tai uskonnollista valtaa. Ilmestyskirjan luvuissa 13 ja 14 esiintyvä meripeto nousee Roomasta maailmanlaajuisena jumalanpalvontajärjestelmänä. Lopulta tämä roomalainen valta ulottaa vaikutuksensa koko maailmaan ja johtaa kansanliikettä, jonka tehtävänä on yhdistää kirkko ja valtio. Tavoitteena on saavuttaa maailman yhtenäisyys taloudellisen mullistuksen, luonnonkatastrofien, yhteiskunnallisen myllerryksen, kansainvälisen poliittisen kriisin ja maailmanlaajuisen konfliktin keskellä.

Yhdysvallat ottaa lopulta johtoaseman tässä maailmanlaajuisessa liittoutumassa. ”Paholainen käyttää kahta suurta harhaoppia saadakseen ihmiset mukaan petokseensa: sielun luontaista kuolemattomuutta ja sunnuntain pyhyyttä. Ensimmäinen näistä on spiritismin perustus, ja jälkimmäinen luo yhteisymmärryksen Rooman kanssa. Yhdysvaltojen protestantit tulevat ensimmäisinä ojentamaan kätensä kuilun yli tarttuakseen spiritismiä kädestä ja kurottautumaan syvyyden yli tarttuakseen Rooman valtaa kädestä. Tästä muodostuu kolmikantainen liitto, jonka johdolla tämä maa tulee kulkemaan Rooman askelissa ja polkemaan maahan omantunnonvapauden.” (ST nettiversio 694.)

Kolmen enkelin sanoma päättyy tärkeään vetoomukseen Kristuksen uskollisille seuraajille pitää Jumalan käskyt Jeesuksen elävän uskon voimalla, joka asuu heidän sydämessään (Ilm. 14:12, VKR).