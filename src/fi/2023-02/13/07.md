---
title:  Lisäaineistoa
date:  23/06/2023
---

”Herran palvelijoiden kasvot loistavat pyhää antaumusta heidän kiiruhtaessaan viemään taivaallista sanomaa paikasta toiseen. Tuhannet äänet tarjoavat varoitusta kaikkialla maailmassa. Tapahtuu ihmeitä. Sairaita paranee, ja tunnusteot ja merkit seuraavat uskovia. Myös Paholainen toimii tehden valheellisia ihmeitä ja saa tulenkin lyömään taivaasta maahan ihmisten nähden. (Ilm. 13:13.) Näin maan asukkaat joutuvat valitsemaan puolensa.

Sanomaa ei viedä eteenpäin ensisijaisesti todisteluilla vaan Jumalan Hengen herättämällä syvällä vakaumuksella. Todisteet on jo esitetty. Siemen on kylvetty, ja nyt se nousee oraalle ja tuottaa satoa. Julkaisut, joita lähetystyöntekijät ovat jakaneet, ovat tehneet työnsä. Kuitenkin monilla, joihin sanoma on tehnyt vaikutuksen, on ollut esteitä rajoittamassa sanoman täyttä ymmärtämistä tai taipumisessa kuuliaisuuteen. Nyt valonsäteet tunkeutuvat kaikkialle, ja totuus nähdään täydessä kirkkaudessaan. Rehelliset Jumalan lapset katkovat heitä pidelleet siteet. Perhesuhteet ja seurakuntayh­teys eivät pysty heitä enää pidättelemään. Totuus on arvokkaampi kuin mikään muu. Huolimatta kaikista totuuden vastustukseen liittyneistä ryhmittymistä suuri joukko ihmisiä ottaa paikkansa Herran puolella.” (ST nettiversio 722.)

**Keskustelunaiheita**

`Ellen G. White toteaa, että sanoma uskon kautta vanhurskauttamisesta on tosiasiallisesti kolmen enkelin sanomaa (Ev 190). Mitä hän tällä tarkoittaa? Mikä suhde uskon kautta vanhurskauttamisella on kolmen enkelin sanomaan?`

`Lukekaa vielä Ilm. 14:12 uudelleen. Mikä ero on Jumalan käskyjen pitämisellä ja lakihenkisyydellä? Milloin kuuliaisuus muuttuu lakihenkisyydeksi? Millä tavoin joku, joka ei pidä Jumalan käskyjä, voi kaikesta huolimatta olla lakihenkinen?`

`Mitä voitte vastata niille, jotka arvostelevat meitä siitä, että puhumme raivopäisistä pedoista ja pelottavista varoituksista, joita Ilmestyskirjasta löytyy? Ilmeinen vastaus on, että puhumme niistä siksi, että ne on kirjoitettu kyseiseen kirjaan. Mitä muita vastauksia voitte antaa tämän lisäksi?`

`Keskustelkaa maailman tämänhetkisistä tapahtumista. Mitä sellaista näette, mikä voi johtaa viimeisiin tapahtumiin? Miten löydämme tasapainon siinä, että olemme tietoisia ajasta, jossa elämme, mutta emme juutu hyödyttömästi arvailemaan sellaisia asioita, joista meille ei ole ilmoitettu?`