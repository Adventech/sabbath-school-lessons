---
title:  Jumalan Pelkääminen Ja Totteleminen
date:  17/04/2023
---

Mitä muuta Raamattu opettaa Jumalan pelkäämisen olevan?

`Lue 5. Moos. 6:2; Ps. 119:73, 74, VKR ja Saarn. 12:13, 14. Mitä jakeiden mukaan Jumalan pelkäämisestä seuraa?`

Jumalan pelkäämisellä ja hänen käskyjensä pitämisellä on yhteys. Jumalan pelkääminen on kunnioittavaa asennetta, joka johtaa meidät kuuliaisuuteen. Taivaan tärkeä vetoomus armosta pelastetuille on olla kuuliainen Jumalan käskyille (Ef. 2:8–10). Armo ei vapauta meitä noudattamasta Jumalan käskyjä. Evankeliumi vapauttaa meidät lain tuomiolta, ei velvollisuudestamme noudattaa sitä.

Sen lisäksi, että armo vapauttaa meidät menneisyytemme syyllisyydestä, se antaa meille voiman elää kuuliaista elämää tässä hetkessä. Paavali sanoo, että Jeesuksen kautta ”me olemme saaneet armon ja apostolinviran, että syntyisi uskon kuuliaisuus hänen nimeänsä kohtaan kaikissa pakanakansoissa” (Room. 1:5, VKR).

Jotkut ajattelevat, että armosta pelastuminen jotenkin kumoaisi Jumalan lain tai vähentäisi kuuliaisuutemme tarvetta. He uskovat, että kaikki puhe kuuliaisuudesta on lakihenkisyyttä. He sanovat: ”Haluamme vain Jeesuksen.” Kysymys kuitenkin kuuluu: Minkä Jeesuksen? Heidän itsensä tekemän Jeesuksen vai Raamatun Jeesuksen? Raamatun Kristus ei koskaan johda meitä väheksymään hänen lakiaan, joka on hänen luonteensa ilmaus kirjallisessa muodossa. Raamatun Kristus ei koskaan johda meitä vähättelemään Raamatun oppeja, jotka paljastavat selvemmin, kuka hän on ja millainen suunnitelma hänellä on tätä maailmaa varten. Raamatun Kristus ei koskaan johda meitä pelkistämään hänen opetuksiaan hurskasteleviksi kliseiksi, jotka ovat täysin tarpeettomia. Kristus on kaiken opillisen totuuden ruumiillistuma. Jeesus on lihaksi tullut totuus. Hän on todeksi eletty oppi.

Ilmestyskirjan viimeinen vetoomus kutsuu meitä uskon kautta vastaanottamaan kaiken, mitä Jeesus tarjoaa meille. Se kutsuu meitä Jumalan pelkoon, joka ilmaistaan uskomalla hänen lunastavaan voimaansa ja sen kykyyn voimaannuttaa meitäkin elämään kuuliaista elämää.

`Miten Jeesuksen sanat Matt. 10:28 jakeessa auttavat meitä ymmärtämään, mitä Jumalan pelko tarkoittaa?`