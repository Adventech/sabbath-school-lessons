---
title:  Jumalakeskeistä Elämää
date:  18/04/2023
---

Kuluttamisen aikakaudella, jolloin maalliset arvot ovat nostaneet ihmisen itsensä kaiken keskiöön, taivaan vetoomus on kääntyä itsekeskeisyyden tyranniasta ja itseä korottavan tärkeilyn orjuudesta ja asettaa Jumala elämämme keskipisteeksi. Joillekin raha on heidän elämänsä keskipiste. Toisille se on nautinto tai valta. Joillekin se voi olla urheilu, musiikki tai viihde. Ilmestyskirjan sanoma on selkeä kutsu pelätä, kunnioittaa ja arvostaa Jumalaa elämän todellisena keskipisteenä.

`Lue Matt. 6:33; Kol. 3:1, 2 ja Hepr. 12:1, 2. Mitä jakeet kertovat siitä, miksi meidän pitäisi nostaa Jumala elämämme todelliseksi keskipisteeksi?`

Maailman viimeisessä konfliktissa on kyse ihmisten mielen herruudesta käytävästä taistelusta. Siinä on kyse Jumalan arvovallasta ja siitä, olemmeko uskollisia hänelle ja sitoudummeko hänen tahtoonsa.

Viimeinen kamppailu suuressa taistelussa hyvän ja pahan välillä käydään siitä, kuka saa hallita ajatuksiamme. Apostoli Paavali kehottaa: ”Olkoon teilläkin sellainen mieli, joka Kristuksella Jeesuksella oli.” (Fil. 2:5.) Meidän mielemme on koko olemuksemme linnake. Se on tekojemme lähde. Kristuksen kaltaisen mielen valitseminen on valinta antaa Jeesuksen muokata ajatteluamme täyttämällä mielemme ikuisuusasioilla. Tekomme paljastavat, millainen ajatteluprosessimme on ollut. Jumalan pelkääminen on sitä, että panemme hänet ensimmäiselle sijalle elämässämme.

Mieti, miten helppoa eräässä mielessä on hallita ajatuksiaan, ainakin silloin kun on tietoinen siitä, että niitä pitäisi hallita. Usein ongelmana on se, että ellemme pyri tietoisesti ajattelemaan oikeita asioita eli ”sitä mikä on ylhäällä”, ei ”sitä mikä on maan päällä”, meidän langennut ja syntinen mielemme on taipuvainen ajattelemaan perusasioita eli tämän maailman asioita. Siksi meidän tulee Paavalin kehotuksen mukaan määrätietoisesti ja tarkoituksella valita vapaan tahtomme pyhää lahjaa käyttäen ajatella taivaallisia asioita.

`Lue Fil. 4:8. Miten opimme noudattamaan näitä Paavalin sanoja?`