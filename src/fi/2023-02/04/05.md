---
title:  Kunnian Antaminen Jumalalle
date:  19/04/2023
---

Tutkimus Vanhan testamentin ilmaisusta ”antaa kunnia Jumalalle” osoittaa, että sitä käytetään usein, joskaan ei aina, ­yhteyksissä, joissa puhutaan Jumalan tuomiosta (Joos. 7:19; 1. Sam. 6:5, VKR; Jer. 13:15, 16; Mal. 2:2, VKR). Sama yhteys nähdään ensimmäisen enkelin sanoman kohdalla (Ilm. 14:7) kuin myös Ilm. 19:1, 2: ”Halleluja! Pelastus ja kunnia ja voima on Jumalan, meidän Jumalamme. Sillä totiset ja vanhurskaat ovat hänen tuomionsa – –.” (VKR.)

`Lue 1. Kor. 3:16, 17; 1. Kor. 6:19, 20 ja 1. Kor. 10:31. Miten jakeet auttavat meitä ymmärtämään yhden tavan, jolla voimme antaa Jumalalle kunnian?`

Paavalin mukaan ruumiimme on temppeli, Jumalan Hengen asuinpaikka, jonka Jumalan läsnäolo pyhittää. Meitä kutsutaan antamaan Jumalalle kunnia elämämme jokaisella alueella. Kun Jumala on elämämme keskipiste, meillä on halu tuottaa hänelle kunniaa, oli kyse sitten ruokavaliosta, pukeutumisesta, viihteestä tai kanssakäymisestä toisten ihmisten kanssa. Annamme kunnian Jumalalle paljastaessamme hänen rakkauden luonnettaan maailmalle sen kautta, että sitoudumme hänen tahtonsa noudattamiseen. Tämä on entistä tärkeämpää, kun sitä tarkastellaan lopunajan tuomion näkökulmasta.

`Lue Room. 12:1, 2. Minkä vetoomuksen apostoli Paavali tekee koskien elämänvalintojemme kokonaisvaltaisuutta?`

Uuden testamentin ruumista tarkoittava sana näissä jakeissa on s¨­mata, joka voitaisiin paremmin kääntää ruumiin, mielen ja tunteiden yhteenliittymänä. Vanhan kirkkoraamatun ilmaisu ”järjellinen jumalanpalvelus” on uudessa kirkkoraamatussa käännetty ”palvella Jumalaa järjellisellä tavalla”. Toisin sanoen, kun sitoudumme täysin pelkäämään Jumalaa ja antamaan hänelle kunnian kaikessa mitä teemme – antaen mielemme, ruumiimme ja tunteemme hänelle – tämä on järjellinen tapa palvella Jumalaa. Myös Jumalan tuomion näkökulmasta katsottuna on erittäin järkevää ottaa vaarin ja totella Jumalaa.