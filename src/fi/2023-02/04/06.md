---
title:  Ilmestyskirjan Voittajat
date:  20/04/2023
---

”Tässä on pyhien kärsivällisyys, niiden, jotka pitävät Jumalan käskyt ja Jeesuksen uskon.” (Ilm. 14:12, VKR.) Tämä on kuvaus Jumalan lopunajan uskollisesta kansasta. Silti ainoa tapa, jolla kukaan voi pitää Jumalan käskyt, nyt tai tulevaisuudessa, on Jeesuksen uskon kautta. Huomaa, että vanhassa raamatunkäännöksessä ei sanota, että he ”uskovat Jeesukseen”, vaikka sekin on tärkeää, vaan että he pitävät ”Jeesuksen uskon”. Se on jotakin enemmän. Se on sellaista uskon laatua, joka mahdollisti Kristuksen voiton Paholaisen ankarimmista kiusauksista. Usko on lahja, joka annetaan jokaiselle uskovalle. Kun harjoitamme uskoa, jonka Pyhä Henki panee sydämeemme, uskomme kasvaa. Me voitamme, emme tahdonvoimamme avulla, vaan elävän Kristuksen voiman kautta, joka tekee meissä työtään. Me voitamme, emme sen ansiosta, mitä itse olemme, vaan sen ansiosta, kuka hän on.

Voimme voittaa, koska hän on voittanut. Voimme voittaa kiusaukset, koska hän on voittanut ne.

`Lue Hepr. 4:14–16 ja Hepr. 7:25. Millä keinoin voimme voittaa ja elää Jumalan pelossa ja hänelle kunniaa tuottaen?`

Jeesus, Jumalan Poika, on voittanut Paholaisen juonet. Hän kohtasi kiusaukset luottaen Jumalan lupauksiin ja voimaan ja luovuttaen tahtonsa Jumalan tahdon alaisuuteen. Luottaen häneen, katsoen häneen ja uskoen häneen mekin voimme olla voitokkaita. Jeesus on meille kaikki kaikessa, ja kolmen enkelin sanoma käsittelee nimenomaan Jeesusta. Ilmestyskirjan sanoma on voiton sanoma, ei tappion. Se kertoo kansasta, joka Jumalan armosta ja hänen voimassaan voittaa.

Sanaa ”voittaa” sen eri muodoissa käytetään 11 kertaa Ilmestyskirjassa. Näyssä seitsemästä seurakunnasta, jotka edustavat kristillisiä seurakuntia ensimmäiseltä vuosisadalta meidän päiviimme asti, ilmenee, että uskovia, jotka voittavat, löytyy jokaisesta sukupolvesta. Lopussa ne, jotka voittavat, perivät kaiken (Ilm. 21:7). Tämä ei ole lakihenkisyyttä. Tässä on kyse voitosta Jeesuksen Kristuksen kautta, jonka täydellisen vanhurskaan elämän varassa yksinomaan lupaus ikuisesta elämästä on. Tämä on käytännön uskoa, joka armon kautta muuttaa uskovan elämää.

`Onko elämässäsi asioita, joissa haluat päästä voittajaksi?`