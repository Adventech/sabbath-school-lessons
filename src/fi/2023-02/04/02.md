---
title:  Pelkää Jumalaa
date:  16/04/2023
---

Ilmestyskirjan tarkoitus meidän sukupolvellemme on valmistaa kansaa Jeesuksen pikaiselle paluulle ja auttaa heitä liittymään Jeesukseen välittäessämme viimeisten päivien sanomaa maailmalle. Ilmestyskirja paljastaa Jumalan ja myös Paholaisen suunnitelmat. Siinä esitetään Jumalan viimeinen vetoomus, hänen tärkeä, ikuinen ja maailmanlaajuinen sanomansa koko ihmiskunnalle.

`Lue apostoli Johanneksen tärkeä lopunajan vetoomus: Ilm. 14:7. (Ks. myös 1. Moos. 22:12; Ps. 89:8; Sananl. 2:5; Saarn. 12:13, 14; Ef. 5:21, VKR/RK 2012.) Mitä erityisohjeita Johannes meille antaa?`

Kreikkalaisen Uuden testamentin sana pelolle kohdassa Ilm. 14:7 on fobe¨­. Sitä käytetään jakeessa tarkoittamaan ennemminkin syvää Jumalan kunnioittamista kuin pelkoa. Se välittää ajatuksen täydestä uskollisuudesta Jumalaa kohtaan ja täydestä antautumisesta hänen tahdolleen. Se on mielen asenne, joka on jumalakeskeinen pikemmin kuin itsekeskeinen. Se on vastakkainen asenne kuin Luciferilla oli hänen sanoessaan sydämessään: ”Minä tahdon nousta taivaisiin! Minä pystytän valtaistuimeni Jumalan tähtiä korkeammalle, minä tahdon istua jumalten vuorella kaukana pohjoisessa, minä nousen pilviä ylemmäksi, olen korottava itseni Korkeimman vertaiseksi.” (Jes. 14:13, 14.)

Se on sen sijaan samanlainen asenne kuin oli Kristuksella, joka, vaikka hänellä oli ”Jumalan muoto – – alensi itsensä ja oli kuuliainen kuolemaan asti, ristinkuolemaan asti” (Fil. 2:6, 8).

Suuren taistelun ydinkysymys liittyy asettumiseemme Jumalan alamaisuuteen. Lucifer oli itsekeskeinen. Hän kieltäytyi asettumasta alamaiseksi kenenkään muun kuin oman valtansa alle. Sen sijaan että olisi alistunut valtaistuimella istuvan tahtoon, Lucifer päätti itse asettua valtaistuimelle hallitsemaan. Yksinkertaisesti ilmaistuna Jumalan pelkääminen on hänen asettamistaan ensimmäiselle sijalle ajatuksissamme. Se on itsekeskeisyydestämme ja ylpeydestämme luopumista niin, että elämme täysin hänelle.

Asian täytyy ilmeisesti olla erittäin tärkeä, koska nämä ovat ensimmäiset sanat, jotka ensimmäinen kolmesta enkelistä lausuu.

Siksi meidän tulee ottaa niistä vaarin.