---
title:  Välähdys Taivaasta
date:  26/04/2023
---

Ilmestyskirjan 4. luvussa Johannes näkee taivaassa avoimen oven ja saa kutsun: ”Nouse tänne! Minä näytän sinulle, mitä tämän jälkeen on tapahtuva.” (Ilm. 4:1.) Jeesus kutsui apostolia katsomaan avoimesta ovesta sisään taivaan pyhäkköön, jotta tämä näkisi kohtauksia hyvän ja pahan välisestä suuresta taistelusta. Mekin voimme katsoa tuosta avoimesta ovesta yhdessä Johanneksen kanssa ja saada välähdyksen iankaikkisesta pelastussuunnitelmasta. Olemme todistajia sille, mitä taivaan oikeussalissa tapahtuu. Hyvän ja pahan välisen taistelun peruskysymykset piirtyvät silmiemme eteen.

`Lue Ilm. 4:2–4. Mitä yhtäläisyyksiä näet Dan. 7. luvun tuomion kuvaukseen?`

Tässäkin on näkymä valtaistuinsalista. Isä-Jumala istuu valtaistuimella taivaallisten olentojen ympäröimänä. Ukkonen ja salama symboloivat Jumalan tuomioita. 24 vanhinta on kokoontunut Jumalan valtaistuimen ympärille.

Keitä nämä 24 vanhinta ovat? Muinaisessa Israelissa leeviläispapisto oli jaettu 24 osastoon. Papit edustivat kansaa Jumalan edessä. 1. Piet. 2:9 apostoli Pietari julistaa, että Uuden testamentin uskovat ovat ”valittu suku, kuninkaallinen papisto”. Nämä 24 vanhinta voivat kenties edustaa kaikkia lunastettuja, jotka tulevat eräänä päivänä riemuitsemaan Jumalan valtaistuimen ympärillä; tai kenties he edustavat ihmisiä, jotka herätettiin kuolleista Kristuksen ylösnousemuksen yhteydessä ja jotka nousivat taivaaseen yhdessä hänen kanssaan (Matt. 27:52; Ef. 4:7, 8).

Jumalan valtaistuimen ympäriltä löytyy tämän maailman edustajia. He ovat kokeneet kiusauksia samalla tavoin kuin mekin. Kristuksen armossa ja Pyhän Hengen voimassa he ovat voittaneet. Heidät on puettu valkeisiin vaatteisiin, jotka kuvastavat Kristuksen vanhurskautta, joka peittää ja puhdistaa heidän syntinsä. Heillä on kultaseppele merkkinä siitä, että he ovat voittaneet taistelun pahaa vastaan ja että he ovat osa taivaan kuninkaallista sukulinjaa, täynnä uskoa.

Näemme valtaistuimen, jolla Jumala istuu. Taivaalliset olennot ympäröivät valtaistuimen, ja pian koko taivas laulaa: ”Herra, meidän Jumalamme! Sinä olet arvollinen saamaan ylistyksen, kunnian ja vallan, sillä sinä olet luonut kaiken. Kaikki, mikä on olemassa, on sinun tahdostasi luotu.” (Ilm. 4:11.)