---
title:  Tuomion Ajan Merkitys
date:  23/04/2023
---

Raamatun viimeinen kirja, Ilmestyskirja, keskittyy muinaisista ajoista lähtien jatkuneen hyvän ja pahan välisen taistelun loppuhuipennukseen. Lucifer, tuo kapinallinen enkeli, haastoi Jumalan oikeudenmukaisuuden ja viisauden. Hän väitti, että Jumala oli epäreilu ja epäoikeudenmukainen tavassaan hallita maailmankaikkeutta. Ilmestyskirjan viimeinen tuomio annetaan juuri tästä Jumalan luonnetta koskevasta kiistakysymyksestä.

`Lue Ilm. 14:7. Miksi on niin merkittävää, että heti kun meille on ensimmäisen enkelin yhteydessä kerrottu ikuisesta evankeliumista meille saman tien kerrotaan Jumalan tuomiosta? Mitä tekemistä niillä on keskenään?`

Evankeliumi ja tuomio ovat molemmat osa ensimmäisen enkelin sanomaa. Ne ovat erottamattomasti toisiinsa kietoutuneet. Jos meillä ei olisi ikuista evankeliumia, meillä ei olisi minkäänlaista toivoa tuomiolla. Ikuinen evankeliumi on meidän ainoa toivomme. Ei ole epäilystäkään siitä, etteikö tuomion julistaminen olisi osa evankeliumin sisältöä.

Tuomion aikana lankeamattomat maailmat näkevät, että Jumala on tehnyt kaikkensa pelastaakseen jokaisen ihmisen. Tuomio paljastaa Jumalan oikeudenmukaisuuden ja armon. Se kertoo myös hänen rakkaudestaan ja laistaan. Se puhuu hänen pelastavasta armostaan ja hänen voimastaan vapauttaa meidät.

Tuomio on osa Jumalan lopullista ratkaisua synnin ongelmaan. Suuressa koko maailmankaikkeuden kattavassa hyvän ja pahan välisessä taistelussa Jumala vastasi Paholaisen syytöksiin ristillä, mutta tuomiossa Jumala paljastaa, että hän on tehnyt kaiken mahdollisen pelastaakseen meidät ja johtaakseen meidät ristin luo.

Taivaan äärettömän tarkat ja yksityiskohtaiset muistiinpanot, taivaan kirjat, avataan (ks. Dan. 7:10). Me olemme niin kallisarvoisia Jumalalle, että koko maailmankaikkeus pysähtyy tarkastelemaan Pyhän Hengen puhuttelun ja meille Kristuksen ristinkuoleman ansiosta vapaasti tarjotun lunastuksen valossa tekemiämme valintoja.

`Lue huolellisesti Ps. 51:3–6, ja erityisesti jae 6. Miten jakeet auttavat meitä ymmärtämään tuomion merkitystä ja tarkoitusta?`