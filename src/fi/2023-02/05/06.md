---
title:  Jeesus On Arvollinen
date:  27/04/2023
---

Ilmestyskirjan 5:1–3 näemme jälleen valtaistuimen. Näemme myös molemmilta puolilta täyteen kirjoitetun kirjakäärön. Se on sinetöity Jumalan sinetillä, eikä kukaan taivaassa eikä maan päällä voi avata sitä. Taivaalliset olennot vapisevat. Kyse on vakavasta asiasta. Yksikään enkeli ei voi edustaa ihmiskuntaa maailman viimeisellä tuomiolla. Johannes itkee, koska kukaan ei voi avata kirjakääröä. Sitten yksi vanhimmista, yksi maan päältä lunastetuista, puhuu rohkaisun sanoja Johannekselle. Jeesus, Jumalan Karitsa, on arvollinen avaamaan kirjakäärön.

Johannes näkee lopullisen vastauksen synnin ongelmaan (Ilm. 5:5). Tässä tämä ikääntynyt profeetta näkee ainoan mahdollisen tavan, jolla kukaan voi selvitä viimeisestä tuomiosta Jumalan valtaistuimen edessä. ”Mutta yksi vanhimmista sanoi minulle: ’Älä itke. Juudan heimon leijona, Daavidin juuriverso, on saanut voiton! Hän avaa kirjan – – Ja minä näin – – vanhinten keskellä seisoi karitsa. Se oli kuin teurastettu – –.” (Ilm. 5:5, 6.)

`Lue Ilm. 5:8–12. Kuinka koko taivas reagoi ilmoitukseen siitä, että Jeesus on arvollinen avaamaan tuomion kirjakäärön ja lunastamaan meidät?`

Jeesus, Jumalan Karitsa, joka on uhrannut elämänsä ihmiskunnan pelastamiseksi, ottaa tuomion kirjakäärön ja avaa sen. Koko taivas puhkeaa ihastuneeseen ylistykseen. Jeesuksen voitto Paholaisen kiusauksista, hänen kuolemansa Golgatan ristillä, hänen ylösnousemuksensa ja ylipapillinen tehtävänsä tarjoavat pelastuksen kaikille, jotka valitsevat uskossa vastaanottaa hänen armonsa. Tuomio on uskomattoman hyvä uutinen Jumalan kansalle. Se kertoo synnin vallan murtumisesta ja Jumalan kansan vapauttamisesta.

Voisiko mikään olla tämän rohkaisevampaa? Jeesus seisoo puolustajanamme tuomiolla. Hänen täydellinen vanhurskautensa peittää meidät. Hänen vanhurskautensa tekee työtään uudistaen meitä. Hänen armonsa antaa meille anteeksi, muuttaa meitä ja antaa voimaa elää jumalallista elämää.

Meidän ei tarvitse pelätä. Jeesus seisoo puolellamme tuomiolla ja pahan voimat voitetaan. Jumalan kansa saa vapauttavan tuomion (Dan. 7:22). Tuomion tarkoitus ei ole saada selville, kuinka pahoja me olemme, vaan kuinka hyvä Jumala on.