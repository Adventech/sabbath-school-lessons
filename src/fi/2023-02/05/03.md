---
title:  Jumalan Armo Ja Tuomio
date:  24/04/2023
---

Risti ja tuomio molemmat paljastavat, että Jumala on oikeudenmukainen ja armollinen. Rikottu laki vaatii syntisen kuolemaa. Oikeudenmukaisuus julistaa: ”Synnin palkka on kuolema.” Armo vastaa: ”Jumalan armolahja on iankaikkinen elämä Kristuksessa Jeesuksessa, meidän Herrassamme.” (Room. 6:23.) Jos Jumalan lakia voitaisiin muuttaa tai jos se voitaisiin lakkauttaa, Jeesus olisi kuollut turhaan. Kristuksen kuolema vahvistaa tuomion perustana olevan lain ikuisen luonteen.

`Lue Ilm. 20:12. Kuinka meidät tuomitaan?`

Tekomme paljastavat meidän valintamme ja uskollisuutemme Jumalaa kohtaan. Ef. 2:8, 9 mukaan: ”Armosta Jumala on teidät pelastanut antamalla teille uskon. – – Se ei perustu ihmisen tekoihin, jottei kukaan voisi ylpeillä.” Meidät myös muutetaan. ”Mekin olemme Jumalan tekoa, luotuja Kristuksen Jeesuksen yhteyteen toteuttamaan niitä hyviä tekoja, joita tekemään Jumala on meidät tarkoittanut.” (Ef. 2:10.)

Hyvät tekomme, joihin Pyhä Henki antaa meille voiman, eivät pelasta meitä, mutta ne kuitenkin todistavat siitä, että uskomme on aitoa. Jumalan viimeisellä tuomiolla riisutaan pois kaikki teeskentely, tekopyhyys ja valheellisuus. Hänen tuomionsa tunkeutuu koko olemuksemme ytimeen. Ellen G. White tarjoaa meille seuraavan voimallisen oivalluksen siitä, miten evankeliumi ja tuomio kulkevat käsi kädessä.

”Sen tosiasian, että Jumalan kansaksi tunnustettuja esitetään seisomassa Herran edessä pukeutuneina saastaisiin vaatteisiin, tulisi johtaa kaikki hänen nimeään tunnustavat nöyrtymykseen ja syvään sydämen tutkisteluun. Niillä, jotka todenteolla puhdistavat sielunsa olemalla kuuliaisia totuudelle, on mitä vaatimattomin käsitys itsestään. Mitä tarkemmin he katselevat Kristuksen tahratonta luonnetta, sitä voimakkaammaksi tulee heidän halunsa muodostua hänen kuvansa kaltaisiksi, ja sitä vähemmän puhtautta ja pyhyyttä he näkevät itsessään. Mutta samalla kuin meidän tulee oivaltaa oma synnillinen tilamme, meidän tulee luottaa Kristukseen vanhurskautenamme, pyhityksenämme ja lunastuksenamme. Emme pysty puolustautumaan saatanan hyökkäyksiä vastaan. Kristus on ainoa, joka voi esittää pätevän puolustuksen hyväksemme. Hän pystyy vaientamaan syyttäjän sellaisilla todistuksilla, jotka eivät perustu meidän ansioihimme vaan hänen.” (2Ta 175, 176.)