---
title:  Upea Näkymä
date:  25/04/2023
---

Danielin kirja ja Ilmestyskirja ovat profeetalliset rinnakkaiskirjat, jotka paljastavat maailman historian viimeisten päivien tapahtumia. Ilmestyskirja ilmoittaa, että Jumalan tuomion hetki on tullut; Danielin kirja, milloin tuomio on alkanut.

Dan. 7. luvussa Jumala paljasti maailmanhistorian vaiheet profeetalle. Kansoja nousee ja tuhoutuu. Vainoavat vallat sortavat Jumalan kansaa. Kuvailtuaan Babylonian, Meedia-Persian, Kreikan ja Rooman valtakuntia sekä Rooman valtakunnan hajoamista ja seurakunnan 1 260 vuotta kestäviä vainoja (Dan. 7:25; ks. myös Ilm. 12:14) Jumala kääntää Danielin huomion loistavaan taivaalliseen tapahtumaan, joka asettaa kaiken kohdalleen. Profeetan huomio siirretään kansojen nousuista ja tuhoista sekä maailman sortavista voimista maailmankaikkeuden valtaistuinsaliin ja Jumalan viimeiseen tuomioon, jossa hän oikaisee jokaisen vääryyden ja perustaa ikuisen vanhurskauden valtakuntansa.

Jumala vei Danielin profeetallisessa näyssä maailman kaaoksesta ja konflikteista loisteliaaseen taivaan pyhäkköön ja maailmankaikkeuden korkeimman oikeuden istuntoon, jossa Kristus, tämän maailman oikeutettu hallitsija saisi Isältään valtakunnan, joka oli laillisesti hänen.

`Lue Dan. 7:9, 10, 13 ja kuvaile, mitä Daniel näki. Mikä on tuomion lopullinen päätös? Ks. Dan. 7:14, 26, 27.`

Koko ihmiskunnan kohtalo päätetään taivaan oikeussalissa. Totuus voittaa. Oikeus vallitsee. Tämä on yksi hämmästyttävimmistä, ihmeellisimmistä ja upeimmista kohtauksista koko Raamatussa. Hyvä uutinen on se, että kaikki päättyy oikein hyvin Jumalan uskolliselle kansalle – niille, jotka ovat pukeutuneet Kristuksen vanhurskauteen.

Jeesus lähestyi taivaallista Isäänsä koko maailmankaikkeuden läsnä ollessa. Taivaalliset olennot tungeksivat Jumalan valtaistuimen ympärillä. Kaikki maailmakaikkeuden lankeamattomat olennot seisovat kunnioituksen vallassa seuraten tuomion julistusta. Pitkä taistelu, jota on käyty jo vuosituhansien ajan, on pian ohi. Taistelu maailmankaikkeuden valtaistuimesta on lopullisesti ja ikiajoiksi ratkaistu.

`Daniel oli oikeassa valtakunnista, jotka nousivat ja tuhoutuivat. Miksi on järkevää luottaa Jumalan sanaan myös siinä, mitä se sanoo ikuisesta valtakunnasta?`