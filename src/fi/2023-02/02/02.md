---
title:  Ikuisia Valintoja
date:  02/04/2023
---

Ilmestyskirjan 14. luku on Jeesuksen viimeinen armon sanoma langenneelle maailmalle, joka on jo noin 6 000 vuoden ajan ollut täynnä syntiä ja pahuutta. Kerran tulee päivä, jolloin jokainen maapallomme ihminen tekee viimeisen, peruuttamattoman päätöksensä joko Jeesuksen puolesta tai häntä vastaan. Ilmestyskirjan sanoma Kristuksen vanhurskaudesta, joka pelastaa meidät synnin tuomiolta sekä vapauttaa meidät synnin otteesta, tulee kaikumaan koko maailmassa.

`Lue Matt. 24:14 ja vertaa Ilm. 14:6. Minkä lupauksen Jeesus antoi opetuslapsilleen koskien evankeliumin maailmanlaajuista leviämistä juuri ennen hänen paluutaan?`

Jeesuksen lupaus siitä, että tämä ”valtakunnan evankeliumi julistetaan kaikkialle maailmaan” (Matt. 24:14), saa täyttymyksensä Kristuksen viimeisten päivien sanomassa (Ilm. 14:6), jossa sanotaan, että evankeliumi julistetaan ”kaikille kansoille, heimoille, kielille ja maille”.

Kolme kertaa Ilm. 22. luvussa Jeesus sanoo, että hän on tulossa pian (22:7, 12 ja 20). Pikaiseen paluuseensa liittyen Herra lisää: ”Jumalaton eläköön yhä jumalattomasti, saastainen rypeköön saastassaan, vanhurskas harjoittakoon vanhurskautta ja pyhä edetköön pyhyyden tiellä.” (Ilm. 22:11.) Ilmestyskirjassa siirrytään siihen loistavaan huipentumaan, jossa jokainen johdetaan päättämään, haluaako hän olla Kristuksen puolella vai häntä vastaan.

Totta kai me päivittäisessä elämässämme, jopa pienissä asioissamme, valitsemme olla joko Jeesuksen puolella tai häntä vastaan. Ei ole todennäköistä, että joku, joka jatkuvasti tekee elämässään vääriä valintoja, tekisi yhtäkkiä viimeisessä kriisissä valinnan Jeesuksen puolelle, varsinkin kun kaikki pahuuden voimat ovat häntä vastaan. Meidän on tänään ja joka päivä valittava uskollisuus Kristukselle ja hänen käskyilleen. ”Sitähän Jumalan rakastaminen on, että pi­dämme hänen käskynsä, eivätkä ne ole raskaita noudattaa.” (1. Joh. 5:3.) Ellen G. White on sanonut: ”Jeesus ei muuta kenenkään luonnetta, kun hän tulee takaisin. Muutostyö on tehtävä nyt. Päivittäinen elämä ratkaisee kohtalomme.” (TKK 198.)

`Miten Jumala muokkaa luonnettamme? Mitä keinoja hän käyttää, että me kasvaisimme armossa? `