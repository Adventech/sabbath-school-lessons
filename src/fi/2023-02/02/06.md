---
title:  Jokainen Siemen Tuottaa Sadon
date:  06/04/2023
---

Ilmestyskirjan 14. luvussa kerrotaan kahdesta sadonkorjuusta. Viljasadon korjaaminen edustaa vanhurskaita, ja rypäleiden korjaaminen edustaa jumalattomia tai kadotettuja. Molemmat sadot ovat täysin kypsiä. Jokainen kylvetty siemen on kasvanut täyteen kypsyyteensä.

`Lue Ilm. 14:17–20. Mitä ilmaisu ”Jumalan vihan viinikuurna” tarkoittaa? Ks. myös Ilm. 14:10; Ilm. 15:1 ja Ilm. 16:1.`

”Myös alttarista tuli enkeli, se jolla on tuli vallassaan – –.” (Ilm. 14:18.) Tässä on enkeli, joka käskee Jumalan viimeisen tuomion tulia. Sato on kypsää. Synti on saavuttanut rajansa. Kapina on ylittänyt Jumalan armon rajan. Asiat ovat olleet tähänkin asti huonosti, mutta kaikki muuttuu entistä pahemmaksi ennen kuin kaikki on ohi. Rakastava Jumala on tehnyt kaikkensa meidän hyväksemme, jopa uhrannut itsensä ristillä uhrina meidän syntiemme puolesta. ”Kristukseen, joka oli puhdas synnistä, Jumala siirsi kaikki meidän syntimme, jotta me hänessä saisimme Jumalan vanhurskauden.” (2. Kor. 5:21; ks. myös Gal. 3:13.)

Olisiko Jumala voinut tehdä mitään ristiä suurempaa? Armo ei voi tehdä enää enempää lunastaakseen niitä, jotka ovat toistuvasti hylänneet Pyhän Hengen.

Tässä on Ilmestyskirjan 14. luvun kiireellinen sanoma. Jokainen siemen on kypsynyt korjattavaksi. Vilja on täysin kypsää ja rypäleet ovat täysin kypsiä. Jumalan kansa heijastaa maailmankaikkeudelle hänen kuvaansa, jossa näkyy armo, myötätunto ja rakkaus. Pahan lapsissa näkyy ahneus, himo, kateus ja viha. Jeesuksen luonne paljastuu toisessa ryhmässä ja Paholaisen toisessa.

Maailmankaikkeus näkee Jumalan kansassa vanhurskauden ilmentymän, jollaista kenties yksikään sukupolvi ei ole aiemmin todistanut. Vastakohtana tälle maailmankaikkeus näkee täydessä kauheudessaan sen, mihin kapina Jumalaa vastaan johtaa. Jumalattomuus, pahuus, synti ja laittomuus ovat täysin esillä ihmisten ja enkeleitten edessä. Hyvän ja pahan, oikean ja väärän, kuuliaisuuden ja tottelemattomuuden välinen kontrasti on ilmeinen koko maailmankaikkeudelle, niin ihmisille kuin enkeleillekin.

`Kuinka hyvin sinä voit havaita hyvän ja pahan välisen eron? (Ks. Hepr. 5:14.)`