---
title:  Taivaallinen Tuomio
date:  04/04/2023
---

`Lue Ilm. 14:14 ja Ap. t. 1:9–11. Mitä yhtäläisyyksiä löydät teksteistä?`

Johannes kertoo: ”Ja minä näin, ja katso: valkoinen pilvi, ja pilvellä istui Ihmisen Pojan muotoinen[.]” (Ilm. 14:14, VKR.) Luukas kirjoittaa Ap. t. 1:9, että Jeesuksen noustessa taivaaseen opetuslapset ”näkivät, kuinka hänet otettiin ylös, ja pilvi vei hänet heidän näkyvistään”. Tuo pilvi oli enkelijoukko. Jeesus nousi taivaaseen enkelien saattelemana ja samoin hän palaa. Enkelit sanoivat opetuslapsille: ”Tämä Jeesus, joka otettiin teidän luotanne taivaaseen, tulee kerran takaisin, samalla tavoin kuin näitte hänen taivaaseen menevän.” (Ap. t. 1:11.) Tähän liittyy epäsuorasti kerrottu jumalallinen totuus. ”Tämä Jeesus”, joka käveli Nasaretin pölyisiä teitä, teki palvelustyötään Jerusalemin vilkkailla kaduilla, paransi sairaita Israelin kylissä ja julisti Jumalan sanaa Galilean viheriöivillä kukkuloilla, on tulossa takaisin.

Ihmisen Poika mainitaan myös Dan. 7. luvun (VKR/RK 2012) tuomionkuvauksen yhteydessä.

`Lue Dan. 7:9, 10, 13, 14 (VKR/RK 2012). Miksi Daniel kutsui Jeesusta Ihmisen Pojaksi niinkin vakavassa tilanteessa kuin tuomiolla? Mikä on lohdullista siinä, että Ihmisen Poika on niin keskeisellä sijalla tuomion ollessa käsillä?`

Daniel katselee taivaallisen tuomioistuimen paikalleen asettamista. Paikalla on paljon enkeleitä, jotka ovat kerääntyneet valtaistuimen ympärille. Oikeus istuu tuomiolle ja kirjat, nuo taivaalliset muistiinpanot elämästämme, avataan maailmankaikkeuden nähtäväksi. Ihmisen Poika saapuu Ikiaikaisen (Isän) luo ja vastaanottaa ikuisen vallan. Tuomio paljastaa koko maailmankaikkeudelle, että Isä, Poika ja Pyhä Henki ovat tehneet kaikkensa pelastaakseen koko ihmiskunnan. Pyhät vapautetaan syytöksistä ja Jumalan maine puhdistetaan Paholaisen vääristä syytöksistä (ks. Dan. 7:9–14, RK 2012; Job 1–2; Ps. 51:3–6).

`Ajattele sitä, että koko elämäsi joutuu Jumalan tutkivan silmän alle. Mikä on silloin ainoa toivosi? (Room. 8:1.)`