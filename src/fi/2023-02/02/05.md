---
title:  Voittajan Kruunu
date:  05/04/2023
---

Johannes kuvaa Jeesuksen Ihmisen Poikana, jolla on ”päässään kultakruunu ja kädessään terävä sirppi” (Ilm. 14:14; RK 2012). Kruunua tarkoittava sana on alkukielellä stefanos. Kyse on voittajan palkinnosta. Kun urheilija voitti tärkeän kilpailun, hänelle annettiin stefanos, voitonseppele.

Jeesus kantoi kerran päässään orjantappurakruunua, joka oli häpeän ja pilkan symboli. Silloin ihmiset halveksivat häntä ja torjuivat hänet. Häntä pilkattiin ja parjattiin. Hänen päälleen syljettiin. Häntä hakattiin ja ruoskittiin. Nyt hän kantaa kuitenkin kirkkauden kruunua tullessaan takaisin kuninkaiden Kuninkaana ja herrojen Herrana.

`Lue Ilm. 14:15 ja Mark. 4:26–29. Mitä yhtäläisyyksiä näet teksteissä? Mistä molemmissa puhutaan?`

Enkeli lähtee temppelistä, Jumalan läsnäolosta. Jumala katsoo enkeliä ja sanoo: ”On aika. Sato on täysin kypsää korjattavaksi.” Enkeli lentää temppelistä Jeesuksen luo ja kuuluttaa kovalla äänellä: ”On aika. Sato on kypsää.” Mene ja hae lapsesi ja tuo heidät kotiin.

Jeesus käyttää toistuvasti Uudessa testamentissa maataloudesta tuttuja kuvauksia. Useammin kuin kerran hän käyttää kypsyvää satoa symbolina evankeliumin siemenen kasvamisesta hänen kansansa elämässä.

”Siemenen itäminen kuvaa hengellisen elämän alkua, ja kasvin kehittyminen kuvaa kauniisti kristillistä kasvua. Luonnossa käy samoin kuin armossa: ei voi olla mitään elämää ilman kasvua. Kasvin täytyy joko kasvaa tai kuolla. Kuten sen kasvu on äänetöntä ja huomaamatonta mutta jatkuvaa, niin kehittyy kristillinen elämäkin. Jokaisessa kehitysvaiheessaan elämämme voi olla täydellistä, mutta jos Jumalan tarkoitus meidän suhteemme saa täyttyä, tapahtuu jatkuvaa edistystä. Pyhitys on elinajan työ. Tilaisuuksiemme moninkertaistuessa kokemuksemme avartuu ja tietomme lisääntyy. Voimistumme kantamaan vastuuta ja kypsymme etuoikeuksiemme mukaisesti.” (KV 41.)

Kultaisen viljan kypsyminen edustaa kaikkia niitä, jotka Jumalan armo on saanut muuttaa, ja jotka rakkauden motivoimina elävät kuuliaista elämää Kristuksen nimen kunniaksi. Heidän sydämensä on yhtä Jeesuksen sydämen kanssa, ja he haluavat vain sitä, mitä hän haluaa.