---
title:  Kohtalon Hetki
date:  01/04/2023
---

> <p></p>
> ”Sitten näin tämän: Oli valkoinen pilvi, ja pilven päällä istui joku ihmisen kaltainen, jolla oli päässään kultainen seppele ja kädessään terävä sirppi. Temppelistä tuli toinen enkeli, joka kovalla äänellä huusi pilven päällä istuvalle: ’Pane sirppisi työhön ja leikkaa, nyt on sadonkorjuun aika. Maan sato on kypsä korjattavaksi.’” (Ilm. 14:14, 15.)

### Avaintekstit
Matt. 24:14; Ilm. 14:14–20; Matt. 16:27; Ap. t. 1:9–11; Mark. 4:26–29; Ilm. 16:1

Jumala on aina puhunut kansalleen paljastaen heille kulloinkin niitä ajankohtaisia totuuksia, joita heidän juuri kyseisenä aikana tarvitsi kuulla. Jumala antoi varoituksen tulevasta vedenpaisumuksesta (1. Moos. 6:7); hän paljasti Jeesuksen ensimmäisen tulemisen (Dan. 9:24–27) sekä ennen toista tulemista tapahtuvan tuomion (Dan. 7:9, 10; Dan. 8:14); samoin hän on paljastanut viimeiset tapahtumat ennen Kristuksen paluuta (Ilm. 12–14). Näitä ihmiskunnan historian viimeisiä päiviä silmällä pitäen hän on lähettänyt maailmalle ja kansalleen erityisen sanoman, jonka tarkoituksena on vastata juuri tämän ajan tarpeisiin. Jumala kuvaa tämän sanoman kolmen enkelin tuomaksi sanomaksi. Enkelit lentävät keskitaivaalla mukanaan kiireellinen lopunajan sanoma koko maailmalle.

Kolmen enkelin sanoma on Jeesuksen viimeinen armon sanoma – kutsu, joka johtaa meidät luottamaan oman vanhurskautemme sijaan Jeesuksen vanhurskauteen. Jeesus vanhurskauttaa meidät, hän pyhittää meidät ja ajan lopussa hän kirkastaa meidät.

Kuten aina, meidän on kuitenkin valittava Kristus, antauduttava hänelle ja oltava hänelle kuuliaisia. Valinnat, joita teemme nyt, vaikuttavat valintoihin, joita tulemme tekemään siinä viimeisessä kriisissä, joka meitä odottaa.

Nyt on siis aika valmistautua.

8.4. Pääkonferenssin (kansainvälisen adventtikirkon keskustoimiston)

ulkolähetyksen erityisuhrilahja: Missio maailma -projektit

_Tämä tutkistelu on sapatiksi 8.4.2023_