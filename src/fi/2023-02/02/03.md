---
title:  Ihmisen Poika Palaa
date:  03/04/2023
---

Ilmestyskirjan 14. luku sisältää keskeiset tekstit, jotka liittyvät Herran viimeisten päivien sanomaan kansalleen ja maailmalle. Keskeisintä kaikessa on Jeesuksen paluu eli hänen lupauksensa täyttymys siitä, että ”te saatte nähdä Ihmisen Pojan istuvan Voiman oikealla puolella ja tulevan taivaan pilvien keskellä” (Mark. 14:62).

`Lue Ilm. 14:14, VKR/RK 2012. Mitä nimitystä Jeesuksesta käytetään, kun kuvataan hänen paluutaan maan päälle? Miksi luulet Johanneksen käyttävän tätä nimeä?`

Jeesus käytti 82 kertaa evankeliumeissa nimeä Ihmisen Poika viitaten sillä itseensä. Se oli yksi niistä nimistä, joita hän mieluiten käytti itsestään. Hän käytti sitä rakkauden ilmauksena, jolla hän osoitti samastuvansa meihin. Hän on Vapahtaja, joka ymmärtää meitä ja on kokenut samat kiusaukset kuin me. Hän on läpäissyt samat koettelemukset. Hän on Ihmisen Poika, joka palaa tänne viedäkseen meidät kotiin. Tämä Jeesus, joka tulee noutamaan meitä, on sama Jeesus, joka asui keskellämme. Hän on kelvollinen lunastamaan meidät, koska hän tuli yhdeksi meistä. Yhtenä meistä hän koki Paholaisen kiusausten täyden raivon, ja silti hän voitti.

**Mitä seuraavat Matteuksen evankeliumin jakeet opettavat meille Jeesuksesta, Ihmisen Pojasta?**

`Matt. 16:27`

`Matt. 24:27, 30`

`Matt. 25:31, 32`

Huomaa, mitä elementtejä jakeista löytyy: 1) Jeesus, Ihmisen Poika, palaa kirkkaudessa yhdessä enkeleittensä kanssa. 2) Hän erottelee lampaat vuohista (pohjimmiltaan kyse on tuomiosta). 3) Kansakuntien ja koko ihmiskunnan kohtalo päätetään ikuisiksi ajoiksi.

`Ajattele nimeä ”Ihmisen Poika”. Mitä se kertoo Kristuksen ihmisyydestä? Vaikka hän oli Jumala, hän tuli yhdeksi meistä – kuitenkin ilman syntiä. Mitä toivoa tämä antaa sinulle siitä, että 1) Jumala rakastaa sinua, ja että 2) hän ymmärtää taisteluitasi?`