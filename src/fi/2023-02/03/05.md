---
title:  Kaikkeen Maailmaan
date:  12/04/2023
---

`Lue Ilm. 14:6 uudestaan. Missä laajuudessa ikuista evankeliumia julistetaan? Miksi vastaus edelliseen kysymykseen on tärkeä meille sekä meidän tehtävällemme ja kutsumuksellemme seurakuntana?`

Kolmesta enkelistä ensimmäisen enkelin esittämän kiireellisen lopunajan sanoman mukaan ikuinen evankeliumi pitää julistaa kaikille kansoille, heimoille, kielille ja maille. Tässä on suunnattoman suuri tehtävä, niin valtava ja kattava, että se vaatii parhaat ponnistuksemme ja täyden sitoutumisemme. Se saa meidät kääntämään huomiomme oman etumme tavoittelusta Kristuksen palvelemiseen. Se innoittaa meitä näkemään, että on jotakin meitä itseämme suurempaa ja johtaa meidät oman mielemme kapeista rajoista suurempaan visioon.

`Lue Matt. 28:19, 20. Miten jakeet sopivat yhteen ensimmäisen enkelin sanoman kanssa?`

Kirjassaan A Quest for More: Living for Something Bigger Than You (Lisää haussa: Eläen jotain suurempaa varten, ei suom.) Paul David Tripp käsittelee jokaisen ihmisen psykologista tarvetta olla osa jotakin itseään suurempaa: ”Ihmiset luotiin olemaan osa jotakin suurempaa kuin vain heidän oma elämänsä. Synti saa meidät kutistamaan elämämme vain oman elämämme kokoiseksi. Kristuksen armo on annettu pelastamaan meidät itsekeskeisen valtakuntamme klaustrofobisen ahtaista rajoista. Se vapauttaa meidät elämään Jumalan valtakunnan ikuisia päämääriä ja tyydyttäviä iloja varten.”

Ei ole mitään innoittavampaa, tyydyttävämpää ja palkitsevampaa kuin olla osa jumalallista liikettä, jonka Jumala on sallimuksessaan nostanut esiin täyttämään tehtävää, joka on paljon suurempi kuin mitä kukaan yksittäinen ihminen koskaan pystyisi suorittamaan. Jumalan antama tehtävä, jota kuvataan Ilmestyskirjan 14. luvussa, on suurin tehtävä, joka koskaan on annettu hänen seurakunnalleen. Se on vakava vetoomus käyttää elämämme edistäen taivaan suurinta tavoitetta eli Jumalan käsittämättömän rakkauden paljastamista maailmalle juuri ennen Jeesuksen paluuta.