---
title:  Lisäaineistoa
date:  14/04/2023
---

Pohtikaa vielä keskiviikon tutkisteluosuuden ajatusta siitä, että meillä on tarve olla osa jotakin itseämme suurempaa, koska oma niukka ja lyhytikäinen elämämme on usein turmeltunutta, vaurioitunutta ja pettymystä tuottavaa. Tämä toive on hyvin järkeenkäypää. Fyysisestihän me olemme lähes vain kasa lihaa. Kannamme mukanamme aivojamme, jotka ovat pari kiloa hiilipohjaista orgaanista ainesta, joka muistuttaa koostumukseltaan enemmän ämpärillistä paistettua kanaa kuin tietokoneen kovalevyä.

Mitä merkitystä meillä on ympäröivään äärettömyyteen verrattuna? Vain itselleen eläminen ilman itseä suurempaa tarkoitusta, silloin kun ympärillämme ja ulkopuolellamme on kuitenkin niin paljon enemmän, on kuin olisi koko iäkseen lukittuna yksinäiseen eristysselliin suuren kaupungin keskellä, jonka värähtelyn voi tuntea muurien läpi. Onko olemassa mitään suurempaa, mahtavampaa, kunniakkaampaa ja merkittävämpää tarkoitusta, jota varten elää, kuin julistaa iankaikkisen elämän lupausta, joka meille on annettu Jeesuksessa?

”Herran palvelijoiden kasvot loistavat pyhää antaumusta heidän kiiruhtaessaan viemään taivaallista sanomaa paikasta toiseen. Tuhannet äänet tarjoavat varoitusta kaikkialla maailmassa. Tapahtuu ihmeitä. Sairaita paranee, ja tunnusteot ja merkit seuraavat uskovia. Myös Paholainen toimii tehden valheellisia ihmeitä ja saa tulenkin lyömään taivaasta maahan ihmisten nähden. (Ilm. 13:13.) Näin maan asukkaat joutuvat valitsemaan puolensa.” (ST nettiversio 722.)

**Keskustelunaiheita**

`”Useat ovat kirjoittaneet minulle ja tiedustelleet, onko kolmen enkelin sanoma sama kuin sanoma uskon kautta vanhurskauttamisesta, ja olen vastannut: ’Se on tosiasiallisesti juuri sitä.’” – Ellen G. White, The Advent Review and Sabbath Herald, 1.4.1890. Mikä suhde uskon kautta vanhurskauttamisella on kolmen enkelin sanomaan?`

`Pohtikaa vielä ilmausta ”ikuinen evankeliumi”. Mikä evankeliumissa on ikuista?`

`Miksi seitsemännen päivän adventisteja löytyy niin monista maailman maista? Mitä se kertoo siitä, miten Jumala on tähän asti siunannut adventtikirkon ponnistuksia? Samaan hengenvetoon on kuitenkin kysyttävä: Miten paikallisseurakuntasi ja jopa oma raamatuntutkisteluryhmäsi voi olla suuremmassa roolissa työn loppuun saattamisessa?`