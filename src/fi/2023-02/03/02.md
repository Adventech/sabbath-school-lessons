---
title:  Armontäyteinen Toivon Kirja
date:  09/04/2023
---

Ajatellessaan Raamatun viimeistä kirjaa, Ilmestyskirjaa, useimmat eivät ajattele armoa. Miettiessään Jumalan viimeisten päivien sanomaa heidän ajatuksensa kääntyvät usein heti pelottaviin petoihin, mystisiin symboleihin ja outoihin kuviin. Ilmestyskirja pelottaa yhtä monia kuin se rauhoittaakin, mikä on valitettavaa, sillä se on armon kyllästämä ja toivoa antava kirja. Jopa pelottavien petojen sekä vainoa ja vaikeita aikoja koskevien varoitusten lomassa Jumala antaa meille syitä iloita hänen pelastuksestaan.

`Lue Ilm. 1:1–3 ja Ilm. 14:6. Mitä jakeet yhdessä luettuina kertovat Ilmestyskirjasta ja ikuisesta evankeliumista?`

Ilmestyskirja on kokonaan Jeesuksesta. Se on hänen sanomansa kansalleen ja se soveltuu erityisesti lopunajan seurakunnalle. Se on armontäyteinen sanoma lopunajan toivostamme. Kautta koko kirjan Kristus kuvataan teurastettuna Karitsana, ja siunaus luvataan niille, jotka lukevat kirjaa, ymmärtävät sitä ja toimivat siinä paljastettujen totuuksien mukaan.

Ilm. 1:5, 6 sanotaan, että Jeesus on se, ”joka rakastaa meitä ja on verellään vapauttanut meidät synneistämme – – ja tehnyt meidät kuningassuvuksi ja Jumalan, Isänsä, papeiksi”. Kristuksessa olemme saaneet anteeksi. Armo sovittaa menneisyytemme, voimaannuttaa nykyisyytemme ja tarjoaa toivoa tulevaisuuteemme. Kristuksessa meidät vapautetaan synnin vallasta ja sen rangaistukselta. Ja jonakin päivänä hyvin pian meidät vapautetaan kokonaan synnin läsnäolosta. Tämä on Raamatun viimeisen kirjan sanoma.

Se on myös kiireellinen sanoma, jota aluksi kuvataan nopeasti keskitaivaalla lentävänä enkelinä, jolla on mukanaan ”ikuinen evankeliumi”.

Evankeliumi? Pelastuminen uskosta Kristukseen? Kristuksen sovituskuolema meidän puolestamme? Lupaus ikuisesta elämästä, ei siihen perustuen, mitä me voimme tehdä, vaan siihen, mitä Kristus on tehnyt meidän hyväksemme? Kaikki tämäkö löytyy kolmen enkelin sanoman alusta? Kyllä, juuri niin!

Ei ihme, että se on armontäyteinen toivon ja lupauksen sanoma meille särkyneille ja kärsiville ihmisille.

`On helppo keskittyä petoihin ja varoituksiin. Kuinka tasapainotamme nämä asiat evankeliumin kanssa?`