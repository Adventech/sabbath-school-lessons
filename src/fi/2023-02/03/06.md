---
title:  Lähetysliike
date:  13/04/2023
---

Raamatun tarkan ja syvällisen tutkimisen kautta varhaiset adventistit kasvoivat ymmärryksessään kolmen enkelin sanoman merkityksestä. Heistä tuntui, että Jumalalla oli juuri tälle sukupolvelle räätälöity kiireellinen lopunajan sanoma, joka oli julistettava kaikille kansoille, heimoille, kielille ja maille, jotta koko maailma voisi valmistautua Kristuksen paluuseen. Kolmen enkelin sanoma on ollut adventistien lähetystyön motiivina sen alusta lähtien.

Vuonna 1874 maailmanlaajuisen adventtikirkon keskustoimisto lähetti ensimmäisen lähetystyöntekijän Eurooppaan. Ellen G. White kutsui John Andrewsiä ”riviemme kyvykkäimmäksi mieheksi”. Andrews puhui seitsemää kieltä, pystyi toistamaan Uuden testamentin ulkomuistista ja osasi suurimman osan Vanhasta testamentista. Hän oli loistava tutkija, tuottelias kirjailija, voimallinen saarnaaja ja pätevä teologi.

Miksi lähettää tuollaista miestä paikkaan, jossa oli hyvin vähän uskovia? Miksi lähettää ”kyvykkäin mies” tuntemattomalle lähetyskentälle? Ja miksi Andrews oli halukas lähtemään? Hänen vaimonsa oli kuollut muutamia vuosia aiemmin. Miksi hän oli halukas jättämään sukunsa ja ystävänsä Amerikkaan ja purjehtimaan kahden lapsensa kanssa tuntemattomaan maahan ja vaarantamaan kaiken Kristuksen asian tähden?

Tähän on vain yksi syy. Hän uskoi, että Jeesus oli tulossa pian, ja että lopunajan totuuden sanoma oli saatava kaikkeen maailmaan.

Kautta historian terävimmät ja parhaimmat henkilömme ovat matkustaneet maailman ääriin julistamaan Jumalan viimeisten päivien sanomaa. He ovat olleet opettajia, lääkintähenkilöstöä, pastoreita, maanviljelijöitä, puuseppiä ja kauppiaita. Jotkut ovat olleet kirkkokuntamme palkkaamia, mutta useimmat eivät. He uskoivat, että Jeesus on tulossa pian.

`Lue Ilm. 14:6; Ap. t. 1:8 ja Matt. 24:14. Mitä yhtäläisyyksiä näet jakeissa?`

Ikuista evankeliumia saarnataan maantieteellisten rajojen yli. Se tunkeutuu maailman syrjäisimmille alueille tavoittaen ihmisiä kaikista kielistä ja kulttuureista. Lopulta se vaikuttaa koko maailmaan. Kuinka kiehtovaa, että sanomamme on tähän mennessä saavuttanut yli 210 niistä maailman 235 maasta, jotka YK on tunnustanut.