---
title:  Kertomus Armosta
date:  11/04/2023
---

Kolmen enkelin sanoma on kertomus armosta. Se on kertomus Vapahtajan mittaamattomasta rakkaudesta; kertomus Jeesuksesta, joka rakastaa meitä niin paljon, että hän mieluummin kokisi helvetin tuskan kuin antaisi kenenkään meistä joutua kadotukseen. Se on kertomus rajattomasta, käsittämättömästä, kuolemattomasta, ikuisesta ja äärettömästä rakkaudesta.

Mikään ei pääse koskaan yllättämään Jumalaa. Hän ei ole alttiina muutoksen tuulille, joita ihmiskunnan valinnat tuovat mukanaan. Kuten olemme jo nähneet, hänen suunnitelmansa vapauttaa meidät synnin vallasta ei ollut mikään synnin ilmaantumisen jälkeen mieleen tullut ajatus. Synnin kauhea draama ei tullut Jumalalle yllätyksenä.

`Lue Ilm. 13:8 ja 1. Piet. 1:18–20. Mitä jakeet opettavat meille lunastussuunnitelmasta?`

Ilmaus ”ikuinen evankeliumi” (Ilm. 14:6) viittaa menneisyyteen, nykyisyyteen ja tulevaisuuteen. Kun Jumala antoi ihmiselle kyvyn tehdä moraalisia valintoja, hän otti huomioon, että he voisivat valita väärin. Kun hänen luomillaan olennoilla oli kyky valita, heillä oli myös kyky kapinoida hänen rakastavaa luonnettaan vastaan. Ainoa tapa välttää tällainen todellisuus olisi ollut luoda robottiolentoja, joita hallitaan ja ohjataan jonkin jumalallisen kosmisen suunnitelman avulla. Pakotettu uskollisuus on kuitenkin vastoin Jumalan luonnetta. Rakkaus pohjautuu valintaan, ja kun ihmisille on annettu valinnanvapaus, silloin heillä on myös mahdollisuus valita väärin. Siksi lunastussuunnitelma syntyi Jumalan mielessä jo ennen ensimmäisten vanhempiemme kapinaa Eedenissä.

”Lunastussuunnitelma ei ollut mikään perästäpäin tullut ajatus, Aadamin lankeamisen jälkeen laadittu suunnitelma. Se oli sen salaisuuden ilmaisu, ’joka kautta ikuisten aikojen on ollut ilmoittamatta’ (Room. 16: 25). Se oli niiden periaatteiden paljastamista, jotka ikuisista ajoista ovat olleet Jumalan valtaistuimen perustus.” (4AO 13.)

Sen lisäksi, että ikuinen evankeliumi liittyy menneisyyteen ja nykyhetkeen, se on myös meidän toivontäyteisen tulevaisuutemme perusta. Se kertoo siitä, miten me saamme elää ikuisesti hänen kanssaan, jonka sydän kaipaa olla luonamme ikuisesti.