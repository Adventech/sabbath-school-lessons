---
title:  Ikuinen Evankeliumi
date:  10/04/2023
---

Ilmestyskirjan 14:6 puhutaan ikuisesta evankeliumista. Jos emme ymmärrä sen syvyyttä, emme ymmärrä kolmen enkelin sanoman ydintä. Jos emme ymmärrä evankeliumia, emme täysin ymmärrä Jumalan tuomiohetken sanomaa, Babylonin kukistumista emmekä pedon merkkiä.

`Lue 1. Kor. 15:1–4; Room. 3:24–26 ja Room. 5:6–8. Miten evankeliumi esitetään näissä raamatunkohdissa?`

Evankeliumi on sanoma Kristuksen kuolemasta meidän syntiemme vuoksi, hänen loistokkaasta ylösnousemuksestaan ja hänen aina läsnä olevasta rakkaudestaan ja huolenpidostaan meitä kohtaan. Uskomalla hänen vuodatettuun vereensä hänen ylösnousemusvoimansa vapauttaa meidät synnin rangaistuksesta ja synnin voimasta meihin. Kristus oli Paavalin opetuksen ja julistuksen keskiössä. Ristiinnaulittu Kristus vapautti Paavalin menneisyytensä syyllisyydestä. Ylösnoussut Kristus antoi hänelle voimaa nykyhetkeen ja palaava Kristus tulevaisuuden toivon.

Huomaa seuraavat neljä asiaa, jotka nousevat esiin Roomalaiskirjeen teksteissä:

1.	Meidät vanhurskautetaan yksin armosta.

2.	Armo on Jumalan vanhurskauden julistus.

3.	Armo vanhurskauttaa ne, jotka uskossa vastaanottavat Jeesuksen.

4.	Jumala osoitti rakkauttaan meitä kohtaan, kun me vielä olimme syntisiä.

Emme voi ansaita tai hankkia Kristuksen armoa osaksemme. Jeesus kuoli tuskallisen kuoleman, jollaisen kadotetut syntiset joutuvat kokemaan. Hän koki Isän täyden vihan ja tuomion syntiä vastaan. Hänet hylättiin, jotta meidät voitaisiin hyväksyä. Hän kuoli sen kuoleman, joka olisi kuulunut meille, jotta me saisimme elää sitä elämää, joka kuului hänelle.

Ei ihme, että pelastuksen täytyy tapahtua uskon kautta ilman lain tekoja. Mitä voisimmekaan lisätä siihen, mitä Kristus on tehnyt puolestamme ristillä? Parhaimmat Pyhän Hengen täyttämät tekommekaan eivät lisäisi siihen mitään.

Lunastussuunnitelma oli laadittu jo ennen ajan alkua (2. Tim. 1:9; Tit. 1:2; Ef. 1:4). Se auttaa selittämään, miksi sitä kutsutaan ikuiseksi evankeliumiksi. Jo ennen luomista Jumala tiesi, mitä tulisi tapahtumaan, ja niinpä hän asetti lunastussuunnitelman, joka vastaisi kriisiin sen iskiessä.