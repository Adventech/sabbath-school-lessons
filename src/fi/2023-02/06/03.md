---
title:  2 300 Päivää Ja Lopun Aika
date:  01/05/2023
---

`Lue Dan. 8:17, 19, 26. Mihin ajanjaksoon Dan. 8. luvun näky ja näyssä mainitut 2 300 päivää enkelin julistuksen mukaan liittyvät? Miksi se on tärkeää ymmärtää?`

Jotkut väittävät, että 2 300 päivää ovat kirjaimellisia päiviä. He uskovat, että Dan. 8. luvun pieni sarvi tarkoittaa seleuki­dien sotilasjohtaja Antiokhos Epifanesta (n. 215 eKr.–164 eKr.), joka hyökkäsi Jerusalemiin ja saastutti juutalaisten temppelin, vaikka 2 300 päivän aikaväli ei sovikaan hänen yhteyteensä. Se on vastoin enkelin selkeää sanaa siitä, että kyseinen näky koskee lopun aikaa. Antiokhos ei elänyt lopun aikana.

Dan. 8. luvussa Gabriel alkaa selittää profetiaa 2 300 päivästä. Hän mainitsee pässin edustavan Meedia-Persiaa ja vuohipukin Kreikkaa (Dan. 8:20, 21). Vaikka pienen sarven edustama voima ei saakaan kahden edellisen voiman tavoin selitystä, se edustaa selvästikin Roomaa (Dan. 8:9, 23, 24). Sitten Gabriel kuvaa Rooman eräänlaista uskonnollis-poliittista vaihetta, jonka aikana ”totuus sortui[si] maahan” (Dan. 8:10–12, 25) ja Kristuksen taivaallista palvelustyötä häirittäisiin (Dan. 8:10–12). Pyhäkön vanhurskauttaminen (Dan. 8:14, RK 2012 marg.) on luvun huippukohta, ja se on Jumalan vastaus siihen, että maalliset ja uskonnolliset voimat ovat yrittäneet anastaa hänen hallintavaltansa itselleen. Se on osa Jumalan ratkaisua synnin ongelmaan.

Gabriel on valmis selittämään Jumalan profeetallisen aikataulun yksityiskohtia. Dan. 8. luvun lopussa näemme, ettei Daniel selvästikään ymmärrä sitä osaa näystä, joka puhuu 2 300 päivästä (Dan. 8:27). Aiempi osa näkyä, jossa esiintyi pässi, vuohipukki ja pieni sarvi, oli jo selitetty, ja kaksi ensimmäistä valtaa oli jopa mainittu nimeltä (Dan. 8:20, 21). Pyhäkön puhdistamista ei ollut kuitenkaan selitetty.

Enkeli Gabriel ilmestyy myös 9. luvussa, ja sanoo Danielille: ”Heti kun aloit rukoilla, lähti liikkeelle sana, ja minä tulin kertomaan sen sinulle, sillä Jumala rakastaa sinua. Kuuntele siis tarkoin tätä sanaa, niin ymmärrät näkysi[.]” (Dan. 9:23.) Minkä näyn? Kuten huomisen tutkisteluosuudesta käy ilmi, tällä tarkoitettiin näkyä 2 300 päivästä, eli edellisen näyn sitä osaa, jota ei ollut vielä selitetty Danielille.

`Gabriel sanoi Danielille, että ”sinä olet rakastettu” (Dan. 9:23, RK 2012). Mitä tämä kertoo taivaan ja maan läheisestä suhteesta?`