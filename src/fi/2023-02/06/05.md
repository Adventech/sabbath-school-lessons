---
title:  ”irti Leikattu” Messias
date:  03/05/2023
---

Gabriel sijoitti profetian 490 vuodesta alkavaksi hetkestä, joka oli erittäin tärkeä Danielille ja juutalaisille: hetkestä, jolloin tuli käsky ennallistaa ja jälleenrakentaa Jerusalem. Jerusalemia koskevia määräyksiä oli annettu useampiakin, mutta Esran kirjan 7. luvussa kerrotaan, että määräys, joka annettiin 457 eKr., mahdollisti paitsi sen, että juutalaiset saivat palata kotimaahansa, myös sen, että he saivat vakiinnuttaa jälleen asemansa uskonnollisena yhteisönä (Esra 7:13, 27).

Artakserkseen määräys annettiin syksyllä 457 eKr. Tästä julistuksesta Messiaan tuloon asti olisi Danielin mukaan 69 viikkoa eli 483 vuotta. Jos aloitamme vuodesta 457 eKr. ja siirrymme eteenpäin historiassa 483 vuotta, saavumme vuoteen 27 jKr.

Sana ”messias” tarkoittaa voideltua. Vuonna 27 jKr. Jeesus Kristus, Messias, kastettiin (Matt. 3:13–17.) Daniel ennusti satoja vuosia aiemmin tarkan vuoden, jolloin Kristus kastettaisiin eli ajankohdan, jolloin hän aloittaisi kolme ja puoli vuotta kestävän palvelustyönsä.

`Lue Room. 5:6–9 rinnakkain Dan. 9:26 kanssa. Mitä suuria totuuksia teksteissä paljastetaan?`

”Ja kuudenkymmenenkahden vuosiviikon kuluttua raivataan voideltu tieltä, eikä kansalla ole enää toista.” (Dan. 9:26.) Messias raivattaisiin tieltä eli ristiinnaulittaisiin. Joissakin käännöksissä jakeen loppu, ”eikä kansalla ole enää toista”, on käännetty ”mutta ei itseään varten”. Kristuksen kuolema Golgatalla tapahtui meidän hyväksemme, ei häntä itseään varten. Tästä syystä Paavali saattoi kirjoittaa: ”Mutta Jumala osoittaa rakkautensa meitä kohtaan siinä, että Kristus kuoli meidän puolestamme, kun vielä olimme syntisiä.” (Room. 5:8.)

Dan. 9:27 mukaan viikon (seitsemän vuoden) puolivälissä Kristus ”on lakkauttava teuras- ja ruokauhrin”. Seitsemännenkymmenennen viikon puolivälissä, vuonna 31 jKr., Kristus vahvisti ikuisen liiton verellään kuollessaan ristillä, ja uhrijärjestelmä menetti profeetallisen merkityksensä.

Nämä profetiat paljastavat, että Messias ristiinnaulittaisiin keväällä 31 jKr. ja vahvisti ikuisen liiton. Ennustukset täyttyivät yksityiskohtaisesti. Juuri pääsiäisenä, kun ylipappi oli uhraamassa pääsiäiskaritsaa, Kristus uhrattiin meidän puolestamme.