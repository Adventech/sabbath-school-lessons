---
title:  Vuosi 1844
date:  04/05/2023
---

Profetiassa 2 300 vuodesta ensimmäiset 490 vuotta oli nimetty erityisesti muinaista juutalaista kansaa ja Messiaan tulemista varten. 2 300 vuoden ajanjakson jälkimmäinen osa koskettaa Jumalan kansaa, sekä juutalaisia että pakanoita, sekä taivaallisen pyhäkön puhdistamista ja lopulta Kristuksen toista tulemista.

Ensimmäiset 490 vuotta koskevat Messiaan ensimmäistä tuloa, ja ne päättyivät vuonna 34 jKr. Jos vähennämme 490 vuotta 2 300:sta, saamme tulokseksi 1 810 vuotta. Nämä toisen osan 1 810 vuotta koskevat Jumalan kansaa. Jos aloitamme vuodesta 34 jKr. ja lisäämme siihen 1 810 vuotta, tulemme vuoteen 1844.

Pyhäkköä ja taivaan lopunajan tuomiota koskevan totuuden puhdistamisen ja ennallistamisen valossa Jumala esittää viimeisen vetoomuksensa koko ihmiskunnalle (Ilm. 14:6, 7). Hän kehottaa ihmisiä vastaamaan hänen rakkauteensa, vastaanottamaan hänen armonsa ja elämään jumalallista, kuuliaista elämää.

`Lue 3. Moos. 16:16. Miksi pyhäkkö piti puhdistaa, ja mitä se opettaa meille evankeliumista?`

Ihmisten syntien ja rikkomusten tähden pyhäkkö piti puhdistaa, ja puhdistaminen tapahtui eläinten verellä. Sama pätee meihin. Ainoa keinomme selviytyä tuomiosta on se, että meillä on Vapahtaja, jonka elämää suurena sovituspäivänä surmatut eläimet symboloivat.

`Lue 3. Moos. 23:26–29. Mitä Jumala käski kansaansa tekemään tuona tuomion päivänä, ja mitä tämän pitäisi tarkoittaa meille nykyään?`

Israelilaisten tuli ”kurittaa itseään” (3. Moos. 23:27, VKR). Tämä ilmaisu osoittaa, että heidän tuli nöyrtyä ja tutkia sydäntään, tunnustaa syntinsä, katua niitä ja pyytää Jumalaa puhdistamaan heidät, kuten ylipappi puhdisti maallisen pyhäkön.

`Lue Dan. 7–9 ja Ilm. 14. Vuodesta 1844 asti olemme eläneet tuomion aikaa. Miten me siis tänään ”kuritamme itseämme”?`