---
title:  Pyhäkön Puhdistaminen
date:  30/04/2023
---

Kuten olemme jo nähneet, tuomion täytyy tapahtua ennen Kristuksen paluuta. Enkeli ilmoittaa kovalla äänellä, että ”hänen tuomionsa aika on tullut” (Ilm. 14:7). Danielin kirja kertoo meille ajan, jolloin tuomio alkaa.

`Lue Dan. 8:14, RK 2012 marg. Minkä tarkan aikataulun Daniel antaa meille pyhäkön puhdistamisesta?`

Jokainen juutalainen ymmärsi selkeästi maallisen pyhäkön puhdistamisen merkityksen. Se tapahtui suurena sovituspäivänä, joka oli tuomionpäivä. Vaikka Daniel ymmärsi pyhäkön puhdistamisen käsitteen ja tuomion, häntä hämmensi tuo 2 300 päivää.

`Lue Dan. 8:27 ja Dan. 9:21, 22. Miten Daniel reagoi näkyynsä     2 300 päivästä? Miten Jumala vastasi Danielin reaktioon?`

Danielin kirjan 8. luvun lopussa Daniel oli uupunut ja huudahti: ”Minä olin hämmentynyt näystäni enkä saanut siihen selvyyttä.” (Dan. 8:27.) Hän tarkoitti siis näkyään 2 300 päivästä (sillä näyn muut osat oli jo aiemmin selitetty; ks. Dan. 8:19–22). Seuraava luku (Dan. 9) kertoo siitä, miten enkeli Gabriel tulee selittämään Danielille tuota profetiaa 2 300 päivästä. ”Daniel, nyt olen tullut ohjaamaan ymmärrystäsi oikeaan.” (Dan. 9:22.)

Gabriel saa Danielin hämmästymään, kun hän antaa tämän rukoukseen vastauksen, joka on paljon laajempi kuin tämä on osannut kuvitellakaan. Enkeli Gabriel kuljetti Danielia ajanvirrassa ja paljasti tälle totuuden tulevasta Messiaasta antaen tarkat tiedot Messiaan palvelustyön aloittamisen ajankohdasta sekä tämän julman kuoleman ajankohdasta. Nämä olivat tapahtumia, jotka liittyivät suoraan pyhäkön puhdistamiseen, kuten Danielin kirjan 8. luvusta käy ilmi. Toisin sanoen Kristuksen kuolema ja tuomio liittyvät erottamattomasti toisiinsa.

`Miksi on niin merkityksellistä, että Jeesuksen kuolema, joka paljastetaan Dan. 9:24–27, liittyy suoraan tuomioon, josta Dan. 8:14 puhuu? Mikä suuri totuus tulee tämän yhteyden kautta ilmi?`