---
title:  Tuomio, Luominen Ja Vastuuvelvollisuus
date:  14/05/2023
---

Jos olemme vain kokoelma sattumanvaraisesti muodostuneita soluja, sattuman tekele ja vain edistyneempi muunnos afrikkalaisesta apinasta eikä muuta, niin elämällä ei ole juurikaan merkitystä. Jos olemme vain yksi niistä arviolta 8 miljardista ihmisestä, jotka taistelevat kynsin hampain itselleen elintilaa tältä Maa-nimiseltä planeetalta, elämä menettää tarkoitustaan ja typistyy selviytymiseksi. Raamatun luomisoppi sitä vastoin tarjoaa meille syyn ja moraalisen velvoitteen elää. Jumala on luonut meidät, ja olemme hänelle vastuussa teoistamme. Hän, joka loi meidät, pitää meitä tilivelvollisina. Hän on asettanut tietyt absoluuttiset totuudet, jotka ovat pysyviä jopa tässä alati vaihtuvien moraaliarvojen maailmassa.

`Lue Ilm. 14:7; Room. 14:10; Jaak. 2:8–13. Mitä tuomio tarkoittaa vastuuvelvollisuuden kannalta? Miten tuomio, Jumalan käskyt ja Jumalan palvonta liittyvät toisiinsa?`

Kolmen enkelin sanoman mukaan Jumalan tuomion aika on tullut! (Ilm. 14:7.) Koska Jumala loi meille kyvyn tehdä moraalisia valintoja, olemme vastuussa tekemistämme päätöksistä. Jos olisimme vain kasa sattumanvaraisia soluja, perintötekijöittemme ja ympäristömme satunnaistuotteita, toimintamme määräytyisi suurelta osin sellaisten voimien vaikutuksesta, joihin emme itse voisi vaikuttaa.

Tuomio tarkoittaa kuitenkin moraalista vastuuta. Tässä maailmanhistorian kriittisessä hetkessä Jumala kutsuu meitä tekemään valintoja iankaikkisuuden valossa. Ensimmäisen enkelin vakava vetoomus kumartaa ”häntä, joka on luonut taivaan, maan ja meren ja vesien lähteet” (Ilm. 14:7) vahvistaa sen, että palvontamme perusta on siinä, että Jumala loi meidät.

Seitsemännen päivän sapatin noudattaminen osoittaa meidän uskovan siihen, että Jeesus on arvollinen palvottavaksi Luojana. Se paljastaa, että pidämme kymmenen käskyn lakia Jumalan innoittamina periaatteina, jotka auttavat elämään täysipainoista elämää. Koska laki on Jumalan hallinnon perusta ja ilmoitus hänen luonteestaan, siitä tulee mittapuu, jota käytetään tuomiolla. Uskollisuutemme sapattikäskylle on sen tunnustamista, että olemme sitoutuneet elämään Jumalalle kuuliaisina.