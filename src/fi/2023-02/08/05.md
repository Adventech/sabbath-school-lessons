---
title:  Luominen, Sapatti Ja Lopun Aika
date:  17/05/2023
---

Suuri taistelu, joka alkoi taivaassa vuosituhansia sitten, koski kysymystä Jumalan hallintavallasta. Taistelun aihe on edelleen sama.

**Lue Ilm. 14:7, 9, 12. Tiivistä jakeet täydentämällä alla olevat lauseet.**

`Ilm. 14:7 on kutsu`

`Ilm. 14:9 on vakava vetoomus olla ottamatta`

`Ilm. 14:12 kuvailee kansaa, joka`

Nämä tekstit tekevät selväksi, että hyvän ja pahan, Kristuksen ja Paholaisen, välisen taistelun keskeinen kysymys liittyy palvontaan. Palvommeko Luojaa vai petoa? Muissakaan uskomuksissamme ei olisi järkeä, jos ne eivät rakentuisi sen varaan, että Jumala on luojamme. Luominen siis muodostaa kaikkien uskomustemme perustan, ja seitsemännen päivän sapatti, joka on sulautettu mukaan luomiskertomukseen (1. Moos. 2:1–3), on ikuinen ja muuttumaton luomisen muistomerkki. Se on mitä perustavanlaatuisin symboli kaikkein olennaisimmalle opetukselle. Ainoa, joka on vielä olennaisempaa, on Jumala itse.

Siksi seitsemännen päivän sapatin anastaminen on Herran hallintavallan anastamista kaikkein merkittävimmällä tasolla: hänen auktoriteettinsa anastamista Luojana. Se on kuin kaiken repimistä irti juurineen. Se on pyrkimystä ottaa Jumalan itsensä paikka (2. Tess. 2:4).

Tietenkin todellinen kysymys viimeisinä päivinä on, rakastammeko Jeesusta ja olemmeko hänelle uskollisia. Raamatun mukaan rakkaus osoitetaan kuuliaisuutena käskyille (1. Joh. 5:3; Ilm. 14:12). Kaikkien käskyjen joukossa sapattikäsky erityisesti nousee keskiöön, sillä vain se viittaa Jumalaan Luojana (2. Moos. 20:8–11). Sapatista tulee ulkoinen symboli viimeisestä jaosta niihin, jotka palvovat Herraa, ja niihin, jotka palvovat petoa (Ilm. 14:11, 12). Kun otamme huomioon, miten merkittävällä tavalla sapatti liittyy tähän kaikkeen, on vaikea kuvitella, kuinka lopullinen kysymys Luojan palvomisesta voisi ratketa millään muulla tavoin.

`Monet väittävät, ettei ole väliä, minä päivänä sapattia vietetään, kunhan jotakin päivää vietetään. Miten voimme Raamattuun vedoten vastata tällaiseen väitteeseen?`