---
title:  Sapatti Ja Ikuinen Lepo
date:  18/05/2023
---

Sapatti on turvapaikka väsyttävässä maailmassa. Joka viikko saamme jättää tämän maailman huolet ja astua Jumalan virkistyskeskukseen – sapatin lepoon. Nimekäs juutalaiskirjailija Abraham Heschel kutsuu sapattia palatsiksi ajassa. Joka seitsemäs päivä Jumalan taivaallinen palatsi laskeutuu alas taivaasta maan päälle, ja Herra kutsuu meitä hänen läsnäolonsa kirkkauteen viettämään tuon 24 tunnin ajan läheisessä yhteydessä häneen.

Sapatin kauneutta ja juhlallisuutta käsittelevässä kirjassaan Heschel kuvailee sapatin merkitystä seuraavin sanoin: ”Sapatti on paratiisin vertauskuva ja todistus Jumalan läsnäolosta; rukouksissamme me valmistaudumme messiaaniseen aikakauteen, joka tulee olemaan täyttä sapattia. Jokainen sapatti valmistaa meitä tuota kokemusta varten. Jos ihminen ei opi nauttimaan sapatista – – hän ei kykene nauttimaan ikuisuudesta tulevassa maailmassa.”

Luomisessa Jeesus rakensi meille erityisen pakopaikan, josta voimme hakea suojaa. Siellä me olemme turvassa. Hänen työnsä on täydellinen. Se on loppuun saatettu. Kun me lepäämme sapattina, me lepäämme hänen rakastavassa huolenpidossaan. Me lepäämme odottaen ikuista lepoa uudessa taivaassa ja uudessa maassa, joka on pian tuleva.

`Lue Jes. 65:17; Jes. 66:22; 2. Piet. 3:13 ja Ilm. 21:1. Miten sapatin pitäminen siirtää katsettamme ikuisuuteen?`

Sama Jumala, joka loi maailman ensimmäisen kerran, tulee luomaan sen uudestaan, ja sapatti säilyy ikuisena symbolina Jumalasta Luojana (ks. Jes. 66:23). Itse asiassa juutalaiset olivat pitäneet sapattia symbolina tai esimakuna siitä, mitä he kutsuivat nimellä ¨­l¨¡m hab¨¡ ̕, ’tuleva maailma’.

Taivaan halki lentävän kolmen enkelin sanoma, jossa meitä kehotetaan palvomaan Luojaa, on taivaan vastaus siihen toivottomaan hätään, jota monet 2000-luvulla kokevat. Tämä kutsu saa meidät kiinnittämään katseemme Luojaamme ja Lunastajaamme – häneen, joka alussa teki kaiken ja joka tuomion jälkeen, kun synti on hävitetty kokonaan, tekee kaiken taas uudeksi. ”Valtaistuimella istuva lausui: ’Uudeksi minä teen kaiken.’ Hän sanoi: ’Kirjoita nämä sanat muistiin. Ne ovat luotettavat ja todet.’” (Ilm. 21:5.)