---
title:  Sapatti Ja Luominen
date:  15/05/2023
---

Koska maailmamme kipeästi tarvitsee rohkaisevaa sanomaa luomisesta, Jumala antoi meille sapatin. 1800-luvun puolivälissä, kun evoluutiohypoteesi valtasi älymystön mieliä maailmassa, Jumala lähetti sanoman täynnä uskomatonta toivoa. Juuri tätä sanomaa olemme tutkineet. Se löytyy Ilm. 14:6, 7.

Paholainen on tehnyt kaikkensa vääristääkseen käsityksemme luomisesta, koska hän vihaa Jeesusta eikä halua, että tämä saa tälle Luojana ja Lunastajana kuuluvaa palvontaa. Sapatti on sen suuren taistelun keskiössä, joka koskee sitä, onko Kristus arvollinen saamaan palvontamme Luojanamme. Jumalan lopun ajan sanoma kutsuu ihmiskuntaa palaamaan palvomaan Kristusta taivaan ja maan Luojana. Palvonnan perustana on se, että hän loi meidät.

`Lue Ilm. 14:6, 7 valossa 1. Moos. 2:1–3; 2. Moos. 20:8–11 ja 5. Moos. 5:12–15. Kuinka voimme sapattikäskyssä nähdä yhteyden luomisen ja lunastuksen välillä?`

Sapatti on ikuinen vertauskuva siitä, että lepäämme Jeesuksessa. Se on erityinen merkki uskollisuudestamme Luojaa kohtaan (Hes. 20:12, 20). Sapatti ei ole mielivaltainen, lakihenkinen vaatimus, vaan se paljastaa, että todellinen lepo teoilla tavoiteltavasta vanhurskaudesta löytyy hänestä. Sapatti kertoo Jumalasta, joka on saavuttanut puolestamme sen, mihin emme itse ikinä kykenisi.

Raamattu kutsuu meitä lepäämään hänen rakkaudessaan ja huolenpidossaan joka sapatti. Sapatti on levon symboli, ei tekojen; armon symboli, ei lakihenkisyyden; rohkaisun symboli, ei tuomion; häneen luottamisen symboli, ei omiin tekoihin luottamisen. Joka sapatti riemuitsemme hänen hyvyydestään ja ylistämme häntä pelastuksesta, joka löytyy yksin Kristuksessa.

Sapatti on myös ikuinen linkki menneisyyden täydellisen Eedenin ja tulevan uuden taivaan ja uuden maan kirkkauden välillä (Jes. 65:17; Ilm. 21:1).

Sapatti kutsuu meitä takaisin juurillemme. Se on linkki alkuperheeseemme. Sapattia on vietetty keskeytyksettä ajan alusta lähtien. Sitä kautta meillä on katkeamaton yhteys ajassa taakse päin aina luomiseemme asti. Sapatti saa meidät keskittymään siihen totuuteen, että olemme Jumalan lapsia. Se kutsuu meitä läheiseen suhteeseen hänen kanssaan.