---
title:  Pedon Merkki
date:  14/06/2023
---

`Lue Ilm. 14:9 ja vertaa sitä kohtaan Ilm. 14:12. Mihin pedon merkki sijoitetaan? (Ks. 5. Moos. 6:8; 5. Moos. 11:18.) Mitkä kaksi seikkaa erottavat Jumalan kansan niistä, jotka ottavat pedon merkin?`

Yksi ryhmä palvoo petoa, toinen pitää Jumalan käskyt ja Jeesuksen uskon. (Käskyihin kuuluu myös neljäs käsky eli juuri se, jonka petovalta yrittää muuttaa.) Tässä piilee ryhmien ero. Työskennellen meripedon ja maapedon kautta Paholainen pyrkii heikentämään Jumalan auktoriteettia hyökkäämällä palvonnan ytimeen: sapattia vastaan. Pedon merkki laitetaan joko otsaan tai käteen. Otsa symboloi mieltä, jossa omatunto, järki ja arvostelukyky sijaitsevat. Käsi puolestaan on tekojen tai toiminnan symboli.

Se päivä on tulossa, mahdollisesti pikemmin kuin luulemmekaan, jolloin hyväksytään lakeja, jotka rajoittavat uskonnonvapauttamme. Ne, jotka tunnollisesti noudattavat Jumalan sanaa ja pitävät Herran todellisen sapatin, leimataan yhteiskunnan ykseyden ja hyvän vastustajiksi.

”Ne, jotka kunnioittavat Raamatun sapattia, tuomitaan lain ja järjestyksen vihollisina, yhteiskunnan moraalin turmelijoina tai anarkian ja rappion tuojina. Heidän väitetään olevan syy maata kohdanneisiin Jumalan tuomioihin. Heidän omantunnontarkkuuttaan pidetään uppiniskaisuutena, jääräpäisyytenä ja esivallan halveksimisena. Heitä syytetään vihamielisyydestä hallitusta kohtaan.” (ST nettiversio 698.)

Roomalaiskatolinen kirkko väittää, että sunnuntai on sen kirkollisen arvovallan merkki. ”Tietenkin katolinen kirkko vakuuttaa, että muutos oli kirkon teko. – – Ja tuo teko on nimenomaan merkki kirkon voimasta ja arvovallasta uskonnollisissa asioissa.” – American Catholic Quarterly Review, tammikuu 1883.

Ilmestyskirja ennustaa, että tulevaisuudessa, kansainvälisen kriisin vallitessa, maailmaamme kohtaa jonkinlainen radikaali poliittinen, sosiaalinen, uskonnollinen ja moraalinen muutos, jossa sunnuntain pitämistä aletaan vaatia ja siitä tulee sitten ”pedon merkki”. Sitä, kuinka tämä kaikki etenee, meille ei ole kerrottu. Raamattu antaa vain suuret suuntaviivat. Voimme kuitenkin nähdä, että suuri taistelu huipentuu siihen kysymykseen, palvommeko me petoa vai Luojaa, ja että seitsemännen päivän sapatilla tulee olemaan keskeinen osa kiistassa.