---
title:  Luopuminen
date:  12/06/2023
---

`Lue 2. Tess. 2:3, 4, 9–12. Mitä Paavali ennustaa viimeisistä ­päivistä. Mitä tunnusmerkkejä pedolla ja antikristuksella on?`

Paavali varoittaa kristittyjä luopumasta Jumalan sanan totuudesta. Hän on huolissaan luopumuksen siemenistä, jotka ovat jo läsnä Uuden testamentin seurakunnassa ja jotka itäisivät ja alkaisivat kukoistaa tulevina vuosisatoina ennen Kristuksen toista tulemista. Seurakuntaan tulisi epäaito evankeliumi, joka vääristäisi Jumalan sanaa.

Paholainen on luopumuksen takana. Hän on todellinen ”laittomuus ihmishahmossa”, joka ”korottaa itsensä kaiken jumalana pidetyn yläpuolelle” ja ”asettuu itse istumaan Jumalan temppeliin” (2. Tess. 2:3, 4). Tämä suuri pettäjä työskentelee kuitenkin ihmisedustuksen kautta saavuttaakseen tarkoituksensa. Danielin kirjan ja Ilmestyskirjan tunnusmerkit paljastavat, että Dan. 7. luvun pienen sarven, Ilm. 13. ja 14. luvun pedon ja 2. Tess. 2. luvun ”itse laittomuuden” taustalta löytyy sama tekijä.

”Jos vertaamme Danielin profetiaa Jumalaa pilkkaavasta vallasta, joka tulee pakanallisen Rooman jälkeen – – Johanneksen kuvailuihin leopardin kaltaisesta pedosta – – meille paljastuu monia yhtäläisyyksiä näiden kolmen kuvauksen välillä [pieni sarvi, petovalta ja laittomuus ihmishahmossa]. Tulemme siihen johtopäätöksen, että Daniel, Paavali ja Johannes puhuvat samasta vallasta – – paavinvallasta.” (7BC 271.)

On tärkeää muistaa, että Raamatun profetia kuvaa uskontojärjestelmää, joka on kompromisseillaan vaarantanut Jumalan sanan, korvannut evankeliumin ihmisten perinteillä ja ajautunut pois raamatullisesta totuudesta. Rakkauden Jumala on antanut nämä profetiat valmistaakseen kansan Jeesuksen toista tulemista varten. Tuon kansan olemassaolo on nuhde uskonnollista luopiojärjestelmää vastaan, joka on poikennut Jumalan sanasta. Tämä ei välttämättä tarkoita järjestelmän sisällä olevia ihmisiä (ks. Ilm. 18:4). Sanomamme koskee järjestelmää, joka on pettänyt miljoonia. Vaikka ihmisiä on petetty, Kristus rakastaa heitä silti hyvin paljon, ja meidän on kohdeltava heitä sen mukaisesti.

`Lue Matt. 7:12. Kuinka voimme soveltaa tätä periaatetta ­käytäntöön liittyen Ilm. 13. ja 14. luvun petovallan teemaan?`