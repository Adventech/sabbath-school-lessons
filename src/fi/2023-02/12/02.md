---
title:  Kuolinhaava
date:  11/06/2023
---

Ilmestyskirjan 13. ja 14. luvun petovoimat edustavat maailmanlaajuista väärän palvonnan järjestelmää. Siinä ei kuitenkaan ole kaikki.

`Lue Ilm. 13:5; Ilm. 12:6, 14 ja Dan. 7:25. Kuinka kauan tämän vallan oli määrä hallita uskonnollista maisemaa edellisinä vuosisatoina?`

Pedon valtakausi jatkuisi tietyn ajan historiassa. Symbolisissa aikaprofetioissa yksi profeetallinen päivä vastaa yhtä kirjaimellista vuotta. 4. Moos. 14:34 sanotaan: ”vuosi kutakin päivää kohti”, ja Hes. 4:6 sanotaan: ”päivän vuotta kohden”. Tätä raamatullista periaatetta soveltaen yksi päivä lasketaan yhdeksi vuodeksi. Periaate on toistuvasti osoittautunut oikeaksi raamatullisia aikaprofetioita tulkittaessa, kuten niiden 70 vuosiviikon kohdalla, joista Dan. 9:24–27 kertoo. Jos laskemme Ilm. 13:5 mainitun 42 kuukauden ajanjakson päiviksi niin, että kuukaudessa on 30 päivää, saamme tulokseksi 1 260 profeetallista päivää tai kirjaimellista vuotta. Muinaisissa kalentereissa oli säännöllisesti 360 päivää vuodessa.

Rooman keisari Konstantinus laillisti kristinuskon koko valtakunnassa 300-luvulla. Kun hän vuonna 330 jKr. muutti pääkaupunkinsa Bysanttiin yhdistääkseen valtakuntansa itäiset ja läntiset osat toisiinsa, Rooma jäi vaille johtajaa. Paavi täytti tämän tyhjiön. Hänestä tuli paitsi vahva uskonnollinen johtaja myös poliittinen voimahahmo, joka oli Euroopassa otettava huomioon. Vuonna 538 jKr. Justinianus, pakanallinen Rooman keisari, asetti virallisesti Rooman piispan uskon puolustajaksi. Keskiaikaisella kirkolla oli suuri vaikutusvalta vuodesta 538 jKr. vuoteen 1798 jKr. Tälle aikavälille ajoittuvat myös ne kauheat vainot, joista tämän tutkisteluviikon johdannossa kerrottiin. Napoleonin kenraali Berthier otti paavin vangiksi vuonna 1798 jKr., mikä täytti raamatullisen profetian täsmällisesti.

Profetia toteutui, kun Berthier armeijoineen vangitsi paavi Pius VI:n ja poisti hänet paavin valtaistuimelta. Isku paavinvaltaa vastaan oli kova, mutta Ilm. 13:12 mukaan kuolinhaava paranisi, ja maailma saisi kuulla tästä vallasta jatkossa lisää, paljonkin lisää.

`Mitä toteutuneet profetiat kertovat niiden lupausten luotettavuudesta, jotka eivät ole vielä täyttyneet?`