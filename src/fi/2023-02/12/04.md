---
title:  Paholaisen Viimeinen Strategia
date:  13/06/2023
---

Tutkimukset paljastavat, että ihmisillä on syvä luottamuspula instituutioita ja hallituksia kohtaan. Miljoonat ihmettelevät: ”Onko jossakin joku, joka olisi moraalisesti sopiva johtamaan maailmaa?” Ilmestyskirjan profetiat kuvailevat petovallan uskonnollispoliittiseksi vallaksi, jonka uskotaan täyttävän tämän osan.

`Lue Ilm. 17:12–14. Kuinka Johannes kuvailee maan historian viimeisiä tapahtumia? Mikä vahva kontrasti tässä nähdään?`

Johannes esittää näissä jakeissa kolme merkittävää näkökohtaa. Ensinnäkin poliittisilla voimilla on yksi mieli, kun he ”antavat valtansa ja voimansa pedon palvelukseen”. Toiseksi tämä vääryyden yhteenliittymä sotii Jeesusta, Karitsaa, vastaan. Kolmanneksi viimeisessä taistelussa Kristus ja hänen seuraajansa ovat voitokkaita. Peto ei voita; Jeesus voittaa.

Oletko miettinyt, mitä strategiaa Paholainen saattaisi käyttää kansojen yhdistämiseksi? Historia usein toistaa itseään. Löydämme arvokkaita opetuksia Rooman valtakunnan romahtamisesta. Kun germaanit hyökkäsivät pohjoisesta tuhoten Länsi-Eurooppaa, Rooman keisari Konstantinus Suuri otti avukseen uskonnon. Kirkon arvovalta yhdistettynä valtion voimaan oli juuri se työkalu, jota hän tarvitsi. Sunnuntain pyhyyden vahvistaminen 300-luvulla oli laskelmoitu poliittinen ja uskonnollinen siirto valtakunnan yhdistämiseksi kriisin aikana. Konstantinus halusi valtakuntansa yhdistyvän, ja Rooman kirkko halusi valtakunnan ”kääntyvän”. Historioitsija Arthur Weigall selittää asiaa näin: ”Kirkko teki sunnuntaista pyhäpäivän – – suurelta osin siksi, että se oli viikoittainen auringon juhla. Kristilliseen käytäntöön kuului ottaa haltuun pakanalliset juhlat, jotka perinteiden ansiosta olivat tulleet kansalle rakkaiksi, ja antaa niille kristillinen merkitys.” – The Paganism of Our Christianity (New York: G. P. Putnam’s Sons, 1928), s. 145.

Suuren kriisin aikana, kun koko maailma on peloissaan, ahdistunut ja tuntee tuskaa, ihmiset haluavat epätoivoisesti, että joku tuo heille vakautta ja turvaa. Näin tyrannia on syntynyt aiemmin, ja profetian mukaan näin tapahtuu uudelleen.

Vaikka on vaikea tietää, miten kaikki kehittyy, maailma on jo nähnyt, kuinka suuria muutoksia voi tulla, ja vieläpä nopeasti. Vaikka emme tiedä yksityiskohtia, meidän on oltava valmiita kaikkeen, mitä tulee.