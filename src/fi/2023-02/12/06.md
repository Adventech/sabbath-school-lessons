---
title:  Sapattitesti
date:  15/06/2023
---

Ehkä näyttämöä jo parhaillaan valmistellaan lähestyvälle vainolle. 6. kesäkuuta 2012 paavi Benedictus XVI esitti vetoomuksen yli 15 000 ihmiselle, jotka olivat kokoontuneet Pietarinaukiolle Roomassa. Paavi esitti, että sunnuntain pitää olla lepopäivä kaikille, jotta ihmiset ovat vapaita olemaan yhdessä perheittensä ja Jumalan kanssa. ”Puolustamalla sunnuntaita puolustamme ihmisen vapautta.” Tämä ei tietenkään ole sama kuin vaatia muita pitämään tätä päivää raamatullisen sapatin sijaan, mutta se osoittaa kuitenkin, että ajatus sunnuntaista ”oikeana lepopäivänä” on jo hyvin todellinen asia. Ennemmin tai myöhemmin säädetään sitä koskevia lakeja. Ne, jotka noudattavat tunnollisesti Jumalan sanaa ja pitävät oikean sapatin, leimataan yhteiskunnan etua vastustaviksi.

Tämän kriisin aikana Jumalan uskollinen kansa tulee Jumalan armosta ja voimasta pysymään lujana vakaumuksessaan seurata häntä. He eivät anna periksi paineen alla.

Pedon merkin sijaan he saavat Jumalan sinetin. Sinettejä käytettiin muinoin todistamaan virallisten asiakirjojen aitoutta. Odottaisimme siis löytävämme myös Jumalan laista hänen sinettinsä. Sineteissä oli aina jokin yksilöllinen, selvästi muista erottuva merkki. Profeetta Jesaja sanoo: ”Sido todistus talteen, lukitse laki sinetillä minun opetuslapsiini.” (Jes. 8:16, VKR.)

`Lue 2. Moos. 20:8–11. Mitä sinetin elementtejä löydät sapattikäskystä? Kuinka sapattikäsky eroaa muista käskyistä?`

Neljäs käsky sisältää kolme aidon sinetin elementtiä. 1) Siinä on sinetöijän nimi: Herra, sinun Jumalasi (2. Moos. 20:10). 2) Siinä on sinetöijän arvonimi: Herra, joka ”teki”, eli Luoja (2. Moos. 20:11). 3) Siinä on määritelty sinetöijän hallintavallan alue: taivas, maa, meri ja kaikki mitä niissä on (2. Moos. 20:11). Ilm. 7:2, 3 mukaan Jumalan sinetti painetaan otsaamme, joka symboloi mieltämme. Jeesus kunnioittaa valinnanvapauttamme. Hän kutsuu meitä antamaan hänen muokata mieltämme Pyhän Henkensä kautta, jotta meitä ei voida horjuttaa Jumalan sanasta (Ef. 4:30). Uskolliset ovat niitä, ”jotka pitävät Jumalan käskyt ja Jeesuksen uskon” (Ilm. 14:12, VKR), ja näihin käskyihin sisältyy neljäs käsky – käsky, jonka petovoima on muuttanut.