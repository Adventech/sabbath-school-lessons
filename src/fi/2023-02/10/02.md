---
title:  Moni Luulee Omaa Tietään Oikeaksi
date:  28/05/2023
---

Viimeisistä päivistä puhuessaan Jeesus antoi vahvan varoituksen: ”Sillä vääriä messiaita ja vääriä profeettoja ilmaantuu, ja he tekevät tunnustekoja ja ihmeitä johtaakseen, jos mahdollista, valitut harhaan.” (Mark. 13:22.) Keitä ovat ”valitut”? Myöhemmin Jeesus sanoo: ”Suuren torven soidessa hän lähettää enkelinsä neljälle ilmansuunnalle kokoamaan kaikkialta, maan kaikista ääristä ne, jotka hän on valinnut.” (Matt. 24:31.) Hieman pelottavaa, eikö vain, että viimeisten päivien eksytys on niin suuri, että jopa valitutkin ovat vaarassa joutua petetyiksi.

`Lue Ilm. 12:9. Ketä Paholainen eksyttää? Miten ymmärrämme nämä sanat?`

On selvää, että Jumalalla tulee olemaan viimeisinä päivinä uskollista kansaa, kuten hänellä on aina ollut kautta aikojen. Yllä olevan jakeen sanamuoto ilmaisee kuitenkin sen, kuinka laajalle levinnyttä Paholaisen petos on.

`Lue Sananl. 14:2. Mikä vahva varoitus tässä annetaan?`

Ihmisiä usein kehotetaan kuuntelemaan omaa sydäntään määritelläkseen itselleen, mikä on oikein ja väärin, mikä hyvää ja pahaa. Raamattu kuitenkin sanoo, että olemme kaikki syntisiä ja turmeltuneita (Jer. 17:9; Room. 3:9–18), joten omiin tuntemuksiimme luottaminen on lähes takuuvarma keino ennemmin tai myöhemmin mennä harhaan ja jopa toimia väärin. Paljon pahuutta on kautta aikojen harjoitettu sellaisten ihmisten toimesta, jotka vilpittömästi uskoivat olevansa oikealla asialla. He seurasivat tietä, jota luulivat oikeaksi.

Siksi meidän on kyllästettävä itsemme Jumalan sanalla. Kun olemme antautuneet Pyhän Hengen johtoon, opimme hänen sanansa turvin erottamaan totuuden valheesta, oikean väärästä ja hyvän pahasta. Jos jättäydymme oman viisautemme ja omien tuntemustemme varaan, meistä tulee helppo saalis Paholaisen petoksille.

`Löydätkö esimerkkejä ihmisistä, jotka toimivat sen mukaan, minkä itse uskoivat olevan oikein tai jopa Jumalan tahdon mukaista, mutta tekivät kuitenkin pahoja asioita? Mitä voimme oppia näistä murheellisista esimerkeistä?`