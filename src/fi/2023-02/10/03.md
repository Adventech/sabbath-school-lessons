---
title:  Vanha Valhe Kuolemattomuudesta
date:  29/05/2023
---

`Lue Ilm. 16:13, 14 ja Ilm. 18:2, 23. Mitä viittauksia spiritismiin löydät jakeista?`

Sellaiset ilmaukset kuin ”pahojen henkien tyyssija”, ”saastaisten henkien pesäpaikka” ja ”noitakeinot” kielivät siitä, että demonit ovat valloillaan. Ei ihme, että meitä on varoitettu siitä, että toinen lopunajan kahdesta suuresta petoksesta tulee olemaan usko sielun kuolemattomuuteen (ks. 8AO 97 tai ST 575 tai ST nettiversio 694).

Jopa kristillisessä maailmassa ajatus sielun kuolemattomuudesta kuuluu perusopetuksiin. Monet kristityt uskovat, että pelastetut kuollessaan nousevat suoraan taivaaseen ja kadotetut menevät helvettiin. Kuinka usein kuulimmekaan esimerkiksi evankelista Billy Grahamin kuoleman jälkeen jonkun sanovan tämän tapaista: ”Hän on nyt turvallisesti taivaassa, Jeesuksen rakastavilla käsivarsilla”. Tällaista oppia julistetaan jatkuvasti saarnoissa, luokkahuoneissa ja erityisesti hautajaisissa.

`Lue Saarn. 9:5; Job 19:25–27 (VKR); 1. Tess. 4:16, 17 ja Ilm. 14:13. Mitä selkeää opetusta Jumala on antanut kansalleen koskien kuolemanjälkeistä elämää? Mistä me löydämme toivomme?`

Yksi Babylonin eksytyksen kulmakivistä on kuolemasta vallitseva väärä ymmärrys, joka keskittyessään sielun kuolemattomuuteen valmistaa tietä spiritismin eksyttäville vaikutuksille. Jos joku uskoo, että kuolleet jossakin muodossa jatkavat elämäänsä ja voivat jopa olla yhteydessä meihin, niin mitä suojaa hänellä silloin on lukemattomilta muiltakaan Paholaisen petoksilta? Jos joku, jota ihminen luulee kuolleeksi äidikseen, lapsekseen tai muuksi rakastamakseen henkilöksi, ilmaantuisi yhtäkkiä ja alkaisi puhua hänen kanssaan, kuinka helppoa silloin olisikaan joutua aistiensa pettämäksi näinä viimeisinä päivinä? Ainoa suojamme on seisoa vakaasti siinä, mitä Raamattu opettaa, ja pitää kiinni siitä raamatullisesta opetuksesta, että kuolema on unenomaista tiedotonta tilaa Jeesuksen toiseen tulemiseen asti.

`Mitä esimerkkejä nykyajan spiritismistä löydät omasta kulttuuristasi? `