---
title:  Kutsu Uskollisuuteen
date:  31/05/2023
---

Toisen enkelin sanoma Ilm. 14. luvussa kuuluu: ”Kukistunut, kukistunut on suuri Babylon – –.” Ilm. 17. luvussa hengelliseksi Babyloniksi tunnistettava nainen, joka on pukeutunut purppuran- ja helakanpunaiseen pukuun, ratsastaa pedolla ja tarjoilee maljastaan viiniä, joka saa koko maailman juopumaan vääryydestä. Kirkko ja valtio yhdistyvät. Valhe rehottaa. Demonit tekevät ihmeitään pettääkseen ihmisiä. Maailma ampaisee kohti viimeistä konfliktiaan.

Samaan aikaan Jumalan kansaa parjataan, pilkataan, sorretaan ja vainotaan, mutta Kristuksessa ja Pyhän Hengen voimassa he pysyvät vakaina sitoumuksessaan. Mitkään helvetin ja pahuuden voimat eivät voi murtaa heidän uskollisuuttaan Kristukselle. He ovat turvassa hänessä. Hän on heidän turvansa ja linnansa, auttajansa hädän hetkellä (Ps. 46:2).

Jumala kutsuu lopunajan kansaa takaisin uskollisuuteen hänen sanalleen. Jeesus rukoili: ”Pyhitä heidät totuudellasi. Sinun sanasi on totuus.” (Joh. 17:17.) Jumalan sanan totuus, ei ihmisten mielipiteet tai perinteet, on Pohjantähti, joka ohjaa meitä oikeaan tällä maailmanhistorian kriittisellä hetkellä.

Seuraava historian fakta on huomionarvoinen. Tohtori Edward T. Hiscox, joka on kirjoittanut kirjan Standard Manual for Baptist Churches, puhui vuonna 1893 satojen baptistipappien ryhmälle ja järkytti heitä selityksillään siitä, kuinka sunnuntaita oli alettu viettää kristillisissä kirkoissa.

”Mikä sääli, että se [sunnuntai], joka kantaa pakanuuden polttomerkkiä ja jolle on annettu aurinkojumalan nimi, ja jonka paavit sitten luopumuksessaan hyväksyivät ja jonka pyhittämiseksi he asettivat pakotteita, on testamentattu pyhänä perintönä protestanteille!” (Edward Hiscox, ennen New Yorkin pastoreiden konferenssia, 13. marraskuuta 1893.)

`Lue Hes. 20:1–20. Mikä on näiden jakeiden sanoman ydin? Kuinka sapatti liittyy kutsuun olla uskollinen?`

Hes. 20. luku on vilpitön vetoomus Israelin kansalle hylätä pakanalliset tavat ja palvoa Luojaa väärien jumalien, tässä tapauksessa ”Egyptin epäjumalien”, sijaan. Kolmen enkelin sanomassa Jumala tekee samanlaisen vetoomuksen palvoa Luojaa, sillä Babylon on kukistunut. Ja kuten tiedämme, sapatilla ja uskollisuudellamme sen pyhittämisessä tulee olemaan suuri rooli viimeisissä tapahtumissa.