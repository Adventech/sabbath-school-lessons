---
title:  Armoa Kuuliaisuuteen
date:  01/06/2023
---

Puhuessaan Babylonin viinistä Ellen G. White sanoo selkeästi: ”Mitä tuo viini on? Vääriä oppeja. Babylon on antanut maailmalle väärennetyn sapatin neljännen käskyn sapatin sijaan. Se on toistanut samaa valhetta sielun luontaisesta kuolemattomuudesta, jonka Paholainen ensimmäisen kerran kertoi Eevalle Eedenissä.” – Review and Herald, 6.6.1892. Nämä väärät opit ovat pettäneet miljoonia. Siksi Jumala tekee viimeisen lopunajan vetoomuksen kansalleen, joka on edelleen juurtunut erheeseen.

`Lue Ilm. 18:4, 5. Mikä on Jumalan vetoomus väenpaljoudelle langenneissa uskonnollisissa järjestöissä?`

Monet Jumalan kansasta ovat mukana uskonnollisissa järjestöissä, jotka ovat tehneet kompromisseja raamatullisten oppien suhteen. He eivät ymmärrä Raamatun totuuksia. Jumalan rakastava vetoomus on selkeä: ”Lähtekää pois, jättäkää hänet, te, jotka olette minun kansaani, ettette joutuisi ottamaan osaa hänen synteihinsä ettekä jäisi alttiiksi niille vitsauksille, joilla häntä lyödään.” (Ilm. 18:4.)

`Lue 1. Joh. 3:4 ja vertaa kohtaan Room. 14:23. Miten Raamattu määrittelee synnin? Miten nämä jakeet voidaan sovittaa yhteen?`

Synti on Jumalan lain rikkomista. Ainoa tapa, jolla kukaan voi noudattaa lakia, on uskomalla elävän Kristuksen voimaan. Me olemme heikkoja, hauraita, horjuvia ja syntisiä ihmisiä. Kun otamme uskossa vastaan Kristuksen, hänen armonsa sovittaa menneisyytemme ja antaa meille voiman kohdata tämän hetken. Hän antaa meille ”armon ja apostolinviran – – uskonkuuliaisuuteen” (Room. 1:5). Taivaan vetoomus Jumalan kansalle, joka on seurakunnissa, jotka eivät kunnioita ja noudata Jumalan lakia, on astua niistä ulos uskon kautta. Jumalan vetoomus sapattia viettäville seurakunnille on hylätä kaikki itsekeskeiset, inhimilliset yritykset olla kuuliaisia ja elää sen sijaan jumalallista elämää uskomalla Kristuksen armoon, joka vapauttaa meidät synnin tuomiosta ja vallasta. Kuten Israelin uskollisuus laille (5. Moos. 4:6) olisi ollut vahva todistus maailmalle, samoin meidän uskollisuutemme voi olla todistus, joka auttaa ohjaamaan ihmisiä pois Babylonista.