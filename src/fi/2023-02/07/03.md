---
title:  Kumarra Luojaa
date:  08/05/2023
---

`Lue Ilm. 14:7. Miten ensimmäisen enkelin sanoma päättyy? Minkä viimeisen vetoomuksen tämä tuomiohetken sanoma tekee? (Ks. myös Jes. 40:26; Joh. 1:1–3 ja Room. 1:20.)`

Ilm. 14:7 päättyy kovalla äänellä julistettuun kutsuun kumartaa Luojaa; kutsu on erityisen tärkeä nyt, kun suurin osa tieteellistä maailmaa ja jopa kristikuntaa on omaksunut evoluutio-opin, joka on isku suoraan Raamatun ja kristinuskon ytimeen. Jos evoluutio olisi totta, uskomme olisi pakostakin valhetta. Näin jyrkästä vastakkainasettelusta on kyse.

Ilmestyskirjan viimeisellä vetoomuksella on siis juurensa Raamatun ensimmäisessä kirjassa, 1. Mooseksen kirjassa. Emme voi koskaan täysin ymmärtää, mistä tässä kosmisessa palvontaa koskevassa kiistassa on kyse, ellemme ymmärrä luomisen merkitystä. ”Alussa Jumala loi taivaan ja maan.” (1. Moos. 1:1.) Heprean kielen sana ”luoda” tässä tekstissä on b¨¡ra ̔. Se on verbi, jota käytetään vain ja ainoastaan silloin kun itse Jumala on tekijänä.

Saadaksemme edes pienen välähdyksen siitä, kuinka rajattoman suurta Jumalan voima on, miettikäämme vain yhtä hänen luomaansa asiaa: aurinkoa. Aurinko tuottaa enemmän energiaa yhdessä sekunnissa kuin ihmiskunta on tuottanut yhteensä ajanlaskun alusta lähtien kaikella käyttämällään öljyllä, kaasulla, hiilellä ja tulella.

Auringon halkaisija on noin 1 392 700 kilometriä, ja siihen mahtuisi miljoona maan kokoista planeettaa. Aurinko on kuitenkin vain yksi galaksimme Linnunradan vähintään 100 miljardista tähdestä. Yksi tähdistä, Pistoolitähti, tuottaa jopa kymmenen miljoonaa kertaa enemmän energiaa kuin aurinkomme. Miljoona auringon kokoista tähteä mahtuisi helposti Pistoolitähden kokoiseen tilaan. Kuinka voisimme alkuunkaan ymmärtää luomista?

Luominen paljastaa Jumalan, jolla on rajaton voima. Hänen luova voimansa on paitsi tehnyt taivaan ja maan myös toiminut kansansa hyväksi halki vuosisatojen. Hän on Jumala, joka pani tämän maailman alulle, joka on aina läsnä tässä maailmassa ja joka ei koskaan hylkää kansaansa tässä maail­massa.

`Kuinka luomakunnan käsittämättömän suuri koko vain vahvistaa Jumalan rakkauden todellisuutta?`