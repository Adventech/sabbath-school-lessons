---
title:  Kumppani Ahdistuksessa
date:  07/05/2023
---

Taivaaseen nousemisensa jälkeen (Ap. t. 1:9) Jeesus vieraili viimeisen elossa olevan apostolin, Johanneksen, luona Patmoksen saarella, jonne häikäilemätön Rooman keisari Domitianus oli karkottanut tämän.

`Lue Ilm. 1:9. Katso myös Matt. 13:21, Ap. t. 14:22 ja Joh. 16:33. Mikä sanoma jakeista välittyy niille, jotka pyrkivät seuraamaan Jeesusta tässä maailmassa?`

Erotettuna perheensä, ystäviensä ja kristittyjen yhteisön ­tuesta Johannesta ei kuitenkaan jätetty yksin niiden ahdinkojen ja vaikeuksien keskelle, joita hän kohtasi Jeesuksen seuraajana. Hänen palvelustyönsä ei vielä ollut ohi. Hän ei ollut vielä suorittanut todistustyötään loppuun. Häikäisevä enkeli vieraili Johanneksen luona tuolla yksinäisellä saarella ja toi hänelle viestin suoraan Jumalan valtaistuimelta. Tämän Jeesukselta tulevan viestin oli määrä kaikua kautta tulevien vuosisatojen. Se oli toivon sanoma jokaiselle sukupolvelle, mutta erityisesti sanoma, jonka oli määrä valmistaa Jumalan lopun­ajan kansa Jeesuksen tulolle. Se on vakava varoituksen sanoma, mutta kuitenkin samaan aikaan lopunajan rohkaisun sanoma meille, jotka valmistaudumme kohtaamaan viimeisten päivien koettelemuksia (tai mitä tahansa tämän hetken koettelemuksia).

Jos astuisit sisään luolaan, jossa Johanneksen oletetaan saaneen Ilmestyskirjan profeetalliset näkynsä taivaalliselta enkeliltä, huomaisit heti sanat, jotka on kirjoitettu sisäänkäynnin muistolaattaan ja joissa tiivistyy koko Ilmestyskirjan sisältö: ”Pelätkää Jumalaa ja antakaa hänelle kunnia – hänen tuomionsa aika on tullut! Kumartakaa häntä, joka on luonut taivaan, maan ja meren ja vesien lähteet.” (Ilm. 14:7.)

Ilmestyskirjan keskeinen asia on kysymys kumartamisesta. Meidät on luotu olennoiksi, jotka kumartavat itseään korkeampaa eli palvovat Jumalaa. Jokainen meistä palvoo jotakin tai jotakuta. Aito palvonta, Luojan palvonta, mahdollistaa elämän todellisen tarkoituksen löytämisen. Se antaa meille syyn elää ja aatteen, jonka puolesta jopa kuolla. Ennen kaikkea se antaa syyn elää ja tarvittaessa kestää ahdistuksia. Kun viimeiset kriisit alkavat, me ymmärrämme paremmin sanat: ”Jumalan valtakuntaan meidän on mentävä monen ahdingon kautta.” (Ap. t. 14:22.)