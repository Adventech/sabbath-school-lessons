---
title:  Luoja Ristillä
date:  11/05/2023
---

Vaikka kuinka ihaillen ihmettelemme ja palvomme Herraa Luojanamme, siinä ei ole vielä kaikki. Meidän Luojamme on nimittäin myös meidän Lunastajamme. Jumala, joka loi meidät, on sama Jumala, joka lunastaa meidät. Jumala, joka sanoi: ”Tehkäämme ihminen – – kuvaksemme, kaltaiseksemme” (1. Moos. 1:26), on myös se, joka huusi ristillä: ”Eeli, Eeli lama sabaktani? – – Jumalani, Jumalani, miksi hylkäsit minut?” (Matt. 27:46.) Tässä meillä aihetta pelätä Jumalaa, antaa hänelle kunnia ja palvoa häntä!

Mitä me langenneina ihmisinä voisimme riittävässä määrin vastata tämän hämmästyttävän totuuden vaatimuksiin? Ensimmäisen enkelin sanomassa meille kerrotaan, mitä tehdä: ”Pelätkää Jumalaa ja antakaa hänelle kunnia – hänen tuomionsa aika on tullut! Kumartakaa häntä, joka on luonut taivaan, maan ja meren ja vesien lähteet.” (Ilm. 14:7.)

`Lue Joh. 19:16–30, jossa Johannes kertoo Jeesuksen ristinkuolemasta. Mieti myös tekstejä, joita olemme aiemmin katsoneet Jeesuksesta Luojana, jonka välityksellä ”luotiin kaikki, kaikki mitä on taivaissa ja maan päällä, näkyvä ja näkymätön, valtaistuimet, herruudet, kaikki vallat ja voimat. Kaikki on luotu hänen kauttaan ja häntä varten.” (Kol. 1:16.) Miten meidän tulisi reagoida näin mahtavaan Jumalan rakkauden ilmaisuun?`

Ensimmäisen enkelin sanoma, jossa kehotettiin palvomaan Luojaa, annettiin ristin jälkeen eli sen jälkeen, kun tilannetta sivusta seuraavalle maailmankaikkeudelle ja Kristuksen seuraajille oli tullut tiettäväksi, että hän, joka teki ”taivaan, maan ja meren ja vesien lähteet”, on sama olento, joka jumaluudestaan huolimatta ”otti orjan muodon ja tuli ihmisten kaltaiseksi. Hän eli ihmisenä ihmisten joukossa, hän alensi itsensä ja oli kuuliainen kuolemaan asti, ristinkuolemaan asti.” (Fil. 2:7, 8.)

`Millainen hämmästyttävä näky ristintapahtumat ovatkaan olleet niille, jotka tunsivat Jeesuksen ennen kuin hän tuli maan päälle ihmisenä. Ei ihme, että myös taivaalliset olennot palvovat häntä. Ja mitä muuta me, hänen veressään lunastetut, voisimme tehdä kuin palvoa Luojaamme ja Lunastajaamme?`