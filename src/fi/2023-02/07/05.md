---
title:  Evankeliumi, Tuomio, Luominen
date:  10/05/2023
---

Katso ensimmäisen enkelin sanomaa. Ikuinen evankeliumi. Tuomion aika. Kumarra Luojaa. Katso kuinka läheisesti nämä ajatukset liittyvät toisiinsa. Kun seisomme Luojamme edessä tuomiolla, vain evankeliumi voi antaa meille toivoa. ”Nyt ei siis ole mitään kadotustuomiota niille, jotka ovat Kristuksessa Jeesuksessa – – jotka emme vaella lihan vaan Hengen mukaan.” (Room. 8:1, 4, RK 2012.) Ei mitään tuomiota nyt – eikä varmasti viimeisellä tuomiollakaan.

Sanoma Jumalasta Luojana on niin keskeinen nykyisessä totuudessa, varsinkin kun evoluutio joskus jopa kristilliseen kaapuun pukeutuneena uhkaa tuhota koko kristillisen uskon perustan.

Kuitenkin evoluution kannattajien hyökkäysten keskellä Jumala on herättänyt seurakunnan – kansan, joka jo nimellään todistaa evoluutioajatusta vastaan; kansan, jonka on määrä julistaa perustotuutta Jumalasta Luojana ja Lunastajana.

`Lue Ef. 3:9; Kol. 1:13–17; Ilm. 4:11; Room. 5:17–19. Mitä tekstit opettavat Jeesuksesta Luojana ja Lunastajana?`

Katso, kuinka läheisesti Jeesus Luojana on sidoksissa Jeesukseen Lunastajana. Heti kun hänen osaansa Luojana vähätellään, kuten evoluutioteoria väistämättä tekee, myös hänen osansa meidän Lunastajanamme joutuu kyseenalaiseksi. Jeesus tuli vapauttamaan meidät synnistä, kuolemasta, kärsimyksestä ja väkivallasta, mutta evoluutio-opin mukaan synti, kuolema, kärsimys ja väkivalta olivat juuri osa sitä prosessia, jolla Jeesus loi meidät. Se on vaarallinen valhe.

Pahinta on se, että evoluutioteoriassa pilkataan ajatusta Jeesuksen ristinkuolemasta. Miksi? Paavali (ks. Room. 5:17–19) liittää Aadamin kautta tulleen synnin erottamattomasti Jeesuksen kuolemaan. Aadamin ja Jeesuksen välillä on siis suora yhteys. Mihinkään evoluutiomalliin ei sovi se, että synnitön Aadam olisi tuonut kuoleman, koska kuolema – jo miljoonia vuosia jatkunut kuolema – on evoluutioteorian mukaan juuri se voima, jota tarvittiin Aadamin luomiseen.

Evoluutioteorian lähtökohdat ovat sellaiset, että ne heti alkuunsa tuhoavat ristin raamatullisen perustan. Meidän on kutsuttava maailmaa palvomaan Luojaa ja seisottava elävinä todistajina tätä evoluutioteorian valhetta vastaan.