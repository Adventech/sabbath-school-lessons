---
title:  Jumala, Joka On Lähellä
date:  09/05/2023
---

Jumala, joka mahtavassa voimassaan loi auringon, kuun, tähdet ja tämän planeetan, ja joka täytti planeettamme elävillä kasveilla ja olennoilla, on myös Jumala, joka on kiinnostunut meistä jokaisesta. Hän on Jumala, joka vapautti kansansa Egyptin orjuudesta ja johti heitä autiomaassa, antoi mannan sataa taivaasta, pani Jerikon muurit sortumaan ja kukisti Israelin viholliset. Tämä Jumala, joka vapautti äärettömän voimansa luodakseen maailmankaikkeuden, vapauttaa saman mittaamattoman voimansa kukistaakseen pahan voimat, jotka käyvät taistelua meistä.

`Lue 2. Kor. 5:17; Ps. 139:15–18; Ap. t. 17:27 ja Kol. 1:17. Mitä jakeet opettavat Jumalan läheisyydestä?`

Teologit puhuvat Jumalan transsendenssista, joka on ajatus siitä, että Jumala on kaiken luomakunnan yläpuolella. He puhuvat kuitenkin myös Jumalan immanenssista, eli siitä, että Jumala on jotenkin samanaikaisesti läsnä maailmassamme. Raamatun historia osoittaakin, että hän on ollut ja on edelleen monitahoisella ja intiimillä tavalla mukana kaikessa. Vaikka Herra asuu ”korkeudessa ja pyhyydessä”, hän asuu myös ”murtuneiden ja nöyrien luona” (Jes. 57:15.) Jeesus itse sanoi puhuessaan uskollisista seuraajistaan: ”Kun minä olen heissä ja sinä olet minussa, he ovat täydellisesti yhtä, ja silloin maailma ymmärtää, että sinä olet lähettänyt minut ja että olet rakastanut heitä niin kuin olet rakastanut minua.” (Joh. 17:23.) Tämän läheisemmäksi suhde ei voi tulla.

Jumalan suuruus ja voima on niin valtaisaa, että se ulottuu halki koko maailmankaikkeuden jokaisen meidän elämäämme. Hän lupaa luoda meidät uudelleen, muovata meitä ja muuttaa meidät hänen kuvansa kaltaisiksi. Ajattele, mitä tämä tarkoittaa. Jumala, joka loi ja ylläpitää miljardeja galakseja, on sama Jumala, jossa ”me elämme, liikumme ja olemme” (Ap. t. 17:28) ja joka tämän lisäksi toimii myös sydämessämme, jotta saisimme uuden sydämen, puhdistaa meidät synnistä ja tekee meistä uusia luomuksia Kristuksessa. Miten lohdullinen ajatus, että tällaisen voiman omaava Jumala rakastaa meitä ja välittää meistä.

`Kuinka voimme oppia saamaan toivoa ja lohtua Jumalan läsnäolosta kanssamme? Vai pelottaako se sinua? Miten evankeliumi voi antaa sinulle rauhan?`