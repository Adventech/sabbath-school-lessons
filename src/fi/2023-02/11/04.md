---
title:  Sitä Niitämme, Mitä Kylvämme
date:  06/06/2023
---

Pedon merkkiä koskeva profetia kertoo uskonnollisesta suvaitsemattomuudesta, taloudellisesta boikotista, vainosta ja lopulta määräyksestä tappaa. Se on kuitenkin samalla rohkaisuviesti. Kaikkein pahimpinakin aikoina Jumala kannattelee kansaansa – niitä, ”jotka pitävät Jumalan käskyt ja Jeesuksen uskon” (Ilm. 14:12, VKR/RK 2012). Käskyihin kuuluu tietysti myös neljäs käsky eli sapattikäsky.

Ilm. 13. luvun profetia pedon merkistä kertoo, millaista tulee olemaan, kun Paholaisen sota Jumalaa vastaan nousee kuumimmilleen. Hänen ensimmäinen strategiansa tässä sodassa on petos. Ilm. 13. luku kertoo ajasta tulevaisuudessa, jolloin Paholainen toimii maallisen uskonnollis-poliittisen vallan kautta, jota kutsutaan pedoksi. Tämä valta turvautuu myös voimankäyttöön.

Uskonnollinen vaino ei ole uusi asia. Sitä on ollut siitä lähtien, kun Kain tappoi Abelin, koska tämä palvoi Jumalaa tavalla, jolla Jumala oli käskenyt palvomaan häntä (ks. 1. Moos. 4:1–8). Jeesus sanoi, että jo ensimmäisen vuosisadan uskovat joutuisivat vainotuiksi ja vainot jatkuisivat kautta aikojen: ”– – tulee sekin aika, jolloin jokainen, joka surmaa jonkun teistä, luulee toimittavansa pyhän palveluksen Jumalalle.” (Joh. 16:2; ks. myös Matt. 10:22; 1. Piet. 4:12.)

Profetia pedon merkistä kertoo jumalattomien ketjun viimeisestä lenkistä. Kuten menneisyyden vainojen kohdalla, merkin tarkoituksena on pakottaa kaikki mukautumaan tiettyihin uskomuksiin ja tiettyyn hyväksyttyyn palvontajärjestelmään.

`Lue Ilm. 13:15–17. Mitä Jumalan lopunajan kansa joutuu kohtaamaan viimeisessä kriisissä?`

Vaino alkaa talouspakotteista: kukaan ei voi ostaa eikä myydä ilman merkkiä. Näin tapahtuessa enemmistö ihmisistä antaa periksi. Joka kieltäytyy, joutuu lopulta kuolemantuomion alaiseksi.

Paholainen valmistaa tunnustavia kristittyjä saamalla heidät tekemään kompromisseja elämässään jo nyt, jotta pedon merkin vastaanottaminen olisi luontevaa myös tulevaisuuden viimeisen koetuksen kohdalla. Jumalan rakkaus vahvistaa ja varjelee meitä kaikkia tulevina vaikeina aikoina.

`Lue Gal. 6:7–9. Kuinka voimme pysyä uskollisina?`