---
title:  Ne, Jotka Seuraavat Karitsaa
date:  07/06/2023
---

`Lue Ilm. 13:1, 2. Mistä peto tulee ja kuka antaa sille sen vallan?`

Ilm. 13. luvun ensimmäinen petovalta saa voimansa, valtaistuimensa ja suuren vallan lohikäärmeeltä. Ilm. 12:9 ja Ilm. 20:2 paljastavat lohikäärmeen Paholaiseksi. Hän on ovela vihollinen, joka toimii maallisten valtojen kautta. Ilm. 12:3–5 kertoo, että lohikäärme (Paholainen) yritti tuhota poikalapsen heti tämän synnyttyä. Myöhemmin poikalapsi ”temmattiin Jumalan ja hänen valtaistuimensa luo”. Tämä viittaa Kristukseen. Haluten tuhota Kristus-lapsen Paholainen työskenteli Herodeksen ja keisarillisen Rooman kautta. Jeesuksen elämän lopussa roomalainen maaherra Pilatus tuomitsi Kristuksen kuolemaan, roomalainen teloittaja naulitsi hänet ristille, roomalainen sotilas lävisti hänet keihäällä ja roomalaiset sotilaat vartioivat hänen hautaansa. Ilm. 13:2 mukaan lohikäärme, Paholainen, työskennellen pakanallisen Rooman kautta antaa voimansa ja valtaistuimensa tälle nousevalle petovallalle.

”Lohikäärme edustaa ensisijaisesti Paholaista, mutta toissijaisesti myös Rooman valtakuntaa. – – Valta, joka seurasi Rooman valtakuntaa ja jolle lohikäärme antoi ’voimansa, ja valtaistuimensa ja suuren vallan’, on selvästi paavillinen Rooma.” (7BC 817.) Historioitsija A. C. Flick selittää, että ”poliittisen Rooman raunioista nousi suuri moraalinen maailmanvalta roomalaiskatolisen kirkon ’jättiläishahmossa’”. (7BC 817, jossa lainaus Flickin kirjasta The Rise of the Medievel Church [1900], s. 150.)

`Lue Ilm. 13:3 ja Ilm. 14:4. Mitä vastakohtaisuutta näet jakeissa?`

Kun koko maailma seuraa petoa, Jumalalla on kansa, joka seuraa Karitsaa. Ihmisten on valittava jompikumpi puoli, päätettävä, ovatko he Jeesuksen puolesta vai häntä vastaan. Ei ole keskitietä, ei puolueetonta vaihtoehtoa. Jos ihminen ei sitoudu Jeesukseen, se merkitsee sitoutumista vastapuoleen.

`”Kaikki tulevat vihaamaan teitä minun nimeni tähden, mutta se, joka kestää loppuun asti, pelastuu.” (Matt. 10:22.) Kuinka valmis olet kestämään loppuun asti?`