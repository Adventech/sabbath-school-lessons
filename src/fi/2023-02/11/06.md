---
title:  'Jeesus: Ainoa Välittäjämme'
date:  08/06/2023
---

`Lue Ilm. 13:4, 5. Mitä petovallan tunnusmerkkejä löydät jakeista?`

Peto on uskonnollinen luopiovalta, joka nousee pakanallisesta Roomasta ja kasvaa maailmanlaajuiseksi palvontajärjestelmäksi. Se on Jumalaa pilkkaava valta (Ilm. 13:5). Uudessa testamentissa jumalanpilkka tarkoittaa sitä, että joku pyrkii tasavertaiseksi Jumalan kanssa ottamalla itselleen tälle kuuluvia etu- ja valtaoikeuksia.

`Lue Luuk. 5:18–26 ja Joh. 10:33. Mitkä kaksi jumalanpilkkaan kuuluvaa asiaa nämä jakeet tuovat esiin?`

Johtajat syyttivät Jeesusta jumalanpilkasta. Syytökset olivat epäoikeudenmukaisia, koska Jeesuksella on kaikki Jumalan valtaoikeudet, myös oikeus antaa synnit anteeksi, sillä hän on Jumala. Tai kuten hän itse asian ilmaisi: ”Etkö sinä, Filippus, tunne minua, vaikka olen jo näin kauan ollut teidän seurassanne? Joka on nähnyt minut, on nähnyt Isän. Kuinka voit sanoa: ’Anna meidän nähdä Isä’?” (Joh. 14:9.)

Jumalan ja ihmisen välillä on vain yksi välittäjä, ”ihminen, Kristus Jeesus” (1. Tim. 2:5). Roomalaiskatolinen kirkko opettaa, että pappi on välittäjä Jumalan ja syntisen ihmiskunnan välillä. Pappi ei kuitenkaan voi olla välittäjämme, koska hän on itse syntinen ihminen, joka tarvitsee välittäjää. Jumalanpilkaksi määritellään myös se, että joku väittää olevansa Jumala tai Jumalan sijainen. Alla kaksi katolilaista lausuntoa:

”Paavi on niin arvokas ja korotettu, ettei hän ole pelkkä ihminen. – – hän on ikään kuin Jumala maan päällä.” – Lucius Ferraris, ”Papa”, teoksessa Prompta Bibliotheca (1763), osa 6, s. 25–29.

Paavi Leo XIII puolestaan kehui: ”Me [paavit] olemme täällä maan päällä Kaikkivaltiaan Jumalan viransijaisia.” – The Great Encyclical Letters of Pope Leo XIII (New York: Benziger, 1903), s. 193.

Nämä väitteet muuttuvat vielä merkityksellisemmiksi, kun ymmärrämme, että sanaliite ”anti-”, esimerkiksi sanassa ”antikristus”, ei tarkoita pelkästään ’jotakin vastaan’, vaan voi tarkoittaa myös ’jonkin sijasta’. Antikristus tarkoittaa siis myös ’Kristuksen sijainen’. Ajattele, mitä jumalanpilkkaa!