---
title:  Kosminen Kamppailu
date:  05/06/2023
---

`Lue Matt. 27:45–50. Mitä teksti opettaa siitä, mitä Kristus koki ristillä? Mitä Jeesus tarkoitti kysyessään Jumalalta, miksi tämä oli hylännyt hänet? Miten tämä kuvaus auttaa meitä ymmärtämään, mitä tarkoittaa omata ”Jeesuksen usko”?`

Riippuessaan ristillä pimeyden ympäröimänä, koko maailman syntien syyllisyyttä, häpeää ja tuomiota kantaen, erotettuna Isänsä rakkauden tuntemisesta, Jeesus luotti siihen suhteeseen, joka hänellä oli ollut Isän kanssa koko elämänsä ajan. Toisin sanoen sellaisen elämän kautta, jossa Jeesus oli ollut täysin riippuvainen Isästä, myös hyvinä aikoina, hän oli valmistautunut pahimpiin aikoihin, jopa ristiin. Vapahtaja luotti silloinkin, kun olosuhteet hänen ympärillään antoivat vain aihetta epäillä. Silloinkin, kun näytti siltä, että Jumala oli hylännyt hänet, Jeesus ei antanut periksi.

”Kauhean pimeyden keskellä, ikään kuin Jumalan hylkäämänä, Kristus oli tyhjentänyt pohjaan saakka ihmistuskien maljan. Noina kauheina hetkinä hän oli luottanut aikaisemmin saamaansa todistukseen Isän hyväksymisestä. – – Uskon kautta Kristus oli voittaja.” (5AO 311.)

Jeesuksen usko on niin syvää, luottavaista ja sitoutunutta, etteivät mitkään maailmankaikkeuden demonit eivätkä tämän maailman koettelemukset voi horjuttaa sitä. Se on uskoa, joka luottaa silloinkin, kun ei pysty näkemään; uskoo silloinkin, kun ei ymmärrä; riippuu kiinni silloinkin, kun ei ole juuri mitään, mistä pitää kiinni. Tämä ”Jeesuksen usko” on itsessään lahja, jonka saamme uskon kautta. Se kantaa meidät edessä olevien kriisien läpi. Sydämessämme asuva ”Jeesuksen usko” mahdollistaa sen, että voimme palvoa Kristusta kaikkein korkeimpana ja voimme pysyä järkähtämättömän kestävinä silloinkin, kun pedon merkkiä pakotetaan ottamaan.

”Jeesuksen usko” ei ole kuitenkaan asia, joka yhtäkkiä vain ilmestyy kuin tyhjästä. Jumalan kansa on jo nyt päivä päivältä opetellut elämään uskosta – niin hyvinä kuin huonoinakin aikoina, silloin kun Jumala tuntuu olevan lähellä ja silloin kun hän vaikuttaa olevan kaukana. ”– – uskosta vanhurskas saa elää.” (Gal. 3:11; ks. myös Hab. 2:4.) Valmistautumisen aika on nyt. Jokainen koettelemus, jonka nyt kestämme uskossa, voi kantaa kallisarvoista hedelmää elämässämme.