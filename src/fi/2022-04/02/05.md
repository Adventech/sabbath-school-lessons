---
title:  Synnin Seuraukset
date:  05/10/2022
---

`Mitkä olivat synnin keskeiset seuraukset 1. Moos. 3:7–19 ja Room. 5:12 mukaan?`

Käärmeen vakuuttavan puheen lumoamana Eeva ei osannut odottaa valitsemansa tien kauaskantoisia seurauksia. Kielletyn hedelmän syöminen itsessään ei ollut niin merkittävä teko kuin kaikki se, mitä se todellisuudessa edusti. Tällaisella tottelemattomuuden teolla Eeva katkaisi uskollisuudensiteensä Jumalaan ja ryhtyi liittoon Paholaisen kanssa.

1. Moos. 3. luku kuvailee Aadamin ja Eevan lankeemusta ja joitakin sen traagisimpia seurauksia. Teologisesti heidät molemmat valtaa teofobia (Jumalan pelkääminen) ja he piiloutuvat häneltä (1. Moos. 3:8). Psykososiaalisen arvion mukaan he häpeävät itseään ja alkavat syytellä toinen toistaan (1. Moos. 3:7, 9–13). Fyysisestä näkökulmasta tarkasteltuna he joutuvat hikoilemaan, kokemaan kipua ja lopulta kuolemaan (1. Moos. 3:16–19). Ja ekologisesta näkökulmasta katsottuna luonto oli rappeutunut (1. Moos. 3:17, 18).

Eedenin puutarha ei ollut enää kaunis ja miellyttävä paikka. ”Nähdessään kuihtuvan kukan ja putoavan lehden ensimmäisinä rappeutumisen merkkeinä Aadam ja hänen kumppaninsa surivat syvemmin kuin ihmiset nykyään murehtivat kuolleitaan. Hauraiden ja hentojen kukkien kuolema oli sekin jo kyllin murheellista, mutta kun komeat puut karistivat lehtensä, se toi voimakkaasti mieleen sen ankaran tosiasian, että kuolema on kaiken elävän osana.” (1AO 43, 44.)

Aadam ja Eeva eivät kuolleet heti siinä mielessä, että heidän elämänsä olisi päättynyt, mutta juuri tuona samana päivänä he saivat kuolemantuomionsa. Herra sanoi Aadamille: ”Otsa hiessä sinun on hankittava leipäsi, kunnes tulet maaksi jälleen, sillä siitä sinut on otettu. Maan tomua sinä olet, maan tomuun sinä palaat.” (1. Moos. 3:19.) Syntiinlankeemus toi traagiset seuraukset koko ihmiskunnalle. Apostoli Paavali selittää: ”Yhden ainoan ihmisen teko toi maailmaan synnin ja synnin mukana kuoleman. Näin on kuolema saavuttanut kaikki ihmiset, koska kaikki ovat tehneet syntiä.” (Room. 5:12.)

Surullinen ja tuskallinen tosiasia on se, että me vielä tänäkin päivänä, koko historian ajan eläneen muun ihmiskunnan tavoin, kärsimme siitä, mitä Eedenissä tapahtui. Kuinka kiitollisia saamme kuitenkin olla siitä, että Jeesuksen ja ristin tähden meillä on ikuisen elämän toivo maassa, jossa syntiä ei tule enää koskaan olemaan.