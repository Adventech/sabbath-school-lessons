---
title:  Vastakkaisia Väitteitä
date:  02/10/2022
---

Herran työn jäljiltä maailma oli täydellinen (1. Moos. 1:31). Kuolema oli Aadamille ja Eevalle tuntematon asia. Tällaisessa tilanteessa Jumala tuli Eedenin puutarhaan ja varoitti: ”Saat vapaasti syödä puutarhan kaikista puista. Vain siitä puusta, joka antaa tiedon hyvästä ja pahasta, älä syö, sillä sinä päivänä, jona siitä syöt, olet kuoleman oma.” (1. Moos. 2:16, 17.) Nämä jakeet osoittavat, että jo Eedenin täydellisyydessä ihmisillä oli vapaa tahto. Ei Jumalan olisi tarvinnut varoittaa heitä, jos he eivät olisi saaneet valita vapaasti.

Jonkin ajan kuluttua Jumalan varoituksen jälkeen, Paholainen otti käärmeen muodon ja tuli Eedeniin. Eeva näki käärmeen surutta syövän kiellettyä hedelmää ilman, että se kuoli. Kiusaaja ”itse oli syönyt kiellettyä hedelmää” (1AO 35), eikä hänelle ollut tapahtunut mitään.

`Lue 1. Moos. 3:1–4. Kuvittele itsesi Eevan asemaan ja mieti, miksi nämä sanat ovat saattaneet kuulostaa vakuuttavilta?`

Ihmislogiikalla ajateltuna käärmeen perustelut kuulostivat vakuuttavammilta kuin Jumalan sana. Ensinnäkään luonnossa ei näkynyt, ainakaan vielä, minkäänlaisia todisteita synnin ja kuoleman olemassaolosta. Toiseksi käärmehän parhaillaan söi kiellettyä hedelmää ja näytti nauttivan siitä suuresti. Miksi Eevan pitäisi siis hillitä itsensä tekemästä samoin? Jumalan käsky tuntui liian rajoittavalta ja mielettömältä.

Valitettavasti valitessaan kumpaan kahdesta vastakkaisesta väitteestä luottaisi Eeva ei ottanut huomioon kolmea perusperiaatetta: 1) inhimillinen järkeily ei ole aina turvallisin tapa arvioida hengellisiä asioita; 2) Jumalan sana voi meistä vaikuttaa epäjohdonmukaiselta ja jopa järjettömältä, mutta se on aina oikeassa ja luotettavaa; 3) on asioita, jotka eivät ole pahoja tai vääriä itsessään, mutta Jumala on valinnut ne asioiksi, joiden kautta hän voi koetella kuuliaisuuttamme.

Meidän tulisi ymmärtää, että Eevan kokemus Eedenin puutarhassa ei ollut mikään kerran koettu yksittäistapaus. Joka päivä ja joka hetki meidän on tehtävä valinta Jumalan sanan (joka voi olla hyvinkin epäsuosittua) ja meitä ympäröivän kulttuurin houkutusten välillä. Valinnallamme tulee olemaan ikuiset seuraukset.

`Minkälaisissa asioissa Raamatun selkeä opetus on ristiriidassa maailman tapojen kanssa?`