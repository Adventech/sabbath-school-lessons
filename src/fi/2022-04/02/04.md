---
title:  ”ette Te Kuole”
date:  04/10/2022
---

`Lue 1. Moos. 3:4. Millä eri tavoilla tätä valhetta on toistettu kautta aikojen?`

Yksi tämän valheen vahva ilmenemismuoto on yleinen uskomus sielun kuolemattomuuteen. Tällainen käsitys oli monien muinaisten uskontojen ja filosofioiden perusta. Muinaisessa Egyptissä usko kuolemattomaan sieluun oli perusteena muumiointikäytänteille ja pyramidien hauta-arkkitehtuurille.

Tästä teoriasta tuli myös yksi kreikkalaisen filosofian peruspilareista. Esim. Platonin kirjoittamassa dialogissa Valtio Sokrates kysyy Glaukonilta: ”Etkö ole tietoinen siitä, että sielumme on kuolematon eikä koskaan katoa?” Platonin toisessa dialogissa nimeltä Faidoni, Sokrates esitti samantapaisen väitteen sanomalla, että ”sielu on kuolematon ja katoamaton, ja toden perästä siis elävät meidän sielumme Hadeksessa”. Nämä filosofiset käsitykset muovasivat vahvasti länsimaista kulttuuria ja jopa apostolien jälkeistä kristinuskoa. Ne ovat kuitenkin saaneet alkunsa jo paljon aiemmin, jo Eedenin puutarhassa Paholaisen alkuun panemina.

Eedenin kiusauksen ytimessä oli Paholaisen vakuutus Eevalle: ”Ei, ette te kuole.” (1. Moos. 3:4.) Tällä painokkaalla vakuutuksella Paholainen asetti oman sanansa Jumalan sanan yläpuolelle.

`Mitä seuraavat jakeet opettavat sielun kuolemattomuuden sijaan? Miten jakeita voidaan käyttää valheen kumoamiseksi? Ps. 115:17; Joh. 5:28, 29; Ps. 146:4; Matt. 10:28; 1. Kor. 15:51–58.`

Väite sielun luonnollisesta kuolemattomuudesta on yhä voimissaan. Kirjoissa, elokuvissa ja televisio-ohjelmissa väitetään kuolleiden siirtyvän toiseen tietoisuuden tilaan. Tätä väärää tietoa julistetaan myös monista kristillisistä saarnastuoleista. Jopa tiede on sotkeutunut asiaan. Yhdysvalloissa on säätiö, joka kehittää teknologiaa, joka heidän väittämänsä mukaan mahdollistaa yhteyden ottamisen kuolleisiin, joiden he siis uskovat olevan yhä elossa, joskin ”ruumiittomina henkilöinä”. Tämä petos tulee olemaan keskeisessä osassa ihmiskunnan historian viimeisissä tapahtumissa.

`Miksi meidän on luotettava Jumalan sanaan omien aistiemme sijaan?`