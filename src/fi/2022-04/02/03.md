---
title:  Käärmeenpettämänä
date:  03/10/2022
---

`Lue 1. Moos. 3:1–7. Millaisia kriteerejä Eeva käytti valitessaan, uskoako Jumalan vai käärmeen sanaa?`

1. Moos. 3. luku on yksi selkeimpiä esimerkkejä kiusauksen psykologiasta. Jumala oli varoittanut Aadamia ja Eevaa, että jos he söisivät kiellettyä hedelmää, he varmasti kuolisivat    (1. Moos. 2:16, 17). Ottaen käärmeen muodon Paholainen käytti useita puhetaidollisia keinoja johtaakseen Eevan harhaan ja syntiin.

Ensinnäkin hän yleisti Jumalan yhtä tiettyä asiaa koskeneen kiellon. Hän kysyi Eevalta: ”Onko Jumala todella sanonut: ’Te ette saa syödä mistään puutarhan puusta?’”               (1. Moos. 3:1.) Eeva kertoi kiellon koskeneen ainoastaan yhtä puuta, sillä jos he söisivät siitä tai koskisivat siihen, he kuolisivat.

Sitten Paholainen kiisti Jumalan sanan ja väitti jyrkästi sitä vastaan: ”Ei, ette te kuole.” (1. Moos. 3:4.)

Lopuksi Paholainen syytti Jumalaa siitä, että tämä tahallaan pimitti olennaista tietoa Eevalta ja tämän mieheltä. Pettäjä perusteli sanojaan: ”Jumala tietää, että niin pian kuin te syötte siitä, teidän silmänne avautuvat ja teistä tulee Jumalan kaltaisia, niin että tiedätte kaiken, sekä hyvän että pahan.” (1. Moos. 3:5.)

Eevan uteliaisuus johti hänet Paholaisen lumotulle maalle, jossa hän oli pakotettu valitsemaan joko pysyä uskollisena Jumalan rajoittavalle käskylle tai antautua Paholaisen viettelyksille. Epäillen Jumalan sanaa Eeva käytti omaa järkeilyään – empiiristä metodia: omaa havainnointikykyään – päättääkseen kumpaan kahdesta ristiriitaisesta lausunnosta uskoisi.

Ensinnäkin hän näki, että ruokavalion näkökulmasta ”puun hedelmät olivat hyviä syödä”. Toiseksi esteettisestä näkökulmasta ”se oli kaunis katsella”. Kolmanneksi loogisen analyysinsä pohjalta se oli ”houkutteleva, koska se antoi ymmärrystä”. Eevalla oli mielestään hyvät perusteet noudattaa käärmeen kehotusta ja syödä kielletystä puusta. Niin hän tekikin, valitettavasti.

Jotkut väittävät, että kaikki tiedon muodot ovat päteviä, kunhan säilytämme sen, ”mikä on hyvää” (1. Tess. 5:21). Eedenin puutarhan tragedia kuitenkin osoittaa, että tieto itsessään voi olla hyvin vahingollista. On asioita, joita on todellakin parempi olla tietämättä.