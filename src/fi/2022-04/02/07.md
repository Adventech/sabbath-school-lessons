---
title:  Lisäaineistoa
date:  07/10/2022
---

Lue Ellen G. White, Alfa ja omega, osa 1, s. 33–53 tai Patriarkat ja profeetat, s. 31–51; Elämä ja kasvatus, s. 31–51.

Viime vuosina on tutkittu kuolemanrajakokemuksia. Niissä ihmiset ovat ”kuolleet” – heidän sydämensä on lakannut lyömästä ja he ovat lakanneet hengittämästä. He ovat kuitenkin vironneet vielä henkiin, ja heillä on ollut kerrottavanaan mielikuvituksellisia tarinoita toiseen olemassaolon muotoon siirtymisestä ja valo-olennon tapaamisesta. Jotkut ovat kertoneet myös kuolleiden sukulaistensa tapaamisesta. Monet, jopa kristityt, jotka eivät ymmärrä totuutta kuolemasta, uskovat tarinoiden olevan lisätodistus sielun kuolemattomuudesta. Selkeimpänä varoituksena siitä, että kaikki ei ole kohdallaan, on se, että useimmat tällaisia kokemuksia saaneet henkilöt kertovat, että henkiolennot, joita he väittävät tavanneensa kuoleman rajalla, puhuivat heille lohduttavia sanoja – kauniita sanoja rakkaudesta, rauhasta ja hyvyydestä. Heille ei kuitenkaan kerrottu mitään pelastuksesta Kristuksessa, ei mitään synnistä eikä tuomiosta. Eikö heidän olisi pitänyt saada edes hivenen tietoa kaikkein keskeisimmästä kristillisestä opetuksesta? Se, mitä heille on paljastettu, kuulostaa lähinnä new agen dogmeilta, mikä voi selittää sen, miksi monet ovat kokemuksensa jälkeen vähemmän taipuvaisia kristinuskon vastaanottamiseen kuin ennen ”kuolemaansa”. Lisäksi on hyvä pohtia, miksi niistä kristityistä, jotka ovat vakuuttuneita siitä, että he ovat saaneet ennakkoesityksen taivaasta, ei kukaan ole saanut kristillisen teologian mukaista tietoa, vaan vain ison annoksen new age -tunteilua. Vastaus on tämä: heitä on pettänyt sama olento, joka petti Eevan Eedenissä, ja vieläpä samalla valheella. (Ks. raamattutunti 11.)

**Keskustelunaiheita**

`Miten Aadamin ja Eevan kokemus osoittaa, että Jumalan anteeksianto ei välttämättä poista kaikkia synnin seurauksia?`

`Hyvän- ja pahantiedon puu oli Aadamille ja Eevalle vihollisen ”lumottua maata”. Mitkä ovat sellaista meille?`

`Paholainen yrittää johtaa Jumalan kansaa uskomaan, että ”Kristuksen vaatimukset ovat vähemmän ankaria kuin mitä he ovat luulleet, ja että olemalla myötämielisiä maailmalle, heillä on suurempi vaikutus maailman ihmisiin.” (TM 474.) Mitä voimme tehdä, ettemme lankeaisi tähän salakavalaan ansaan?`