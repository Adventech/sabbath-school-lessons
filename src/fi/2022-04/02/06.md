---
title:  Ensimmäinen Evankeliumin Lupaus
date:  06/10/2022
---

`Lue 1. Moos. 3:15, 21. Mitä toivoa jakeet antavat koko ihmiskunnalle?`

1. Moos. 3. luku kuvailee sitä, kuinka syntiinlankeemuksen jälkeen kaikki muuttui. Aadam ja Eeva havaitsivat eron siinä, millainen maailma oli ollut ennen ja millaiseksi se nyt oli tullut.

Heidän pettymyksensä ja epätoivonsa keskellä Jumala kirosi käärmeen sanoilla, joihin sisältyi messiaaninen toivo: ”Ja minä panen vihan sinun ja naisen välille ja sinun sukusi ja hänen sukunsa välille: ihminen on iskevä sinun pääsi murskaksi, ja sinä olet iskevä häntä kantapäähän.” (1. Moos. 3:15.)

Sana ”viha” ei tarkoita ainoastaan pitkäkestoista suurta taistelua hyvän ja pahan välillä, vaan myös henkilökohtaisesti syntiä kohtaan koettua vastenmielisyyttä, jonka Jumala on armossaan istuttanut ihmisten mieleen. Luonteeltamme olemme täysin langenneita (Ef. 2:1, 5) ja ”synnin orjia” (Room. 6:20). Kuitenkin se armo, jonka Kristus istuttaa jokaisen ihmisen elämään, luo meissä vihamielisyyttä Paholaista kohtaan. Ilman armon muuttavaa ja uudistavaa voimaa ihmiset olisivat edelleen Paholaisen vankeja, aina valmiita toimimaan hänen käskystään.

Sitten Herra käytti eläinuhria kuvatakseen messiaanista lupausta (ks. 1. Moos. 3:21). ”Kun Aadam Jumalan erikoisten ohjeitten mukaan suoritti uhraamisen synnin tähden, se oli hänelle mitä tuskallisin toimitus. Hänen täytyi kohottaa kätensä riistääkseen hengen, jonka Jumala yksin voi antaa, ja suorittaa uhraaminen synnin tähden. Hän näki kuoleman ensimmäisen kerran. Kun hän katseli vertavuotavaa uhrieläintä, joka vääntelehti kuolintuskissaan, hän katsoi uskossa eteenpäin Jumalan Poikaan, jota uhrieläin esikuvasi ja jonka täytyi kuolla uhrina ihmisten puolesta.” (LH 37.)

`Lue 2. Kor. 5:21 ja Hepr. 9:28. Mitä jakeet opettavat siitä, mitä ensimmäisen kerran paljastettiin Eedenissä?`

Tietäen aikanaan kuolevansa (1. Moos. 3:19, 22–24) Aadam ja Eeva jättivät Eedenin puutarhan. He eivät lähteneet sieltä alastomina tai omissa viikunanlehtilannevaatteissaan           (1. Moos. 3:7). Jumala itse teki heille ”nahasta vaatteet ja puki heidät niihin” (1. Moos. 3:21), mikä oli symboli hänen peittävästä vanhurskaudestaan (ks. Sak. 3:1–5; Luuk. 15:22).