---
title:  Hän Kuoli Puolestamme
date:  02/11/2022
---

`Lue Joh. 3:14–18 ja Room. 6:23. Mitä Kristuksen kuolema on jakeiden mukaan tuonut meille?`

Kun Jeesus saapui Jordanille kastettavaksi, Johannes Kastaja huudahti: ”Katsokaa: Jumalan Karitsa, joka ottaa pois maailman synnin!” (Joh. 1:29.) Näin Kristus tunnustettiin Jumalan Karitsaksi, johon kaikki Vanhan testamentin esikuvalliset uhrit olivat viitanneet.

Eläinuhrit itsessään eivät voineet poistaa syntejä (Hepr. 10:4). Ne tarjosivat ehdollisen anteeksiannon, joka oli riippuvainen Kristuksen tulevasta uhrista. ”Jos me tunnustamme syntimme, niin Jumala, joka on uskollinen ja vanhurskas, antaa meille synnit anteeksi ja puhdistaa meidät kaikesta vääryydestä.” (1. Joh. 1:9.)

`Lue Joh. 3:16, 17. Mitä toivoa jakeet antavat, varsinkin kun tajuamme, että me ansaitsemme tulla tuomituiksi siitä, mitä olemme tehneet?`

Jeesus – maailmankaikkeuden Luoja (Joh. 1:1–3) – tarjosi itsensä syntiuhriksi meidän jokaisen puolesta – ja vain siksi, ettei meitä tuomittaisi asioista, joista me oikeutetusti ansaitsisimme tuomion. Tämä on evankeliumin suoma lupaus.

Kristus julisti: ”Jumala on rakastanut maailmaa niin paljon, että antoi ainoan Poikansa” kuolemaan puolestamme (Joh. 3:16). Emme saa kuitenkaan unohtaa, että Kristus tarjosi itsensä vapaaehtoisesti puolestamme (Hepr. 9:14). Martin Luther viittasi ristiin ”alttarina, jolla hän [Kristus] sydämessään palavan rajattoman rakkauden kuluttamana antoi ruumiinsa ja verensä elävänä ja pyhänä uhrina Isälle hartaiden esirukousten, voimakkaiden huutojen ja kuumien ahdistuksen kyynelten kera. (Hepr. 5:7.)” – Luther’s Works, osa 13 (St. Louis, MO: Concordia Publishing House, 1956), s. 319. Kristus kuoli kerran kaikkien puolesta (Hepr. 10:10), yhden kerran ikuisiksi ajoiksi (Hepr. 10:12). Hänen uhrinsa on kaiken kattava, eikä se koskaan menetä voimaansa.

”Vaikka vain yksi ainoa sielu olisi ottanut vastaan armon evankeliumin, Kristus olisi hänet pelastaakseen tullut elämään vaivalloisen, nöyryyttävän elämän ja kärsimään häpeällisen kuoleman.” (SLS 100.)