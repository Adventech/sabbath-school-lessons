---
title:  Ristin Merkitys
date:  03/11/2022
---

`Lue 1. Kor. 1:18–24. Mitä Paavali sanoo rististä? Miten hän vertaa sitä maailman viisauteen? Miksi ristin sanoma on tärkeä vielä nykyäänkin, kun ajatus siitä, että Jumalaa tai yliluonnollista ulottuvuutta ei ole olemassa, on maailman viisauden keskiössä?`

Risti on pelastushistorian keskeisin asia. ”Edes ikuisuus ei anna riittävästi aikaa luodata sen rakkauden syvyyttä, joka paljastettiin Golgatan ristillä. Siellä Kristuksen loppumaton rakkaus ja Paholaisen rajaton itsekkyys kohtasivat kasvoista kasvoihin.” – Stephen N. Haskell, The Cross and Its Shadow (South Lancaster, MA: Bible Training School, 1914), s. v.

Kristuksen nöyrästi uhratessa itseään ihmiskunnan lunnaiksi Paholainen itsekkäästi hukutti hänet kärsimykseen ja tuskaan. Kristus ei kuollut vain luonnollista kuolemaa, jonka jokainen ihminen joutuu kohtaamaan. Hän kuoli myös toisen kuoleman, jotta kenenkään niistä, jotka ottavat hänet vastaan, ei tarvitse itse kokea sitä.

Ristin merkitystä pohtiessamme on hyvä muistaa useita tärkeitä näkökohtia. Ensinnäkin risti on ylivertainen ilmoitus Jumalan tuomiosta syntiä vastaan (Room. 3:21–26). Toiseksi risti on ylivertainen ilmoitus Jumalan rakkaudesta syntisiä kohtaan (Room. 5:8). Kolmanneksi risti on suuri voiman lähde murtamaan synnin kahleet (Room. 6:22, 23; 1. Kor. 1:17–24). Neljänneksi risti on ainoa toivomme ikuisen elämän saamiseksi (Fil. 3:9–11; Joh. 3:14–16; 1. Joh. 5:11, 12). Viidenneksi risti on ainoa lääke tulevaisuuden kapinointia vastaan maailmankaikkeudessa (Ilm. 7:13–17; Ilm. 22:3).

Yksikään näistä totuuksista ei avaudu maailman viisauden kautta. Päinvastoin ristin julistaminen on maailman viisaudesta käsin katsottuna hulluutta. Maailman viisaus ei monestikaan edes tunnusta kaikkein ilmeisintä tosiasiaa: sitä että Luoja on olemassa (ks. Room. 1:18–20).

Englannin kielen sana ”moron” (’ääliö’) tulee kreikan kielen hulluutta tarkoittavasta sanasta; ristin julistaminen on siis maailman viisauden mukaan ”ääliömäistä”. Maailman viisaus ei tunne Jeesusta ja ristin tarjoamaa pelastusta.

`Miksi emme saa koskaan antaa maailman viisauden sekoittaa ajatuksiamme siitä, mitä me uskomme Jeesuksesta ja siitä toivosta, jota meille tarjotaan Jumalan julistaman hulluuden kautta (1. Kor. 1:21)?`