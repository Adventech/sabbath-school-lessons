---
title:  Jo Ennen Maailman Perustamista
date:  30/10/2022
---

`Lue Ilm. 13:8; Ap. t. 2:23 ja 1. Piet. 1:19, 20. Miten Kristuksesta voidaan sanoa, että hän oli teurastettu?`

”Kaikki maan asukkaat kumartavat sitä – kaikki ne, joiden nimi ei maailman luomisesta alkaen ole ollut kirjoitettuna teurastetun Karitsan elämänkirjaan.” (Ilm. 13:8.) Englanninkielisessä New King James Version -käännöksessä ajatus kuuluu hieman toisin: ”joiden nimi ei ole kirjoitettuna jo ennen maailman perustamista teurastetun Karitsan elämänkirjaan”. Ajatus jo ennen maailman perustamista teurastetusta Karitsasta on tietenkin vertauskuvallinen (Ilmestyskirja on niitä täynnä), sillä Kristusta ei ristiinnaulittu ennen kuin tuhansia vuosia oli kulunut maailman luomisesta. Ajatuksena tässä on se, että pelastussuunnitelma oli laadittu jo ennen maailman luomista. Ja keskeistä tuossa suunnitelmassa olisi Jeesuksen, Jumalan Karitsan, kuolema ristillä.

`Lue Tit. 1:2. Mitä jae opettaa meille siitä, kuinka pitkään lunastussuunnitelma, jonka keskiössä on Kristuksen kuolema, oli ollut voimassa?`

”Lunastussuunnitelma ei ollut mikään perästäpäin tullut ajatus, Aadamin lankeamisen jälkeen laadittu suunnitelma. – – Se oli niiden periaatteiden paljastamista, jotka ikuisista ajoista ovat olleet Jumalan valtaistuimen perustus.” (4AO 13.)

Suunnitelma paljastettiin ensimmäisenä Aadamille ja Eevalle Eedenin puutarhassa (1. Moos. 3:15, 21), ja jokainen veriuhri läpi koko Vanhan testamentin oli esikuva tuosta suunnitelmasta. Esimerkiksi koetellessaan Abrahamin uskoa Jumala järjesti oinaan, joka uhrattaisiin Iisakin sijasta (1. Moos. 22:11–13). Tämä korvaaminen oli vielä selkeämpi esikuva siitä, että Kristuksen sovitusuhri ristillä oli sijaisuhri.

Lunastussuunnitelman keskiössä on Jeesuksen sijaiskuolema, jota eläinuhrit vuosisatojen ajan symboloivat. Jokainen eläinuhri oli symboli Jeesuksen kuolemasta ristillä Jumalan Karitsana, ”joka ottaa pois maailman synnin” (Joh. 1:29.)

`Eläinuhrit ovat hirvittäviä ja verisiä. Miksi tämä oli kuitenkin juuri asian ydin, joka opetti meille synnin hinnan, Kristuksen kuoleman meidän sijastamme?`