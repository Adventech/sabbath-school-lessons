---
title:  Johdantoa Ristille
date:  31/10/2022
---

**Miten opetuslapset reagoivat Jeesuksen ennakoiviin puheisiin hänen kärsimyksistään ja kuolemastaan? Mitä heidän reaktioidensa tulisi opettaa meille kirjoitusten väärin tulkitsemisen vaaroista?**

`Matt. 16:21–23`

`Matt. 17:22, 23; Mark. 9:30–32; Luuk. 9:44, 45`

`Luuk. 18:31–34`

Jeesus syntyi kuollakseen; hän eli kuollakseen. Jokainen askel vei häntä lähemmäksi hänen Golgatan ristillä antamaansa suurta sovitusuhria. Täysin tietoisena tehtävästään hän ei sallinut kenenkään eikä minkään harhauttaa häntä siitä. Todellisuudessa ”hänen koko elämänsä oli johdantoa hänen kuolemalleen ristillä” (FE 382.)

Maanpäällisen työnsä viimeisenä vuotena Jeesus puhui opetuslapsilleen yhä selväsanaisemmin lähestyvästä kuolemastaan. Nämä vaikuttivat kykenemättömiltä ja haluttomilta vastaanottamaan Jeesuksen sanojen todellisuutta. Opetuslapset olivat täynnä vääriä käsityksiä Messiaan roolista, ja viimeinen asia, jota he odottivat, oli että Jeesus Messiaana kuolisi. Heidän väärä teologiansa aiheutti heille tarpeetonta tuskaa ja kärsimystä.

Jeesus oli sanonut jo Nikodemokselle: ”Niin kuin Mooses autiomaassa nosti käärmeen korkealle, niin on myös Ihmisen Poika korotettava, jotta jokainen, joka uskoo häneen, saisi iankaikkisen elämän.” (Joh. 3:14, 15.) Ollessaan Filippoksen Kesareassa Jeesus sanoi opetuslapsilleen, että hänen ”oli mentävä Jerusalemiin ja kärsittävä paljon kansan vanhimpien, ylipappien ja lainopettajien käsissä” ja että hänet ”surmattaisiin, mutta kolmantena päivänä hän nousisi kuolleista” (Matt. 16:21). Kulkiessaan Galilean halki (Mark. 9:30–32) ja viimeisellä matkallaan Jerusalemiin (Luuk. 18:31–34) Jeesus puhui jälleen opetuslapsilleen kuolemastaan ja ylösnousemuksestaan. Koska tämä ei kuitenkaan ollut asia, jota he olisivat halunneet kuulla, he eivät kuunnelleet. Kuinka helposti me sorrummekaan samaan.

`Ihmisillä oli vääriä käsityksiä Messiaan ensimmäisestä tulemisesta. Millaisia vääriä käsityksiä tänä päivänä on vallalla koskien Jeesuksen toista tulemista?`