---
title:  ”se On Täytetty”
date:  01/11/2022
---

`Lue Joh. 19:1–30. Mikä on keskeinen sanoma Jeesuksen sanoissa ”Se on täytetty”?`

Syvässä tuskassa Jeesus kamppaili pimeyden voimia vastaan. Hitaasti hän kulki läpi Getsemanen puutarhan, läpi epäoikeudenmukaisten oikeudenkäyntien ja Golgatan kummulle. Pahat enkelit yrittivät kukistaa hänet. Häntä pilkattiin: ”Muita hän kyllä on auttanut, mutta itseään hän ei pysty auttamaan. Onhan hän Israelin kuningas, tulkoon nyt ristiltä alas! Silloin me uskomme häneen.” (Matt. 27:42.)

Kristus olisi voinut tulla alas ristiltä ja pelastaa itsensä, mutta hän ei halunnut. Hänen ehdoton rakkautensa ihmiskuntaa – myös hänen pilkkaajiaan – kohtaan, ei sallinut hänen luovuttaa. Itse asiassa ”pilkkaajat kuuluivat myös niihin, joiden pelastamiseksi hän kuoli; hän ei voinut tulla alas ristiltä pelastaakseen itseään, koska häntä eivät pidätelleet ristillä vain naulat, vaan hänen oma tahtonsa pelastaa heidät”. – Alfred Plummer, An Exegetical Commentary on the Gospel According to S. Matthew (London: Elliot Stock, 1910), s. 397.

Kärsimyksessään Jeesus kukisti Paholaisen valtakunnan, vaikka Paholainen oli se, joka oli vehkeillyt ristille johtavat tapahtumat, myös Juudaksen petoksen (Joh. 6:70; Joh. 13:2, 27). ”Jotenkin – tavalla, jota evankelista ei yritä selittää – Jeesuksen kuolema on sekä Paholaisen teko että teko, jossa Jeesus saa voiton Paholaisesta.” – George E. Ladd, A Theology of the New Testament, uusittu laitos (Cambridge, UK; Lutterworth Press, 1994), s. 192.

Huutaessaan ristiltä: ”Se on täytetty” (Joh. 19:30) Kristus tarkoitti paitsi sitä, että hänen tuskansa oli tullut päätökseen, myös erityisesti sitä, että hän oli voittanut suuren kosmis-historiallisen taistelun Paholaista ja hänen voimiaan vastaan. ”Koko taivas riemuitsi Vapahtajan voitosta. Saatana oli lyöty ja hän tiesi menettäneensä valtansa.” (5AO 313.)

Tässä ilmenee käsittämätön vastakohtaisuus: Jumalan Pojan täydellisessä nöyryyttämisessä hän saavutti suurimman ja kunniakkaimman voiton meitä ja kaikkeutta varten.

`Miten pahaa synti onkaan, koska sen sovittamiseen tarvittiin Kristuksen kuolema. Kuinka hyödyttömiä omat tekomme ovat minkäänlaisen ansion saavuttamiseksi Jumalan edessä? Mitä voisimmekaan lisätä siihen, mitä Kristus on jo tehnyt puolestamme?`