---
title:  Ruumis Temppelinä
date:  12/12/2022
---

Dualistinen teoria kuolevaisesta ruumiista, jossa asuu kuolematon sielu, on synnyttänyt monenlaisia teorioita ihmisruumiista. Muinaisille kreikkalaisfilosofeille ihmisruumis oli sielun vankila, josta se vapautui kuolemassa. Tämän pakanallisen käsityksen kaikuina monet kristityt nykyäänkin uskovat, että ruumis on kuolemattoman sielun väliaikainen asunto, johon sielu jälleen yhtyy ylösnousemuksessa. Panteistit sitä vastoin pitävät ihmisruumista jumalallisena; he uskovat, että Jumala ja universumi ovat yhtä. Heille kaikki on Jumalaa ja ihmisruumis on osa yhtä ja samaa yhtenäistä ja universaalia jumalallista ainesta. Ristiriitaiset teoriat aiheesta ympäröivät meitä, ja siksi meidän on pitäydyttävä lujasti siinä, mitä Raamattu opettaa ihmisluonnosta.

`Lue 1. Kor. 6:19, 20 ja 1. Kor. 10:31. Miten ymmärrys siitä, että ruumiimme on Jumalan ja Pyhän Hengen temppeli, voi vaikuttaa myönteisesti elämäntapaamme?`

Sekä Aadam että Eeva luotiin Jumalan kuvan kaltaisiksi         (1. Moos. 1:26, 27), mikä näkyi paitsi heidän luonteessaan myös heidän fyysisessä olemuksessaan. Koska kuva tahraantui, jopa peittyi, synnin tähden, lunastustyön tehtävänä on ennallistaa ihmiset (myös fyysisesti) heidän alkuperäiseen tilaansa – niin pitkälle kuin se on mahdollista olennoille, joilta osallisuus elämän puuhun on estetty.

Ennallistaminen on koko elämän kestävä prosessi, joka tulee valmiiksi vasta Kristuksen toisessa tulemisessa, kun katoavasta tulee katoamatonta ja kuolevaisesta kuolematonta (1. Kor. 15:53, 54).

Johannes kirjoitti ystävälleen Gaiukselle: ”Rakas ystävä, toivon, että sinulle kuuluu joka suhteessa hyvää ja että olet terve; sisäisestihän sinulle kuuluu hyvää.” (3. Joh. 1:2.)

Jos tajuamme, että ihminen on jakamaton kokonaisuus, ja että uskonto kattaa kaikki elämän osa-alueet, silloin meidän tulisi pitää fyysisestä terveydestämme huolehtimista myös uskonnollisena velvollisuutena. Seuraavan periaatteen tulisi ohjata meitä: ”Syöttepä siis tai juotte tai teettepä mitä tahansa, tehkää kaikki Jumalan kunniaksi.” (1. Kor. 10:31.) Elämme kuitenkin maailmassa, jossa hyvät ihmiset voivat tehdä parhaansa ja silti joutua kärsimään synnin seurauksista. Meidän tulisi siis luottaa Jumalaan, tehdä parhaamme ja jättää tulokset Jumalan käsiin.