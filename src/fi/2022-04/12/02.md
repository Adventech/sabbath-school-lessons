---
title:  Jeesuksen Malli
date:  11/12/2022
---

`Lue Luuk. 2:52. Mitkä neljä Jeesuksen kasvun ulottuvuutta on mainittu jakeessa?`

Jeesus oli täydellinen ihminen, ja hänen kasvunsa sisälsi kaikki ihmisenä olon perusulottuvuudet. Luuk. 2:52 mukaan ”Jeesukselle karttui ikää [fyysisyys] ja viisautta [henkisyys]; Jumalan ja ihmisten suosio seurasi häntä [hengellisyys ja s­o­siaalisuus].” ”Hän oli mieleltään toimelias ja asioihin perehtyvä, ja hän oli ajattelevampi ja viisaampi kuin ikäisensä. Kuitenkin hänen luonteensa oli kauniin sopusuhtainen. Sielun ja ruumiin kyvyt kehittyivät vähitellen lapsuusiän lakien mukaan.

Jo lapsena ilmeni Jeesuksen luonteen erikoinen rakastettavuus. Hänen kätensä olivat aina valmiit palvelemaan toisia. Mikään ei saanut häntä menettämään kärsivällisyyttään, eikä hän totuudenrakkaudessaan koskaan tinkinyt rehellisyydestä. Periaatteissaan hän pysyi lujana kuin kallio, ja hänen elämässään ilmeni epäitsekkään kohteliaisuuden sulous.” (4AO 48.)

`Lue Matt. 4:23. Miten voimme tänä päivänä tehokkaasti jatkaa Jeesuksen kolmialaista työtä opettaa, julistaa ja parantaa?`

Jos tajuamme, että ihminen on kokonainen ja jakamaton persoona, silloin emme voi rajoittaa uskontoamme vain hengellisiin asioihin. Totuus kattaa koko meidän olemuksemme, koko meidän elinaikamme, ja se pitää sisällään kaikki elämämme ulottuvuudet. Fyysiset ja hengelliset puolemme ovat niin vahvasti toisiinsa kietoutuneita, ettei niitä voida erottaa toisistaan. Vaikka me langenneina olentoina emme tule koskaan olemaan sen kuvan vertaisia, jollaiseksi Jeesus kuvailtiin yllä, meidän tulee Jumalan armossa jäljitellä hänen malliaan, koska ”lunastustyön tehtävänä tuli olemaan Luojan kuvan uudistaminen ihmisessä, hänen palauttamisensa siihen täydellisyyteen, johon hänet luotiin, ruumiin, mielen ja sielun kehityksen edistäminen, jotta ihmisen luomisessa ilmennyt jumalallinen suunnitelma voisi toteutua.” (EK 16.) Kaikkea tätä Jumala pyrkii tekemään kansassaan osana sitä prosessia, jossa hän valmistaa heitä Kristuksen toiseen tulemiseen.