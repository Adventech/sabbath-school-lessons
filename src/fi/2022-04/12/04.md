---
title:  Kristuksen Mieli
date:  13/12/2022
---

Jotkut uskovat, että muuttamalla ympäristöä ihminen voi muuttua. Ehdottomasti tulisikin välttää paikkoja ja tilanteita, jotka altistavat meitä kiusauksille (Ps. 1:1; Sananl. 5:1–8). Ongelmamme kiusauksen ja synnin kanssa voidaan kuitenkin ratkaista ainoastaan meidän oman sydämemme (mielemme) muuttumisella. Kristus oli asian ytimessä sanoessaan: ”Juuri ihmisen sisältä, sydämestä, lähtevät pahat ajatukset, ja niiden mukana siveettömyys, varkaudet, murhat, aviorikokset, ahneus, häijyys, vilppi, irstaus, pahansuopuus, herjaus, ylpeys ja uhmamieli.” (Mark. 7:21, 22.) Meidän mielemme on siis muututtava, jotta käytöksemme voisi muuttua.

`Lue seuraavat tekstit: 1. Kor. 2:16; Ps. 24:3, 4; Room. 12:2; Fil. 4:8 ja Kol. 3:2. Mitä tarkoittaa, että jollakin on ”Kristuksen mieli”?`

Herra oli luvannut panevansa uudessa liitossa lakinsa kansansa mieliin ja kirjoittavansa sen heidän sydämiinsä (Jer. 31:31–33; vrt. Hepr. 8:8–10; Hepr. 10:16). Vuorisaarnassaan Kristus laajensi ja syvensi Jumalan käskyjen merkitystä koskemaan myös ajatuksia ja aikeita (Matt. 5:17–48). Voimme siis saada voiton kiusauksista vain Jumalan muuttavan armon avulla. Ja mitä ajatuksiin ja aikeisiin tulee, meidän tulee tarrautua tähän samaan armon lupaukseen, jotta voimme katkaista syntiset ajatuksemme.

Tässä elämässä emme voi kuitenkaan saavuttaa täyttä synnittömyyttä, olimmepa kuinka uskollisia tahansa. Jos me kuitenkin olemme Kristuksessa, me olemme täysin hänen vanhurskautensa suojissa. Vaikka emme vielä ole täydellisiä, meidät katsotaan jo täydellisiksi hänessä (Fil. 3:12–15). ”Kun me olemme Kristuksen yhteydessä, meillä on Kristuksen mieli. Puhtaus ja rakkaus loistavat luonteestamme, ja sävyisyys ja totuus hallitsevat elämäämme. Jo pelkkä kasvojemme yleisilme muuttuu. Kun Kristus elää sielussa, ihmisen muuttunut ulkoinen olemus alkaa todistaa sisällä vallitsevasta rauhasta ja ilosta.” (1SM 337.)

Vain päivittäisellä antautumisella, itselleen kuolemisella ja päättäväisellä uskossa tapahtuvalla ponnistuksella olla kuuliainen Jeesukselle voimme saavuttaa tällaisen muutoksen elämässämme.

`Kuvittele, millaista elomme olisi, jos voisimme pysäyttää jopa synnilliset ajatukset? Mikä muuttuisi?`