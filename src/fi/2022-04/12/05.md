---
title:  Hengen Johdatus
date:  14/12/2022
---

Pyhä Henki on Jumalan voimallinen vaikuttaja, joka vuodattaa Jumalan rakkautta sydämiimme (Room. 5:5), johtaa meidät todelliseen pelastavaan kokemukseen (Joh. 16:7–11), ohjaa meidät koko totuuteen (Joh. 16:13) ja voimaannuttaa meidät täyttämään evankelioimistehtävämme (Ap. t. 1:8). Koska Pyhä Henki vastustaa Paholaisen turmelevaa työtä, ei ihme, että Paholainen yrittää kaikin keinoin vääristää ymmärrystämme Pyhän Hengen luonteesta ja tehtävästä. Jotkut eivät usko Pyhän Hengen olevan erillinen persoona, toiset korostavat Hengen lahjoja Hengen muuttavan voiman kustannuksella.

`Lue Ap. t. 8:4–24. Simon, Samarian noita, halusi saada Pyhän Hengen lahjat ilman, että Henki olisi saanut muuttaa häntä. Miten sama asenne näkyy yhä meidän päivinämme?`

Jumalan lapset ovat niitä, joita Pyhä Henki ohjaa (Room. 8:14) kaikkeen Jumalan sanan totuuteen (Joh. 16:13; Joh. 17:17). Jeesus antoi selväsanaisen varoituksen: ”Ei jokainen, joka sanoo minulle: ’Herra, Herra’, pääse taivasten valtakuntaan. Sinne pääsee se, joka tekee taivaallisen Isäni tahdon. Monet sanovat minulle sinä päivänä: ’Herra, Herra! Sinun nimessäsihän me profetoimme, sinun nimessäsi me karkotimme pahoja henkiä ja sinun nimessäsi teimme monia voimatekoja.’ Mutta silloin he saavat minulta vastauksen: ’En tunne teitä. Menkää pois minun luotani, vääryydentekijät!’” (Matt. 7:21–23.) Pyhä Henki ei koskaan ohjaa ketään pois Jumalan sanasta — jonka innoittaja hän itse on ollut — vaan päinvastoin hän johtaa meitä aina ojentautumaan tuon sanan mukaan.

Sama Henki, joka ohjaa meitä kaikkeen totuuteen, antaa meille myös voiman johtaa toisia samaan ihanaan totuuteen (Matt. 28:18–20; Ap. t. 1:8). Täyttäessämme pyhää tehtäväämme saamme hänen erityistä apuaan. Niinpä meidän on aamu toisensa jälkeen polvistuttava Herran eteen ja uudistettava lupauksemme vihkiytyä hänelle. Jos teemme näin, hän antaa meille Henkensä läsnäolon ja uudistavan, pyhittävän voimansa.

Meidän on oltava avoimia hänen johdolleen valitsemalla joka päivä tietoisesti tehdä oikein ja välttää vääryyttä. Vain pyrkimällä Jumalan voimassa elämään oikein, voimme olla avoimia vastaanottamaan luvatun Pyhän Hengen voiman.