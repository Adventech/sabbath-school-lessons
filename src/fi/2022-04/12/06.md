---
title:  Valmiina Hänen Ilmestymiseensä
date:  15/12/2022
---

Elämme hektisessä maailmassa, jossa on liikaa keinotekoisia tarpeita ja huomiotamme vangitsevia häiriötekijöitä. Jos emme ole tarkkoja, nämä voivat viedä kaiken aikamme ja vääristää prioriteettejamme. Eikä tämä ole vain globalisoituneen kybermaailmamme sivutuote, vaan kristityt kautta aikojen ovat tavalla tai toisella joutuneet olemaan varuillaan Paholaisen yrittäessä harhauttaa heidät siitä, millä on todellista merkitystä.

Kukapa, jos ei ole varovainen, ei ole vaarassa siirtää katsettaan pois Herrasta ja alkaa ajatella maallisia, lihallisia asioita, jotka eivät loppujen lopuksi voi tyydyttää meitä, vaan voivat johtaa meidän hengelliseen tuhoomme?

`Lue 2. Piet. 3:14 ja 1. Joh. 3:1–3. Mikä ero on mielestäsi siinä, että ihminen valmistautuu tai on valmiina Kristuksen toiseen tulemiseen?`

Ajatus jatkuvasta valmistautumisesta Jeesuksen toiseen tulemiseen saattaa muuttua tekosyyksi viivyttelylle. Ihminen alkaa ottaa rennosti olettaen kelvottoman palvelijan tavoin, että ”Herrani ei tule vielä pitkään aikaan” (Matt. 24:48).

`Lue Ps. 95:7, 8; Hepr. 3:7, 8, 15 ja Hepr. 4:7. Mitä jakeet puhuvat siitä, että meidän tulisi olla valmiita juuri nyt?`

Raamatullisesta näkökulmasta pelastuksen hetki on aina ”tänään”, ei koskaan huomenna (ks. Ps. 95:7, 8; Hepr. 3:7, 8, 15; Hepr. 4:7). Ellei mitään suurta kääntymystä tapahdu, me jatkamme sellaisina kuin olemme juuri tällä hetkellä. Aika itsessään ei käännytä kääntymättömiä. Pikemminkin ellei ihminen kasva armossa ja jatka eteenpäin uskossa, hänellä on taipumus langeta pois, kovettaa sydäntään, muuttua skeptiseksi, kyyniseksi ja jopa epäuskoiseksi.

Voisimme oikeastaan sanoa, että jokainen elämämme päivä on kuin koko elämämme pienoiskoossa. Jumalan armossa meidän tulisi suunnitella tulevaisuutta, mutta elää joka päivä valmiina Jeesuksen tulolle – varsinkin kun tässä epävarmassa maailmassa jokainen päivä voi olla meille se viimeinen.

`Miten voit tänä päivänä olla valmiina Jeesuksen tulolle?`