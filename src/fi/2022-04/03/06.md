---
title:  Esi-Isien Luona Lepääminen
date:  13/10/2022
---

`Lue 1. Moos. 25:8; 2. Sam. 7:12; 1. Kun. 2:10 ja 1. Kun. 22:40. Miten jakeet lisäävät ymmärrystäsi kuolemasta?`

Vanha testamentti ilmaisee eri tavoin ajatuksia kuolemasta ja hautaamisesta. ”Tulla kootuksi omiensa joukkoon” on yksi tapa ilmaista kuoleman käsitettä. Abrahamista sanotaan, että hän kuoli ”elämästä kyllänsä saaneena, ja hänet otettiin isiensä luo” (1. Moos. 25:8). Myös Aaron ja Mooses otettiin isiensä luo (5. Moos. 32:50).

`Mitä se, että sekä hyvät että pahat kuninkaat menivät kuollessaan samaan paikkaan, opettaa kuoleman luonteesta? 2. Kun. 24:6; 2. Aik. 32:33.`

Toinen tapa kuvailla kuolemaa on todeta, että joku siirtyy ”lepäämään esi-isiensä luo”. Kuningas Daavidin kuolemasta todetaan, että hän ”meni lepoon isiensä luo, ja hänet haudattiin Daavidin kaupunkiin” (1. Kun. 2:10). Samaa ilmaisua käytetään useista muista heprealaiskuninkaista – niin Jumalalle uskollisista kuin uskottomistakin.

Esi-isien luona lepäämisen ajatuksesta voimme tunnistaa kolme merkityksellistä seikkaa: 1) Tajuamme, että jokaiselle koittaa aika, jolloin meidän pitää levätä töistämme ja kärsimyksistämme. 2) Emme ole ensimmäisiä emmekä ainoita, joiden pitää seurata tuota ei-toivottua polkua. Esi-isämme ovat kulkeneet sitä ennen meitä. 3) Kun meidät haudataan heidän lähelleen, emme ole yksin, vaan pysymme yhdessä jopa tiedottoman kuolemamme ajan. Modernien yksilökeskeisten kulttuurien on vaikea ymmärtää tätä, mutta ajatus oli merkityksellinen muinaisina aikoina.

Kristuksessa kuolleet voidaan haudata lähelle heidän rakkaitaan, mutta silti kuolleet eivät kommunikoi keskenään. He pysyvät tiedottomassa tilassa siihen päivään asti, jolloin heidät herätetään syvästä unestaan kohtaamaan rakkaansa, jotka kuolivat uskossa Kristukseen.

`Kuvittele, millaista olisi, jos kuolleet katselisivat elossa olevien rakkaidensa kärsivän. Miksi siten ajatus siitä, että kuolleet nukkuvat, voi olla lohdullinen eloon jääneille?`