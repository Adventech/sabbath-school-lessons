---
title:  ”se Sielu, Joka Syntiä Tekee – Sen On Kuoltava.”
date:  10/10/2022
---

`Lue Hes. 18:4, 20 (VKR) ja Matt. 10:28. Miten jakeet auttavat meitä ymmärtämään ihmissielun käsitettä?`

Elämä synnin maailmassa on haurasta ja ohikiitävää (Jes. 40:1–8). Mikään synnin saastuttama ei voi olla luonteeltaan ikuista. ”Yhden ainoan ihmisen teko toi maailmaan synnin ja synnin mukana kuoleman. Näin on kuolema saavuttanut kaikki ihmiset, koska kaikki ovat tehneet syntiä.” (Room. 5:12.) Kuolema on luonnollinen seuraus synnistä, joka vaikuttaa kaikkeen elämään täällä.

Asiaan liittyy kaksi tärkeää raamatullista käsitettä: 1) Se­kä ihmiset että eläimet kuolevat. ”Sillä ihmisten ja eläinten kohtalo on yhtäläinen: samalla tavoin kuolevat molemmat, yhtäläinen henki on kaikilla. Ihmisillä ei ole etusijaa eläimiin nähden – –. Kaikki menee samaan paikkaan: kaikki on tullut tomusta ja kaikki palaa tomuun.” (Saarn. 3:19, 20.) 2) Ihmisen fyysinen kuolema tarkoittaa, että hänen olemassaolonsa elävänä sieluna lakkaa. Jumala oli varoittanut Aadamia ja Eevaa, että jos he tekisivät syntiä syömällä hyvän- ja pahantiedon puusta, he kuolisivat (1. Moos. 2:16, 17).

Herra vahvisti varoituksen Hes. 18:4, 20 (VKR): ”Se sielu, joka syntiä tekee – sen on kuoltava.” Tästä voidaan tehdä kaksi tärkeää päätelmää: 1) Koska kaikki ihmiset ovat synnintekijöitä, olemme kaikki mukana vääjäämättömässä ikääntymis- ja kuolemisprosessissa (Room. 3:9–18, 23). 2) Raamatun tarjoama sielun käsite vie pohjan siltä suositulta käsitykseltä, että sielu olisi luontaisesti kuolematon. Jos sielu olisi kuolematon ja jatkaisi elämää toisessa ulottuvuudessa kuoleman jälkeen, silloinhan me emme sittenkään kuolisi, eikö vain?

Raamatullinen ratkaisu kuoleman ongelmaan ei ole ruumiittoman sielun muutto joko paratiisiin, kiirastuleen tai helvettiin. Ratkaisu on siinä, että Kristuksessa kuolleet pääsevät osallisiksi lopullisesta ylösnousemuksesta. Kuten Jeesus sanoo: ”Minun Isäni tahtoo, että jokaisella, joka näkee Pojan ja uskoo häneen, on ikuinen elämä. Viimeisenä päivänä minä herätän hänet.” (Joh. 6:40.)

`Miksi varmuus Kristuksen toisesta tulemisesta, jonka hänen ensimmäinen tulemisensa tekee varmaksi, (sillä mitä hyötyä ensimmäisestä tulemisesta olisi ilman toista), on niin ratkaisevan tärkeä kaikille, jotka uskovat? Olisiko meillä toivoa ilman Kristuksen paluuta?`