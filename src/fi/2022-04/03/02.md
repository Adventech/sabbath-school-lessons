---
title:  ”elävä Olento”
date:  09/10/2022
---

`Lue 1. Moos. 1:24–27 ja 1. Moos. 2:7, 19. Mitä yhtäläisyyksiä ja eroja on siinä, miten Jumala loi eläimet ja miten ihmiset? Mitä 1. Moos. 2:7 kertoo ihmisluonnosta?`

Kuudentena luomisviikon päivänä Jumala kutsui eloon maaeläimet ja ensimmäiset ihmiset, ensimmäisen pariskunnan (1. Moos. 1:24–27). Jumala ”muovasi maasta kaikki villieläimet ja kaikki taivaan linnut” (1. Moos. 2:19). Hän myös ”muovasi maan tomusta ihmisen” (1. Moos. 2:7).

Vaikka sekä eläimet että ihminen muovattiin maasta, ihmisen muovaaminen erosi eläinten muovaamisesta kahdella tavalla. Ensinnäkin Jumala muotoili ihmisen fyysisesti ja sitten hän ”puhalsi hänen sieraimiinsa elämän henkäyksen. Näin ihmisestä tuli elävä olento” (1. Moos. 2:7). Ihminen oli fyysinen kokonaisuus ennen kuin hänestä tuli elävä olento. Toiseksi Jumala teki ihmisestä sekä miehen että naisen aivan Jumalan oman kuvan mukaisesti (1. Moos. 1:26, 27).

1. Moos. 2:7 selittää, että Aadamin fyysisen ruumiin täyttäminen ”elämän henkäyksellä” teki hänestä ”elävän olennon” tai kirjaimellisesti ”elävän sielun” (VKR). Kenelläkään meistä ei siis ole sielua, joka olisi olemassa ilman ruumista. Pikemminkin jokainen meistä on elävä olento tai elävä sielu. Väite siitä, että sielu olisi tietoinen kokonaisuus, joka olisi olemassa irrallaan ruumiista, on pakanallinen, ei raamatullinen ajatus. Ihmisluonnon todellinen ymmärtäminen estää meitä hyväksymästä suosittua käsitystä aineettomasta sielusta ja tuon käsityksen mukana tulevia muita vaarallisia valheita.

Ei ole olemassa tietoista, ihmisruumiin kokonaisuudesta erotettua, erillistä sielua. Jumala loi meidät kunnioitusta herättävällä ja ihmeellisellä tavalla, eikä meidän pidä spekuloida sen yli, mitä Raamatussa asiasta oikeasti paljastetaan. Elämä itsessään on suuri mysteeri (tieteentekijät eivät ole vieläkään löytäneet yksimielisyyttä siitä, mitä tarkoittaa, että joku on elossa), ja vielä salaperäisempää on tietoisuuden luonne. Miten reilun kilon painoiset aivot, jotka ovat hermokudosta (soluja ja kemikaaleja), voivat pitää sisällään aineettomia asioita, kuten ajatuksia ja tunteita? Aihetta tutkineet myöntävät, ettemme todellisuudessa tiedä.

`Miksi meidän tulisi iloita paitsi elämän lahjasta myös ikuisen elämän lahjasta, joka on vielä suurempi ihme?`