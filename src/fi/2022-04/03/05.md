---
title:  ”kuolleet Eivät Tiedä Mitään”
date:  12/10/2022
---

`Lue Job 3:11–13; Ps. 115:17; Ps. 146:4 ja Saarn. 9:5, 10. Mitä voimme oppia näistä raamatunpaikoista ihmisen tilasta hänen kuollessaan?`

Jotkut Raamatun kommentaattorit väittävät, että yllä mainittuja runollisella kielellä kirjoitettuja raamatunpaikkoja ei voida käyttää ihmisen kuoleman jälkeisen tilan määrittelyyn. Runous voi tosiaan olla monimerkityksistä, ja se voidaan helposti ymmärtää väärin, mutta ei näiden jakeiden kohdalla. Niiden kieli on selvää ja käsitteet sopusoinnussa muun Vanhan testamentin aihetta käsittelevän opetuksen kanssa.

Job valittaa sitä, että on koskaan syntynytkään, sillä hänen kärsimyksensä ovat niin suuret (niinhän mekin saatamme ajatella omissa kärsimyksissämme). Job ymmärtää, että jos hän olisi kuollut jo syntyessään, hän olisi kuin nukkuva, joka lepäisi haudassaan hiljaa ja rauhassa (Job 3:11, 13).

Ps. 115 määrittelee paikan, jossa kuolleita säilytetään, hiljaisuuden paikaksi, koska ”[e]ivät kuolleet ylistä Herraa”   (Ps. 115:17). Tämäkään ei kuulosta siltä kuin kuolleet, uskolliset (ja kiitolliset) kuolleet, olisivat taivaassa ylistämässä Jumalaa.

Psalmin 146 mukaan ihmisen henkiset toiminnot lakkaavat kuolemassa: ”Hänen henkensä lähtee, hän tulee jälleen maaksi, ja sinä päivänä kaikki hänen hankkeensa raukeavat.” (Ps. 146:4.) Tämä on täydellinen raamatullinen kuvaus siitä, mitä kuollessa tapahtuu.

Saarnaaja lisää, että ”kuolleet eivät tiedä mitään” ja että haudassa ”ei ole tekoja, ei ajatuksia, ei tietoa, ei viisautta” (Saarn. 9:5, 10). Nämä lausunnot vahvistavat raamatullisen opetuksen siitä, että kuolleet ovat tiedottomassa tilassa.

Raamatun opetuksen kuolleiden tiedottomuudesta ei tulisi aiheuttaa minkäänlaista paniikkia kristittyjen keskuudessa. Ensinnäkään ei ole olemassa ikuista helvetin tulta eikä väliaikaista kiirastulta, joka odottaisi niitä, jotka kuolevat ilman pelastusta. Toiseksi Kristuksessa kuolleita odottaa ihana palkinto. Ei siis ihme, että ”[u]skovalle kuolema on vain lyhyt tuokio. – – Kristitylle kuolema on vain uni, hiljainen ja pimeä hetki. Elämä on kätkettynä Kristuksen kanssa Jumalassa, ja ’kun Kristus, meidän elämämme, ilmestyy, silloin tekin hänen kanssaan ilmestytte kirkkaudessa’ (Joh. 8:51, 52; Kol. 3: 4).” (5AO 338.)