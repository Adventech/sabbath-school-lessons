---
title:  ”henki Palaa Jumalan Luo”
date:  11/10/2022
---

`Lue 1. Moos. 2:7 (VKR) ja Saarn. 12:1–7. Millaisen vastakohtaisuuden näet raamatunpaikkojen välillä? Miten nämä tekstit auttavat meitä ymmärtämään paremmin ihmisen tilaa hänen kuollessaan? Vrt. 1. Moos. 7:22.`

Raamattu opettaa, että ihminen on sielu (1. Moos. 2:7, VKR), joka lakkaa olemasta, kun ruumis kuolee (Hes. 18:4, 20, VKR).

Entäpä sitten henki? Eikö henki säilytä tietoisuuttaan ruumiin kuoleman jälkeen? Monet kristityt uskovat näin. He perustelevat näkemystään lainaamalla Saarn. 12:7: ”Tomu palaa maahan, josta se on tullut. Henki palaa Jumalan luo, joka on sen antanut.” Tämä ei kuitenkaan tarkoita sitä, että kuolleen henki, joka palaa Jumalan luo, säilyttäisi tietoisuutensa.

Saarn. 12:1–7 kuvailee dramaattisesti ikääntymisprosessia, joka huipentuu kuolemaan. Jae 7 viittaa kuolemaan ­luomisprosessin kumoutumisena, joka mainitaan 1. Moos. 2:7. Luomisviikon kuudentena päivänä ”Jumala muovasi maan tomusta ihmisen ja puhalsi hänen sieraimiinsa elämän henkäyksen. Näin ihmisestä tuli elävä olento.” Nyt Saarnaajan kirja kuitenkin kertoo, että tomu palaa maahan ja henki palaa Jumalan luo, joka on sen antanut (12:7). Elämän henki, jonka Jumala puhalsi Aadamin sieraimiin ja jonka hän on antanut kaikille muillekin ihmisolennoille, palaa Jumalan luo eli lakkaa virtaamasta heihin ja heidän kauttaan.

Meidän tulisi pitää mielessämme, että Saarn. 12:7 kuvailee kaikkien ihmisten kuolemisprosessia eikä siinä tehdä eroa vanhurskaiden ja jumalattomien välillä. Jos kaikkien kuolleiden henget jäisivät elämään tietoisina olentoina Jumalan luokse, niin olisivatko silloin jumalattomienkin henget hänen luonaan? Ajatus ei ole sopusoinnussa Raamatun muun opetuksen kanssa. Koska sekä ihmisillä että eläimillä on sama kuolemisprosessi (Saarn. 3:19, 20), kuolema ei ole muuta kuin sitä, että me lakkaamme olemasta eläviä olentoja. Kuten psalmissa sanotaan: ”Kun käännyt pois, ne hätääntyvät, kun otat niiltä elämän hengen, ne kuolevat ja palaavat maan tomuun.” (Ps. 104:29.)

`Sanomme, että kuolema on vain osa elämää. Miksi tämä on väärin? Kuolema on elämän vastakohta: elämän vihollinen. Mitä suurta toivoa saamme siis seuraavasta jakeesta? ”Vihollisista viimeisenä kukistetaan kuolema.” (1. Kor. 15:26.)`