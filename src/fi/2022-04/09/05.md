---
title:  Vankeudessa Oleville Hengille Saarnaaminen
date:  23/11/2022
---

`Lue 1. Piet. 3:13–20. Miten Kristus saarnasi ”vankeudessa oleville hengille – – Nooan päivinä”? (Ks. myös 1. Moos. 4:10.)`

Sielun kuolemattomuuteen uskovat nostavat joskus esiin sen, että Kristus julisti ”vankeudessa oleville hengille”                      (1. Piet. 3:19) levätessään haudassa. Heidän mielestään Jeesuksen ruumiista irtaantunut henki meni helvettiin ja julisti siellä ennen vedenpaisumusta eläneiden ihmisten ruumiista irtaantuneille sieluille.

Käsitys ei ole raamatullinen, sillä kuolleilla ei ole enää mahdollisuutta pelastua (Hepr. 9:27, 28). Miksi Jeesus saarnaisi niille, joilla ei ole tätä mahdollisuutta?

Teoria on myös ristiriidassa myös sen opetuksen kanssa, että kuolleet pysyvät tiedottomina haudoissaan ylösnousemukseen asti (Job 14:10–12; Ps. 146:4; Saarn. 9:5, 10; 1. Kor. 15:16–18; 1. Tess. 4:13–15).

Jos Jeesus, hänen ruumiinsa ollessa haudassa, kävi henkenä helvetissä ja saarnasi siellä ennen vedenpaisumusta eläneille jumalattomille, miksi vain nämä saivat kuulla saarnan? Eikö muita kadotettuja palanut helvetissä heidän kanssaan?

On myös järjetöntä ehdottaa, että Kristus saarnasi langenneille enkeleille, jotka olivat tottelemattomia Nooan päivinä. ”Vankeudessa olevien henkien” kuvaillaan olleen tottelemattomia muinoin (1. Piet. 3:19, 20). Raamattu kuitenkin puhuu siitä, miten pahat enkelit ovat tottelemattomia edelleen (Ef. 6:12; 1. Piet. 5:8). Lisäksi langenneita enkeleitä pidetään ”pimeydessä ikuisissa kahleissa suurta tuomion päivää varten” (Juud. 6), ilman mahdollisuutta pelastua.

Huomaa, että kohdan 1. Piet. 3:19 ”vankeudessa olevat henget” samastetaan jakeessa 20 mainittuihin tottelemattomiin Nooan aikalaisiin. Termiä ”henki” (kreik. pneuma) käytetään tässä ja muissa Uuden testamentin jakeissa (1. Kor. 16:18, VKR; Gal. 6:18, VKR) viittamaan eläviin ihmisiin, jotka voivat kuulla ja ottaa vastaan pelastuskutsun. Ilmaisu ”vankeudessa oleva” viittaa synnin vankilaan, jossa uudistumaton ihminen on (Room. 6; Room. 7:7–25).

Kristus saarnasi katumattomille Nooan aikalaisille Nooan kautta (Hepr. 11:7), josta tuli vanhurskauden julistaja aikalaisilleen (2. Piet. 2:5). Pietarin jakeet kirjoitettiin asiayhteydessä, jossa käsiteltiin uskollisuutta; ne eivät olleet kommentti kuolleiden tilasta.