---
title:  Sielut Alttarin Alla
date:  24/11/2022
---

`Lue Ilm. 6:9–11. Miten kuolleiden marttyyrien sielut voivat huutaa alttarin alla?`

Viidennen apokalyptisen sinetin avaaminen paljastaa erikoisen näyn. Marttyyrien sielut nähtiin kuvainnollisesti ”alttarin alla” vaatimassa Jumalalta kostoa (Ilm. 6:9–11). Jotkut raamatunselittäjät ajattelevat alttarin olevan suitsutusalttari, joka on mainittu seitsemännen sinetin kohdalla (Ilm. 8:1–6), mutta Ilm. 6:9–11 viittaus vereen (suitsukkeen sijaan) saa meidät näkemään tässä pikemminkin viittauksen polttouhrialttariin, jolle uhrien veri kaadettiin (3. Moos. 4:18, 30, 34). Kuten uhrien veri pirskoteltiin alttarin ympärille, samoin marttyyrien veri oli symbolisesti kaadettu Jumalan alttarille silloin, kun marttyyrit menettivät henkensä olemalla uskollisia Jumalan käskyille ja Jeesuksen todistukselle (Ilm. 6:9; ks. myös Ilm. 12:17; Ilm. 14:12).

”Sielut” alttarin alla ovat myös symbolisia. Jos ne otettaisiin kirjaimellisesti, päätyisimme johtopäätökseen, että marttyyrit eivät ole onnellisia taivaassa, sillä he huutavat yhä kostoa. Tämä tuskin kuulostaa siltä kuin he nauttisivat pelastuspalkinnostaan. Kostonhalu voi tehdä elämästä onnetonta. Ajattele mitä se tekisi, jos kokisit sitä lähes loputtomasti!

Johannekselle ei näytetty näkymää taivaasta sellaisena kuin se todellisuudessa on. ”Ei siellä ole valkoista, punaista, mustaa eikä harmaata hevosta selässä istuvine sotureineen. Ei Jeesus esiinny lampaana, jolla on vuotava haava. Neljä petoa ei edusta oikeita siivellisiä olentoja. – – Samalla tavoin ei taivaan alttarin alla makaa mitään ’sieluja’. Koko näky oli kuvauksellinen ja symbolinen esitys.” (7BC 778.)

Baptistiteologi George E. Ladd kuulostaa ihan adventistilta kirjoittaessaan: ”Tässä tapauksessa [Ilm. 6:9–11] alttari on selvästi uhrialttari, jonka päälle kaadettiin uhriverta. Se, että Johannes näki marttyyrien sielut alttarin alla, ei liity kuolleiden tilaan tai marttyyrien sen hetkiseen tilaan; kyseessä on vain elävä tapa kuvata sitä, että kyseiset ihmiset olivat kokeneet marttyyrikuoleman Jumalansa nimen tähden.” – A Commentary on the Revelation of John (Grand Rapids, MI: Eerdmans, 1972), s. 103.

`Kukapa epäoikeudenmukaisuuden uhreiksi joutuneista ei olisi halunnut oikeutta? Miksi meidän pitää uskossa luottaa siihen, että lopulta oikeus toteutuu?`