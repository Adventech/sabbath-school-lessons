---
title:  Rikas Mies Ja Lasarus
date:  20/11/2022
---

`Lue Luuk. 16:19–31. Miksi kertomus ei ole kirjaimellinen kuvaus kuoleman jälkeisestä elämästä?`

Joidenkin mielestä teksti tulisi tulkita kirjaimellisena kuvauksena kuolleiden tilasta, mutta se johtaisi useisiin ei-raamatullisiin johtopäätöksiin ja olisi ristiriidassa monien muiden tekstien kanssa.

Ensinnäkin pitäisi myöntää, että taivas ja helvetti ovat niin lähellä toisiaan, että niiden asukkaat pystyisivät keskustelemaan keskenään (Luuk. 16:23–31). Samoin tulisi olettaa, että kuoleman jälkeen ruumiin maatessa haudassaan ihmisellä olisi jokin tietoinen sielu, jolla olisi silmät, sormi ja kieli, joka jopa tuntisi janoa (Luuk. 16:23, 24).

Jos teksti olisi kuvaus ihmisen tilasta tämän kuollessa, silloin taivas ei olisi ilon ja autuuden paikka, koska pelastetut voisivat läheltä tarkkailla kadotettujen rakkaittensa loputonta kärsimystä (Luuk. 16:23–31). Miten äiti voisi olla taivaassa onnellinen katsellessaan rakastamansa lapsen herkeämätöntä kärsimystä helvetissä? Jos asia olisi näin, olisi mahdotonta, että Jumalan lupaus murheen, valituksen ja vaivan poistumisesta voisi toteutua (Ilm. 21:4).

Tällaisten epäjohdonmukaisuuksien takia monet nykyajan raamatuntutkijat pitävät kertomusta vertauksena, jonka jokaista yksityiskohtaa ei tule tulkita kirjaimellisesti. George E. Ladd, vaikkei olekaan adventisti, kuulostaa sellaiselta sanoessaan, että kertomus oli todennäköisesti ”vertaus, joka hyödynsi senaikaista juutalaista ajattelua eikä sen avulla ollut tarkoitus opettaa mitään kuolleiden tilasta”. – G. E. L[add], ”Eschatology”, The New Bible Dictionary, toim. J. D. Douglas (Grand Rapids, MI: Eerdmans, 1962), s. 388.

Vertaus asettaa hienosti pukeutuneen rikkaan miehen ja Lasarus-nimisen kerjäläismiehen vastakkain (Luuk. 16:19, 20). Se opettaa meille, että 1) tämänhetkinen sosiaalinen asema ei ole kriteeri tulevan palkinnon saamiselle, ja että 2) jokaisen ihmisen ikuinen kohtalo päätetään tässä elämässä, eikä sitä voi muuttaa kuoleman jälkeen (Luuk. 16:25, 26).

`”’Jos he eivät kuuntele Moosesta ja profeettoja, ei heitä saada uskomaan, vaikka joku nousisi kuolleista.’” (Luuk. 16:31.) Mikä viesti kätkeytyy näihin Jeesuksen sanoihin? Mitä ne opettavat Raamatun auktoriteetista ja siitä, miten siihen tulisi suhtautua?`