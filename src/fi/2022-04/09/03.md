---
title:  ”tänään – – Kanssani Paratiisissa”
date:  21/11/2022
---

Sielun kuolemattomuutta yritetään usein todistaa tällä jakeella: ”Niin Jeesus sanoi hänelle: ’Totisesti minä sanon sinulle: tänä päivänä pitää sinun oleman minun kanssani paratiisissa.’” (Luuk. 23:43, VKR.) Lähes kaikissa käännöksissä jae on käännetty niin, että siitä saa käsityksen, että samana päivänä, kun Kristus kuoli, hän ja ryöväri olisivat paratiisissa. Se ei ole ihme, koska useimmat kääntäjät uskovat sielun luontaiseen kuolemattomuuteen. Onko tämä kuitenkaan paras käännös tekstille?

`Vertaa Luuk. 23:43, Joh. 20:17 ja Joh. 14:1–3. Miten ryövärille annettu lupaus tulisi ymmärtää niiden sanojen valossa, jotka Jeesus lausui Magdalan Marialle, tai sen lupauksen valossa, jonka hän antoi opetuslapsille?`

Oletus siitä, että Kristus ja ryöväri menivät taivaaseen samana päivänä, on ristiriidassa Jeesuksen ylösnousemuksensa jälkeen Magdalan Marialle lausumien sanojen kanssa. Jeesus vakuutti Marialle, ettei ollut vielä mennyt Isän luo taivaaseen (Joh. 20:17). Virheellinen oletus taivaaseen menosta on ristiriidassa myös Jeesuksen opetuslapsilleen antaman lupauksen kanssa, jossa hän sanoi vievänsä heidät taivaaseen toisen tulemisensa yhteydessä (Joh. 14:1–3).

Kysymys kuuluukin, pitäisikö adverbi ”tänään” (kreik. s¨¥meron) liittää sen jälkeen tulevaan verbiin (”olet oleva”) vai sen edellä olevaan verbiin (”sanoa”). Wilson Paroschin mukaan ”kieliopillisesta näkökulmasta katsottuna” on mahdotonta päätellä oikeaa vaihtoehtoa. ”Luukkaalla on kuitenkin selvä taipumus käyttää tätä adverbia edeltävään verbiin viitaten. Tämä tapahtuu 14 kertaa niissä 20 tapauksessa, kun sana s¨¥meron esiintyy Luukkaan evankeliumissa ja Apostolien teoissa.” – ”The Significance of The Comma: An Analysis of Luke 23:43”, Ministry, kesäkuu 2013, s. 7.

Luonnollisin tapa lukea jae kuuluukin näin: ”Totisesti sanon sinulle tänään: olet oleva kanssani paratiisissa.” Idiomaattinen ilmaisu ”sanon sinulle tänään” korostaa sanojen ”olet oleva kanssani paratiisissa” painoarvoa. Jeesus lupasi ryövärille tuossa hetkessä, että tämä pelastuisi.

`Miten kertomus paljastaa vahvalla tavalla totuuden yksin uskoon perustuvasta pelastuksesta?`