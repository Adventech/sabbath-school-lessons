---
title:  Lähteä Ja Päästä Kristuksen Luo
date:  22/11/2022
---

`Lue Fil. 1:21–24 ja 1. Tess. 4:13–18. Milloin Paavali odotti pääsevänsä ”Kristuksen luo” (Fil. 1:23) ja olevansa ”Herran kanssa” (1. Tess. 4:17)?`

Paavali halusi elää ”Kristuksessa” nyt (2. Kor. 5:17) ja ”Kristuksen kanssa” tämän toisen tulemisen jälkeen (ks. 1. Tess. 4:17). Edes kuolema ei voinut viedä Paavalilta varmuutta siitä, että hän kuului Herralleen. Roomalaiskirjeessä hän to­teaa, ettei kuolema eikä elämä voi erottaa meitä Jumalan rakkaudesta, joka on tullut ilmi Kristuksessa (Room. 8:38, 39). ”Jos elämme, elämme Herran omina, ja jos kuolemme, kuolemme Herran omina. Elämmepä siis tai kuolemme, me kuulumme Herralle.” (Room. 14:8). Tämä varmuus mielessään Paavali puhui siitä, miten Jeesuksessa poisnukkuneet herätetään toisessa tulemisessa vastaanottamaan ikuinen elämä (1. Kor. 15:16–18; 1. Tess. 4:13–18).

Kun Paavali mainitsi halunsa ”lähteä täältä ja päästä Kristuksen luo” (Fil. 1:23), tarkoittiko hän sitä, että kuoleman jälkeen hänen sielunsa irtaantuisi ja menisi Kristuksen luo? Ei suinkaan. Tässä ”Paavali pukee sanoiksi halunsa jättää senhetkinen vaivalloinen olotilansa ja olla yhdessä Kristuksen kanssa. Hän ei kuitenkaan viittaa aikaviiveeseen, joka näiden kahden asian välillä on. Jae ei opeta, että Paavali odottaisi menevänsä taivaaseen kuolemansa hetkellä. Hän teki selväksi, ettei saisi palkintoaan ennen Kristuksen toista tulemista (2. Tim. 4:8). ” – Andrews Study Bible, s. 1555 koskien kohtaa Fil. 1:23.

Paavali sanoo, että seuraava asia, jonka hän tietäisi poismenonsa jälkeen, olisi se, kun Kristus tulee taivaan pilvissä herättämään kuolleet, ja tuolloin Paavali olisi yhdessä ”Herran kanssa” (1. Tess. 4:17).” – Andrews Study Bible, s. 1555– koskien kohtaa Fil. 1:23.

Mutta miksi Paavali mieluummin kuolisi kuin eläisi? Koska silloin hän voisi levätä vaivoistaan ilman ruumiillisia kipuja ja varmana siitä, että saisi ”vanhurskauden seppeleen” toisen tulemisen päivänä (2. Tim. 4:6–8). Vaikka Paavali ei varmasti halunnut kuolla, hän tiesi, mitä kuoleman jälkeen seuraisi.

`Kukapa ei olisi joskus ajatellut, että kuoltuaan seuraava asia olisi se, että saisi olla yhdessä Kristuksen kanssa? Miten tämä auttaa ymmärtämään paremmin Paavalin sanoja?`