---
title:  Jumala Lunastaa Tuonelan Otteesta
date:  17/10/2022
---

`Lue Ps. 49. Mikä sai psalminkirjoittajan niin varmaksi lopullisesta ylösnousemuksestaan (Ps. 49:16) verrattuna ilman tuota varmuutta menehtyneisiin (Ps. 49:7–15)?`

Psalmissa 49 puhutaan niiden väärästä varmuudesta, jotka ”luottavat rikkauteensa”, ”kerskailevat suurella omaisuudellaan” (Ps. 49:7), jotka ”nimittävät maatiloja nimensä mukaan” (Ps. 49:12, VKR) ja jotka eläessänsä kiittävät itseään siunatuiksi (Ps. 49:19, VKR). He käyttäytyvät kuin heidän asuntonsa ja kunniansa kestäisi iäti (Ps. 49:12, 18, VKR).

Tyhmät kuitenkin unohtavat, että heidän kunniansa katoaa ja että he menehtyvät eläinten lailla (Ps. 49:13). ”Kuin lammaslauma he vaipuvat tuonelaan, kuolema paimentaa heitä siellä. – – Tuonela on heidän asuinsijansa, se kuihduttaa heidät.” (Ps. 49:15).

Job totesi vuosisatoja aiemmin: ”Alastomana minä tulin ­äitini kohdusta, alastomana palaan täältä.” (Job 1:21; vrt.     1. Tim. 6:7). Psalminkirjoittaja korostaa, että tyhmät ja viisaat kuolevat molemmat jättäen omaisuutensa muille (Ps. 49:11).

Heidän välillään on kuitenkin ratkaiseva ero. Tyhmät tuhoutuvat lopullisesti, vaikka yrittävätkin löytää varmuutta katoavaisesta omaisuudestaan ja saavutuksistaan. Viisaat sitä vastoin katsovat ihmistarinan ja haudan tuolle puolen odottaen kunniakasta palkintoa, jonka Jumala on varannut heitä varten (1. Piet. 1:4). Omaten tällaisen käsityksen psalminkirjoittaja saattoi luottavaisesti todeta: ”Mutta Jumala lunastaa minut, hän tempaa minut tuonelan otteesta.” (Ps. 49:16.)

Tämä lausunto on linjassa muiden Vanhan testamentin ylösnousemustoivoa kuvaavien tekstien kanssa, eikä se tarkoita, että psalminkirjoittajan kuollessa hänen sielunsa lentäisi heti taivaaseen. Kirjoittaja yksinkertaisesti sanoo, että hän ei pysy haudassaan ikuisesti, vaan tulee aika, jolloin Jumala lunastaa hänet kuolleista ja vie hänet taivaallisiin saleihin.

Jälleen kuvaillaan tulevan ylösnousemuksen varmuutta, joka antaa toivoa ja merkitystä nykyiselle olemassaololle. Viisaat saavat siis kunniakkaamman ja kestävämmän palkinnon kuin tyhmät voisivat lyhyen elämänsä aikana koota itselleen.

`Millä tavoin olet itse voinut nähdä niiden typeryyden, jotka luottavat omaan varakkuuteensa ja omiin saavutuksiinsa?`