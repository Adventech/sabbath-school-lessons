---
title:  Maan Tomussa Nukkuvat
date:  20/10/2022
---

Kuten tulemme näkemään, Uusi testamentti puhuu paljon kuolleiden ylösnousemuksesta; ja kuten olemme nähneet, ajatus kuolleiden ylösnousemuksesta löytyy jo Vanhasta testamentista. Vanhan testamentin ajan ihmisillä oli sama lopullisen ylösnousemuksen toivo kuin meilläkin. Martallakin, joka eli Jeesuksen aikoihin, oli tämä toivo (Joh. 11:24). Epäilemättä jo siihen aikaan juutalaisilla oli jonkin verran tietoa lopun aikana tapahtuvasta ylösnousemuksesta, vaikkeivat kaikki siihen uskoneetkaan (ks. Ap. t. 23:8).

`Lue Dan. 12. Mitä ylösnousemustoivoa löydämme näistä suuren profeetan kirjoituksista?`

Dan. 12:1 puhuu Mikaelista, jonka henkilöllisyydestä on kiistelty paljon. Koska jokainen Danielin kirjan suurista näyistä huipentuu Kristuksen ja hänen valtakuntansa ilmestymiseen, saman tulisi päteä tähänkin tekstiin. Danielin kirjasta löydämme viittauksia samaan jumalalliseen olentoon, josta puhutaan taivaan joukon valtiaana (Dan. 8:11), ruhtinaiden ruhtinaana (Dan. 8:25), voideltuna hallitsijana (Dan. 9:25) ja lopulta enkeliruhtinas Mikaelina (Dan. 12:1). Meidän tulisi siis tunnistaa Mikaelkin Kristukseksi.

Tähän mennessä käsittelemämme Vanhan testamentin tekstit (Job 19:25–27; Ps. 49:16; Ps. 71:20; Jes. 26:19) puhuvat kaikki vanhurskaiden ylösnousemuksesta. Danielin kirjan 12. luku puhuu sitä vastoin sekä vanhurskaiden että jumalattomien ylösnousemuksesta. Kun Mikael astuu esiin, monet ”maan tomussa nukkuvista heräävät, toiset ikuiseen elämään, toiset häpeään ja ikuiseen kauhuun” (Dan. 12:2).

Tässä kuvataan eräiden uskollisten ja epäuskoisten erityinen ylösnousemus Kristuksen paluun yhteydessä.

”Haudat avataan ja ”[m]onet maan tomussa nukkuvista heräävät, toiset ikuiseen elämään, toiset häpeään ja ikuiseen kauhuun”. Kaikki, jotka ovat kuolleet uskossa kolmannen enkelin sanomaan, nousevat haudoistaan kirkastettuina kuulemaan Jumalan rauhanliiton niiden kanssa, jotka ovat pitäneet hänen lakinsa. Samoin herätetään ” – – nekin, jotka hänet lävistivät”. Ne, jotka pilkkasivat ja halveksivat Kristuksen kuolinkamppailua tai vastustivat väkivaltaisesti hänen totuuttaan ja kansaansa, herätetään näkemään hänet kirkkaudessaan ja katsomaan, kuinka kunnia palautetaan kuuliaisille ja uskollisille. (ST nettiversio, s. 750.)