---
title:  ”sinun Kuolleesi Heräävät Eloon”
date:  19/10/2022
---

`Lue Jes. 26:14, 19. Mikä ero on kadotukseen joutuvilla (Jes. 26:14; Mal. 3:19) verrattuna niihin, jotka saavat iankaikkisen elämän (Jes. 26:19)?`

Jumalan majesteetin ja ihmisen haurauden välillä on suuri vastakohta (ks. Jes. 40). Me olemme kuin ruoho, joka kuivuu, ja kukka, joka lakastuu, mutta Jumalan sana pysyy iäti (Jes. 40:6–8). Ihmisen syntisyydestä huolimatta Jumalan pelastava armo on tarjolla kaikille, myös muukalaisille, jotka astuvat hänen liittoonsa ja pitävät sapatin (Jes. 56).

Jesajan kirjassa ylösnousemustoivoa laajennetaan merkittävästi. Siinä missä aiemmat Raamatun viittaukset ylösnousemukseen olivat lähinnä henkilökohtaisia näkökulmia aiheeseen (Job 19:25–27; Ps. 49:16; Ps. 71:20), Jesaja puhuu siitä ikään kuin se kuuluisi sekä hänelle itselleen että liittoyhteisöön kuuluville uskoville (Jes. 26:19).

Jes. 26 asettaa vastakkain jumalattomien ja vanhurskaiden erilaiset kohtalot. Jumalattomat pysyvät kuolleina eikä heitä herätetä eloon ”toisen kuoleman” jälkeen (Ilm. 21:8). Heidät tuhotaan täysin, heidän muistonsakin unohdetaan (Jes. 26:14). Tässä korostuu opetus siitä, ettei ole olemassa mitään sieluja tai henkiä, jotka jäisivät eloon kuoleman jälkeen. Puhuen jumalattomien lopullisesta tuhosta, joka tulee myöhemmin, Herra toteaa toisessa kohdassa, että heidät poltetaan täysin, niin ettei heistä ”jää jäljelle juurta eikä vartta” (Mal. 3:19).

Vanhurskaat taas herätetään kuolleista vastaanottamaan siunattua palkintoaan. Kuolema on nielty ainiaaksi ja Jumala ”pyyhkii kaikkien kasvoilta kyyneleet” (Jes. 25:8). ”Mutta sinun kuolleesi heräävät eloon, heidän ruumiinsa nousevat ylös. Tomuun vaipuneet, herätkää ja riemuitkaa! Sinun kimaltava aamukasteesi virvoittaa maan, ja niin maa palauttaa kuolleet elämään.” (Jes. 26:19.) Ylösnousseet vanhurskaat osallistuvat pitoihin, jotka Herra valmistaa kaikille kansoille (Jes. 25:6). Lopullinen ylösnousemus kokoaa yhteen kaikkien aikojen vanhurskaat, myös sinun rakkaasi, jotka ovat kuolleet Kristuksessa.

`Kuvittele, että kuolemamme on kaiken loppu, kuin emme koskaan olisi olleetkaan olemassa eikä elämämme olisi merkinnyt yhtään mitään. Miten tällainen kohtalo näyttäytyy sen toivon rinnalla, joka meillä on?`