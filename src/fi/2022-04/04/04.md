---
title:  ”syvyyksistä Sinä Minut Nostat”
date:  18/10/2022
---

`Lue Ps. 71. Mitä Daavid tarkoittaa sanoessaan, että Jumala nostaa hänet syvyyksistä (Ps. 71:20)?`

Psalmissa 49 näimme koskettavan ylösnousemustoivon ilmauksen vastakohtana väärälle varmuudelle, jota tyhmä tuntee pannessaan luottamuksensa varakkuuteensa. Psalmissa 71 Daavid etsii turvaa ja toivoa Jumalalta ollessaan vihollisten ja väärien syytösten esittäjien ympäröimänä. He sanovat, että Jumala on hylännyt hänet (Ps. 71:10, 11).

Koettelemustensa keskellä Daavid saa lohtua ja varmuutta muistellessaan, kuinka Jumala on pitänyt hänestä aiemmin huolta. Ensin hän tunnustaa, että Jumala on kannatellut häntä syntymästä lähtien. Jumala päästi hänet äidin kohdustakin (Ps. 71:6). Sitten hän myöntää, että Jumala on ollut hänen oppaansa jo nuoruudesta lähtien (Ps. 71:17).

Varmana siitä, että Jumala on hänen kallionsa ja vuorilinnansa, Daavid vetoaa Jumalaan: ”Ole minulle kallio, jonka suojaan saan paeta.” (Ps. 71:3.) ”Älä hylkää minua nyt vanhuuden päivinä, älä jätä, kun voimani uupuvat.” (Ps. 71:9.) ”Jumala, älä ole kaukana! Jumala, riennä minua auttamaan.” (Ps. 71:12.) Sitten Daavid lisää: ”Sinä olet antanut vaikeita vuosia ja monia ahdistuksen aikoja, mutta yhä uudelleen sinä virvoitat minut, syvyyksistä sinä minut nostat.” (Ps. 71:20.)

Ilmaisu ”syvyyksistä sinä minut nostat” voidaan ymmärtää kirjaimellisesti viittauksena kirjoittajan tulevaan fyysiseen ylösnousemukseen. Asiayhteys näyttää kuitenkin viittaavan ennemminkin metaforisesti kirjoittajan syvään masennustilaan, jossa Daavidista tuntuu kuin maa olisi nielaissut hänet (vrt. Ps. 88:7 ja Ps. 130:1). Voisimme siis sanoa, että ”se on ensisijaisesti kuvainnollista kieltä, mutta sillä viitataan myös fyysiseen ylösnousemukseen”. – Andrews Study Bible, s. 726 koskien kohtaa Ps. 71:20.

On tärkeää ymmärtää, että olipa tilanteemme mikä tahansa, Jumala on kanssamme. Toivomme ei ole viime kädessä kiinni tässä elämässä vaan tulevassa, iankaikkisessa elämässä, jonka saamme ylösnousemuksen yhteydessä Jeesuksen tullessa takaisin.

`Meillä kaikilla on ollut epätoivon hetkiä. Kuinka keskittyminen siihen, miten Herra on ollut kanssasi menneisyydessä, voi auttaa jatkamaan eteenpäin luottaen ja uskoen silloinkin, kun hän tuntuu olevan kaukana?`