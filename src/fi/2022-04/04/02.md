---
title:  ”minä Saan Nähdä Jumalan”
date:  16/10/2022
---

`Lue Job 19:25–27 ja vertaa kohtiin Joh. 1:18 ja 1. Tim. 6:16. Milloin ja millaisissa olosuhteissa Job odotti saavansa nähdä Jumalan?`

Elämä ei ole reilua, etenkään silloin, kun ”hyvät” kärsivät ja ”jumalattomat” menestyvät (Ps. 73:12–17; Mal. 3:14–18). Job oli ”kunnon mies, rehellinen ja jumalaapelkäävä” ja ”hän karttoi kaikkea pahaa” (Job 1:1). Kuitenkin Jumala salli Paholaisen kiusata Jobia useilla katastrofaalisilla tavoilla. Fyysisesti Jobin ruumista runnoi tuskallinen tauti (Job 2:1–8). Aineellisesti hän menetti suuret määrät karjaa ja omaisuutta (Job 1:13–17). Perheestään hän menetti palvelijoitaan ja vieläpä kaikki lapsensa (Job 1:16, 18, 19). Job ei saanut edes emotionaalista tukea, sillä ystävät syyttivät häntä katumattomaksi syntiseksi, joka ansaitsi kohtaamansa pahan (Job 4, 5, 8, 11 jne.) Jopa vaimo sanoi: ”Vieläkö sinä pidät kiinni hurskaudestasi? Kiroa jo Jumala ja kuole pois!” (Job 2:9.)

Job ei tiennyt joutuneensa Jumalan ja Paholaisen välisen kosmisen taistelun keskiöön. Taistelujen piinaamana Job toivoi, ettei olisi koskaan syntynytkään (Job 3). Hän ilmaisi kuitenkin ehdotonta uskollisuutta Jumalaa kohtaan sanoessaan: ”Vaikka hän surmaa minut, häneen minä panen toivoni.” (Job 13:15, RK 2012.) Silloinkin kun Job ajatteli elämänsä pian päättyvän, hän oli vakuuttunut, ettei kuolema sanoisi viimeistä sanaa. Vahvalla vakaumuksella hän totesi, että vaikka hän kuolisi, hänen Lunastajansa elää ja eräänä päivänä hän saisi itsekin nähdä Jumalan ja katsella tätä omin silmin (Job 19:25–27, VKR). ”Tässä meillä on erehtymätön välähdys ylösnousemustoivosta.” (3BC 549.)

Vaikka Jobin elämässä oli tuolla hetkellä vain sairautta ja tuskaa, taloudellista ahdinkoa, sosiaalista halveksuntaa ja täydellinen emotionaalinen romahdus, hän saattoi silti odottaa päivää, jolloin hän nousisi kuolleista ja saisi nähdä Lunastajansa. Jobin sanoissa oli samaa varmuutta kuin vuosisatoja myöhemmin Martan sanoissa tämän puhuessa Jeesukselle: ”Tiedän kyllä, että hän [Lasarus] nousee viimeisenä päivänä, ylösnousemuksessa.” (Joh. 11:24.) Jobin täytyi Martan tavoin tarttua tähän lupaukseen uskossa. Martta tosin sai vielä koemusperäisen todisteen uskonsa vahvistukseksi.

`Miten opimme luottamaan Jumalaan elämän rankkojen epäoikeudenmukaisuuksien keskellä?`