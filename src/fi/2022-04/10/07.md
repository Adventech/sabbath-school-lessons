---
title:  Lisäaineistoa
date:  02/12/2022
---

Lue Ellen G. White, Suuri taistelu, nettiversio, s. 628–650 tai Alfa ja omega, osa 8, s. 44–70 tai Suuri taistelu, s. 521–549 tai Suuri taistelu, taskup., s. 340–357.

”Sielun luonnollinen kuolemattomuus on perusharha, josta juontuvat opit tietoisesta tilasta kuolemassa ja oppi ikuisesta kidutuksesta. Ne ovat Raamatun opetuksen, terveen järjen ja inhimillisten tunteittemme vastaisia. Yleisen käsityksen mukaan kuolleet pelastetut taivaassa tietävät kaiken, mitä maan päällä tapahtuu, varsinkin jälkeen jättämiensä ystävien elämässä tapahtuvat asiat. Kuinka kuitenkaan tieto heille rakkaiden ihmisten vaikeuksista tai heidän syntiensä todistaminen, heidän vaikeuksiensa, surujensa ja pettymystensä näkeminen voisi tuoda onnea näille kuolleille? Millaista taivaan autuutta kokisivat ne, jotka leijailisivat elävien ystäviensä yläpuolella? Ja miten äärimmäisen vastenmielinen on oppi siitä, että heti viimeisestä henkäyksestä katumattomat kuolleet joutuvat suoraan helvetin liekkeihin? Millaiseen ahdistukseen tämä käsitys saattaakaan ihmiset, jotka näkevät ystäviensä tulevan haudatuiksi valmistautumattomina siihen, että päätyvät ikuiseen vaivaan ja syntiin?” (ST nettiversio 644, 645.)

**Keskustelunaiheita**

`Ne, jotka ovat keskustelleet toisten kristittyjen kanssa kuolleiden tilasta ja helvetin luonteesta, ovat todennäköisesti havainneet, kuinka peräänantamattomia ihmiset ovat uskossaan paitsi siihen, että pelastetut menevät välittömästi taivaaseen, myös siihen, että kadotetut ovat jo helvetin ikuisessa kidutuksessa. Miksi näin? On ymmärrettävää, että ihmiset haluavat uskoa, että heidän kuolleet rakkaansa ovat jo ”Herran kanssa” (vaikka tässä onkin se ongelma, että heille olisi varmasti kauheaa katsella alhaalla maan päällä tapahtuvia kauheita asioita). Miksi ihmiset ovat kuitenkin niin kiintyneitä myös siihen kauheaan ajatukseen, että kadotettuja kidutettaisiin ikuisesti helvetissä? Mitä tämä opettaa siitä, kuinka vahvoja perinteet voivat olla?`

`Useimmat kristilliset kirkkokunnat julistavat epäraamatullista teoriaa sielun luontaisesta kuolemattomuudesta. Mitä muuta meidän pitäisi seurakuntana tehdä (sen lisäksi mitä jo nyt teemme) julistaaksemme maailmalle Raamatun näkökantaa kuolemaan ja sen jälkeiseen elämään?`