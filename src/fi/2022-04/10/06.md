---
title:  Raamatullinen Näkemys
date:  01/12/2022
---

`Lue 1. Joh. 5:3–12. Miksi apostoli Johannes rajaa ikuisen elämän vain niille, jotka ovat Kristuksessa?`

Raamatun oppi ihmisen ehdollisesta kuolemattomuudesta – vastakohtana epäraamatulliselle teorialle sielun luontaisesta kuolemattomuudesta – tulee selväksi tekstistä 1. Joh. 5:11, 12. Ymmärtääksemme tekstin, meidän pitää muistaa, että vain Jumala on kuolematon (1. Tim. 6:15, 16) ja ainoa elämän lähde (Ps. 36:10; Kol. 1:15–17; Hepr. 1:2).

Kun synti tuli maailmaan Aadamin ja Eevan lankeemuksen kautta (1. Moos. 3), he ja kaikki heidän jälkeläisensä (myös me) tulivat fyysisen kuoleman kirouksen alaisiksi ja menettivät ikuisen elämän lahjan. Meidän rakastava Jumalamme pani täytäntöön lunastussuunnitelman, jolla ihmiset voisivat saada takaisin ikuisen elämän, jonka oli ollut tarkoitus kuulua heille alun alkaenkin. Kuten Paavali kirjoittaa: ”Jo ennen maailman luomista hän on valinnut meidät Kristuksessa olemaan edessään pyhiä ja nuhteettomia Kristuksesta osallisina.” (Ef. 1:4.)

Paavali selittää, että kuten ”[y]hden ainoan ihmisen teko toi maailmaan synnin ja synnin mukana kuoleman”, samalla tavoin ”yhden ainoan ansiosta, Jeesuksen Kristuksen”, ikuisen elämän lahja on saatavilla kaikille ihmisille (Room. 5:12–21). Paavali viittaa tässä yksiselitteisesti kirjaimelliseen Aadamiin, joka toi synnin ja kuoleman tähän maailmaan. Raamatun missään kirjoituksissa ei ole järkeä ilman kirjaimellista Aadamia, joka syntiinlankeemuksen kautta toi synnin ja kuoleman meidän maailmaamme.

Niinpä apostoli Johannes lisää: ”Jumala on antanut meille iankaikkisen elämän, ja tämä elämä on hänen Pojassaan. Jolla on Poika, sillä on elämä. Jolla ei Jumalan Poikaa ole, sillä ei ole elämää.” (1. Joh. 5:11, 12.)

Koko kuva tulee yhä selvemmäksi Jeesuksen sanojen valossa: ”[J]okaisella, joka näkee Pojan ja uskoo häneen, on ikuinen elämä. Viimeisenä päivänä minä herätän hänet.” (Joh. 6:40.) Ja Jeesus sanoi vielä: ”Minä olen ylösnousemus ja elämä. Joka uskoo minuun, saa elää, vaikka kuoleekin[.]” (Joh. 11:25.) Ikuinen elämä on siten Jumalan antama lahja. Teoria sielun luontaisesta kuolemattomuudesta sitä vastoin takaa ikuisen elämän – joko paratiisissa tai helvetissä – kaikille, jopa niille, jotka eivät ole Kristuksessa. Olkoon tällainen opetus kuinka suosittua tahansa, se ei ole raamatullista.