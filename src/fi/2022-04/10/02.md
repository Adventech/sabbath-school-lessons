---
title:  Kuolematon Mato?
date:  27/11/2022
---

`Vertaa Mark. 9:42–48 ja Jes. 66:24. Miten ymmärrät ilmauksen ”missä ’mato ei kuole’”? (Mark. 9:48.)`

Jotkut tulkitsevat sanan ”mato” (Mark. 9:48) viittauksena jumalattomien ruumiista irtautuneeseen sieluun tai henkeen, joka kuoleman jälkeen lentää helvettiin, jossa se ei koskaan kuole vaan kärsii ikuisesta piinasta.

Tulkinta ei heijasta Raamatun käsitystä tiedottomasta kuoleman tilasta; tulkinnassa jätetään myös huomiotta Vanhan testamentin taustatieto tekstiä koskien. ”[Y]ksikkömuotoista sanaa ’mato’ käytetään yleisesti ’madoista’; sillä ei tarkoiteta yksittäistä matoa. Viittaus liittyy matoihin, jotka syövät mätäneviä ruumiita”. – Robert G. Bratcher ja Eugene A. Nida, A Translator’s Handbook on the Gospel of Mark (London: ­United Bible Societies, 1961), s. 304.

Mark. 9:48 Jeesus lainaa Jes. 66:24: ”Ja kun he lähtevät ulos, he näkevät niiden ruumiit, jotka ovat minusta luopuneet. Mato, joka niitä kalvaa, ei kuole, liekki, joka niitä nuolee, ei sammu. Ne ovat kauhistava varoitus koko ihmissuvulle.”

Kuvaus esittelee taistelukenttää, jossa Jumalan viholliset ovat kuolleina maassa ja ruumiita hävitetään. Madot hajottavat ruumiit, joita tuli ei ole tuhonnut, tai ehkä madot syövät ruumiita ensin ja sitten tuli tuhoaa ne. Niin tai näin, tekstissä ei ole viittausta oletettuun sieluun, joka pakenisi ruumiin tuhoa ja lentäisi helvettiin.

Entä ”madot”, jotka eivät ikinä kuole? Jes. 66:24 käytetty vertauskuvallinen kieli (jota Mark. 9:48 lainaa) ei tarkoita, että madot ovat kuolemattomia. Tässä painotetaan, että madot eivät jätä hajottavaa työtään kesken. Ne jatkavat jumalattomien ruumiiden kalvamista, kunnes ne on täysin tuhottu. Jumalan lapset saavat sen sijaan asua uudessa taivaassa ja uudessa maassa palvoen Jumalaa hänen läsnäolossaan (Jes. 66:22, 23). Näin vastakkaiset kohtalot mielessään, ei ihme, että Jeesus sanoi, että olisi parempi, jos joku pääsisi Jumalan valtakuntaan ilman jotakin ruumiinsa osaa kuin että hänellä olisi täydellinen ruumis, jonka madot ja tuli tuhoaisivat (Mark. 9:42–48).

`Lopulta olemme joko täysin pelastettuja tai täysin tuhottuja. Ei ole välimaastoa. Mitä valintoja sinun on tehtävä tänään? Miten tämän todellisuuden – ikuinen elämä tai ikuinen tuho – tulisi vaikuttaa valintoihisi?`