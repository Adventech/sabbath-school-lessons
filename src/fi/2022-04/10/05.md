---
title:  Ruumiista Irtaantuneet Sielut Paratiisissa
date:  30/11/2022
---

Vaikka protestantit eivät hyväksyneet kiirastulen oppia, monet silti uskovat, että vanhurskaina kuolleiden sielut ovat jo paratiisissa. Joidenkin mielestä ”sielut” ovat ruumiista irtaantuneita henkiä; toiset uskovat, että he ovat henkiä, joilla on hengellinen kirkkauden ruumis.

Tällaiset teoriat vievät pohjan raamatullisilta opeilta koskien viimeistä ylösnousemusta ja kuolleiden tuomiota. Miksi ylösnousemusta ja tuomiota (Ilm. 20:12–14) tarvitaan, jos vanhurskaiden sielut ovat jo paratiisissa?

`Lue Ap. t. 2:29, 34, 35 ja 1. Kor. 15:16–18. Miten tekstit valaisevat ymmärrystämme kuolleiden ja ylösnousemusta odottavien tilasta?`

Raamattu opettaa, että ihmiset, jotka ovat jo taivaassa, siirtyivät sinne joko elävinä, kuten Henok (1. Moos. 5:24) ja Elia (2. Kun. 2:9–11), tai heidät herätettiin kuolleista, kuten Mooses (Juud. 9) ja Kristuksen ylösnousemuksen yhteydessä herätetyt (Matt. 27:51–53).

Viittaus alttarin alla oleviin sieluihin, jotka vaativat kostoa (Ilm. 6:9–11), on vain kielikuva oikeudesta, eikä se todista teoriaa sielun kuolemattomuudesta paikkansapitäväksi. Jos se olisi sitä, ei kuulostaisi siltä kuin kyseiset sielut nauttisivat ikuisesta palkinnostaan. Todellisuudessa hauta on levon paikka kuolleille, jotka odottavat tiedottomina ylösnousemusta, jolloin heidän tietoisuutensa palaa. Kuolleet, myös vanhurskaina kuolleet, eivät ole ruumiistaan irtaantuneita sieluja, jotka odottavat taivaassa, että heidän sielunsa voi taas yhtyä heidän ruumiiseensa lopullisessa ylösnousemuksessa.

Mistä Paavali puhuisi 1. Kor. 15:18, kun hän sanoo, että ellei olisi kuolleiden ylösnousemusta, silloin ne, ”jotka ovat nukkuneet pois Kristukseen uskoen, ovat joutuneet perikatoon”? Kuinka he voisivat olla kadotettuja, jos he ovat olleet taivaan ilossa jo kuolemastaan lähtien? Yksi Uuden testamentin keskeisistä opetuksista – kuolleiden ylösnousemus Kristuksen palatessa – mitätöidään väärällä opetuksella siitä, että vanhurskaina kuolleet kohoavat heti kuoltuaan vastaanottamaan ikuisen palkintonsa. Kuitenkin tätä opetusta kuulee koko ajan, varsinkin hautajaisissa.

`Millä tavoin voit auttaa ihmisiä ymmärtämään, että kuolleiden nukkuminen haudoissaan on hyvä uutinen, sillä he eivät tiedä mitään kivusta ja tuskasta?`