---
title:  Monien Ruumiit Nousivat Ylös
date:  08/11/2022
---

`”Sillä hetkellä temppelin väliverho repesi kahtia, ylhäältä alas asti. Maa vavahteli, kalliot halkeilivat, haudat aukenivat, ja monien poisnukkuneiden pyhien ruumiit nousivat ylös. He lähtivät haudoistaan, ja Jeesuksen ylösnousemuksen jälkeen he tulivat pyhään kaupunkiin ja näyttäytyivät siellä monille.” (Matt. 27:51–53.) Mitä tämä uskomaton kertomus opettaa Jeesuksen ylösnousemuksesta ja siitä, mitä se sai aikaan?`

Maa järisi Jeesuksen kuoleman merkiksi (Matt. 27:50, 51) ja hänen ylösnousemuksensa yhteydessä tuli toinen maanjäristys (Matt. 28:2). Jeesuksen kuolinhetkellä maa ”vavahteli, kalliot halkeilivat, haudat aukenivat, ja monien poisnukkuneiden pyhien ruumiit nousivat ylös. He lähtivät haudoistaan, ja Jeesuksen ylösnousemuksen jälkeen he tulivat pyhään kaupunkiin ja näyttäytyivät siellä monille” (Matt. 27:51–53). Nämä pyhät herätettiin kirkastettuina Kristuksen oman ylösnousemuksen todistajina ja esikuvina niistä, jotka herätetään lopullisessa ylösnousemuksessa. Heti Jeesuksen ylösnousemuksen jälkeen monet juutalaiset saivat siis vahvan todistuksen uskoa Jeesuksen ylösnousemukseen ja vastaanottaa hänet Vapahtajanaan, minkä monet tekivätkin, mm. monet papit (ks. Ap. t. 6:7).

”Toimintansa aikana Jeesus oli herättänyt kuolleita eloon. Hän oli herättänyt Nainin lesken pojan ja Jairuksen tyttären sekä Lasaruksen. Mutta näitä ei puettu kuolemattomuuteen. Senkin jälkeen kun heidät oli herätetty, he olivat edelleen kuoleman alaisia. Mutta ne, jotka Kristuksen noustessa tulivat esiin haudoistaan, herätettiin ikuiseen elämään. He nousivat taivaaseen yhdessä hänen kanssaan merkkeinä hänen voitostaan haudasta ja kuolemasta. – – Nämä menivät kaupunkiin ja ilmestyivät monille selittäen, että Jeesus oli noussut kuolleista ja he hänen kanssaan. Näin ylösnousemuksen pyhä totuus tuli ikuistetuksi.” (AO5 337, 338.)

Inhimillisesti ajateltuna ylipapit ja vanhimmat olivat etulyöntiasemassa. Heillä oli uskonnollinen valta kansaan nähden; heillä oli jopa valta vakuuttaa Rooman viranomaiset ja väki auttamaan heitä heidän juonissaan. He kuitenkin unohtivat, että ”Korkein on hallitsija ihmisten valtakunnassa ja että hän antaa sen kuninkuuden kenelle tahtoo” (Dan. 4:29). Ylösnousseiden pyhien olemassaolo kiisti ja mitätöi heidän valheensa.