---
title:  Ylösnousseen Kristuksen Todistajat
date:  09/11/2022
---

`Lue Joh. 20:11–29 ja 1. Kor. 15:5–8. Miten opetuslapset reagoivat kohdatessaan ylösnousseen Kristuksen ensimmäistä kertaa?`

Tyhjän haudan luona kaksi enkeliä kertoivat Magdalan Marialle ja joillekin toisille naisille, että Jeesus oli noussut kuolleista (Matt. 28:1, 5–7; Mark. 16:1–7; Luuk. 24:1–11). Pian Jeesus ilmestyi itse heille, ja he palvoivat häntä (Matt. 28:1, 9, 10; Joh. 20:14–18). Jeesus ilmestyi myös Pietarille (Luuk. 24:34; 1. Kor. 15:5) ja Emmauksen tiellä kulkeneille kahdelle opetuslapselle, joiden sydän hehkui innosta hänen puhuessaan heille (Mark. 16:12; Luuk. 24:13–35). Jeesuksen tullessa yläsaliin opetuslapset olivat aluksi peloissaan, mutta sitten ilo täytti heidät ja he ihmettelivät kaikkea tapahtunutta (Luuk. 24:33–49; Joh. 20:19–23). Viikkoa myöhemmin Jeesus tuli samaan huoneeseen lukittujen ovien läpi, ja silloin Tuomaskin uskoi (Joh. 20:24–29).

Jeesuksen kuoleman ja ylösnousemuksen välisen 40 päivän aikana Jeesus ”ilmestyi samalla kertaa yli viidellesadalle veljelle” (1. Kor. 15:6) ja Jaakobille (1. Kor. 15:7). Jeesus liittyi joidenkin opetuslasten seuraan Galileanjärven rannalla ja söi aamiaista heidän kanssaan. Siellä hän kävi keskustelun Pietarin kanssa (Joh. 21:1–23). Jeesus on saattanut ilmestyä muillekin (Ap. t. 1:3) ennen taivaaseen astumistaan (Luuk. 24:50–53; Ap. t. 1:1–11). Myös Paavali piti itseään ylösnousseen Kristuksen silminnäkijänä, sillä Kristus ilmestyi hänelle Damaskoksen tiellä (1. Kor. 15:8; vrt. Ap. t. 9:1–9).

Kun opetuslapset kertoivat Tuomakselle, joka ei ollut ollut paikalla, että he olivat nähneet Herran, hän vastasi: ”Jos en itse näe naulanjälkiä hänen käsissään ja pistä sormeani niihin ja jos en pistä kättäni hänen kylkeensä, minä en usko.” (Joh. 20:25.) Myöhemmin Jeesuksen ilmestyessä uudelleen opetuslapsille, joiden joukossa Tuomaskin nyt oli, Jeesus sanoi tälle: ”Ojenna sormesi: tässä ovat käteni. Ojenna kätesi ja pistä ne kylkeeni. Älä ole epäuskoinen, vaan usko!” (Joh. 20:27.) Silloin Tuomas tunnusti: ”Minun Herrani ja Jumalani!” (Joh. 20:28.) Jeesus sanoi: ”Sinä uskot, koska sait nähdä minut. Autuaita ne, jotka uskovat, vaikka eivät näe.” (Joh. 20:29.)

`Vaikka et ole itse nähnyt ylösnoussutta Jeesusta, mitä muita syitä sinulla on uskoa häneen?`