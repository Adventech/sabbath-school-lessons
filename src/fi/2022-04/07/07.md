---
title:  Lisäaineistoa
date:  11/11/2022
---

Lue Ellen G. White, Alfa ja omega, osa 5, s. 321–357 tai Aikakausien Toivo, s. 738–771 tai Rakkaudella Isältä, s. 572–600.

Nykyajattelussa ei uskota Jeesuksen ylösnousemukseen­. Historiallinen todistusaineisto on kuitenkin niin vahvaa, että niidenkin, jotka eivät hyväksy ylösnousemusta, on pakko myöntää, että monet ihmiset uskoivat nähneensä ylösnousseen Jeesuksen. Siten suurin osa ylösnousemuksen vastaisista näkökannoista on yritystä selittää, mikä olisi voinut saada kaikki nämä eri ihmiset uskomaan, että he olivat nähneet ylösnousseen Kristuksen.

Jotkut väittävät, että kaikki opetuslapset saivat hallusinaatioita ylösnousseesta Jeesuksesta; toiset taas sanovat, että Jeesus ei ollut todellisuudessa kuollut, vaan oli vain menettänyt tajuntansa, ja sitten hän virkosi jälleen, kun hänet oli otettu alas ristiltä, ja kun hän ilmestyi uudelleen, hänen seuraajansa ajattelivat hänen nousseen kuolleista. Jotkut ovat (uskokaa tai älkää) väittäneet jopa, että Jeesuksella olisi ollut kaksoisveli, jota opetuslapset luulivat ylösnousseeksi Jeesukseksi. Ihmiset joutuvat turvautumaan tällaisiin väitteisiin yrittäessään kumota sitä. Koska ylösnousemus itsessään on niin tärkeä, meidän ei pitäisi olla yllättyneitä kaikista niistä hyvistä syistä, jotka meille on annettu uskoa siihen.

”Ristiltä kaikunut huuto ’se on täytetty’ kuului kuolleittenkin korviin. Se tunkeutui läpi hautakammioitten seinien ja kutsui nukkuvia nousemaan. Näin tapahtuu silloinkin, kun Kristuksen ääni kuuluu taivaasta. Se ääni tunkeutuu hautoihin ja avaa hautakammiot, ja Kristuksessa kuolleet nousevat ylös. Kristuksen noustessa ylös aukeni vain muutamia hautoja, mutta kun hän tulee toisen kerran, kaikki vanhurskaat kuolleet kuulevat hänen äänensä ja astuvat esiin kirkkauteen ja kuolemattomuuteen. Sama voima, joka herätti Kristuksen kuolleista, on herättävä hänen seurakuntansa ja kirkastava sen yhdessä hänen kanssaan yli kaikkien valtojen, voimien ja jokaisen nimen, joka mainitaan ei vain tässä vaan myös tulevassa maailmassa.” (5AO 338.)

**Keskustelunaihe**:

`”Se on täytetty” (Joh. 19:30) ja ”hän on noussut kuolleista” (Matt. 28:6) ovat ehkä kaksi kaikkein merkityksellisintä lausuntoa, jotka on koskaan ilmaistu. Miten ne täydentävät toisiaan lunastushistoriallisesti ajateltuna? Mitä suurta toivoa nämä sanat antavat meille?`