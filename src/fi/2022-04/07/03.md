---
title:  ”hän On Noussut Kuolleista”
date:  07/11/2022
---

Kristuksen voitto Paholaisesta ja tämän pahuuden voimista varmistettiin ristillä ja vahvistettiin tyhjän haudan avulla. ”Kun Jeesus laskettiin hautaan, saatana riemuitsi. Hän uskalsi toivoa, ettei Vapahtaja enää heräisi henkiin. Hän vaati Herransa ruumista ja asetti vartijansa haudan ympärille koettaen pitää Kristuksen vankinaan. Hän oli raivoissaan, kun hänen enkelinsä pakenivat taivaallisen sanansaattajan lähestyessä. Nähdessään Kristuksen astuvan haudasta voittajana hän tiesi, että hänen valtansa päättyisi ja että hänen täytyisi lopulta kuolla.” (5AO 336.) Vaikka Kristuksen ihmisyys kuoli, hänen jumalallisuutensa ei kuollut. Jumalallisuudessaan Kristuksella oli voima murtaa kuoleman kahleet.

`Lue Matt. 28:1–6; Joh. 10:17, 18 ja Room. 8:11. Kuka oli suoraan osallisena Jeesuksen ylösnousemukseen?`

Jeesus sanoi, että hänellä itsellään oli voima antaa henkensä ja ottaa se takaisin (Joh. 10:17, 18). Martalle hän sanoi: ”Minä olen ylösnousemus ja elämä.” (Joh. 11:25.) Toisissa raamatunpaikoissa hänen ylösnousemuksensa katsotaan Jumalan teoksi (Ap. t. 2:24; Room. 8:11; Gal. 1:1; Hepr. 13:20). Jopa voimallinen Herran enkeli oli osallisena tuossa mahtavassa tapahtumassa (Matt. 28:1, 2).

Matt. 28:11–15 paljastaa, miten johtajat silti typerästi yrittivät turhaan jatkaa Jeesusta vastaan taistelua. Roomalainen vartiomies kertoi johtajille ”kaiken, mitä oli tapahtunut” (Matt. 28:11). Kertomuksen mukaan vartijat oletettavasti näkivät ylösnousemuksen. Jos he eivät olisi nähneet, mitä heidän sanansa sitten tarkoittaisivat? Enkeli tuli alas taivaasta, siirsi kiven ja istui sen päälle ja vartijat pyörtyivät? Ja seuraava asia, jonka he tajusivat, oli se, että hauta oli tyhjä? Ehkä sillä aikaa, kun vartijat olivat tajuttomia, enkelit veivät Jeesuksen ruumiin pois? Tai ehkä opetuslapset veivät sen? Tai sitten sen varasti joku muu? Joka tapauksessa Jeesuksen ruumis oli poissa.

Se, että enkeli taivaasta tuli alas, miehet pyörtyivät pelosta ja hauta oli tyhjä, olisi ollut jo riittävän kiusallista uskonnollisille johtajille. Mutta se, että he ”päättivät antaa sotilaille suuren summan rahaa” (Matt. 28:12) vaientaakseen heidät, viittasi siihen, että se, mitä sotilaat olivat kertoneet heille, oli heistä syvästi huolestuttavaa. Sotilaat kertoivat tietystikin Jeesuksen ylösnousemuksesta.