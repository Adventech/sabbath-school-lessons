---
title:  Sinetöity Hauta
date:  06/11/2022
---

Vaikutti siltä, että Kristuksen tehtävä päättyi ja jopa epäonnistui hänen kuollessaan ristillä. Paholainen onnistui yllyttämään Juudaksen pettämään Vapahtajan (Luuk. 22:3, 4; Joh. 13:26, 27) ja ylipapit ja vanhimmat vaatimaan hänen kuolemaansa (Matt. 26:59; Matt. 27:20). Kun Jeesus oli pidätetty, ”kaikki opetuslapset jättivät hänet ja pakenivat” (Matt. 26:56), ja Pietari kielsi hänet kolmesti (Matt. 26:69–75). Nyt Jeesus makasi kalliohaudassa, jonka suu oli suljettu suurella ja sinetöidyllä kivellä ja jota roomalaissotilaat vartioivat (Matt. 27:57–66) ja demoniset voimat tarkkailivat. ”Jos hän [Paholainen] vain olisi kyennyt, hän olisi pitänyt Kristuksen lukittuna hautaan.” (12MR 412.)

Kristus oli ennustanut paitsi kuolemansa ristillä myös ylösnousemuksensa. Käyttäen itämaista inklusiivista kieltä, jossa pieni osa päivää edustaa koko päivää, Jeesus sanoi: ”Niin kuin profeetta Joona oli meripedon vatsassa kolme päivää ja kolme yötä, niin on Ihmisen Poika oleva maan povessa kolme päivää ja kolme yötä.” (Matt. 12:39, 40.) Muissakin tilanteissa Jeesus korosti sitä, että hänet surmattaisiin, mutta kolmantena päivänä hän nousisi ylös (Matt. 16:21, Matt. 17:22, 23; Matt. 20:17–19). Ylipapit ja fariseukset olivat tietoisia Jeesuksen sanoista, ja he ryhtyivät toimenpiteisiin, joiden toivoivat estävän hänen ylösnousemuksensa.

`Lue Matt. 27:62–66. Miten nämä toimet tarjosivat todistusaineistoa Jeesuksen ylösnousemuksesta?`

Varotoimien tarkoituksena oli varmistaa, että Jeesus pysyisi lukittuna haudassaan. Ne tekivät hänen voittonsa kuolemasta ja pahuuden vallasta vain entistä selkeämmäksi.

Kirjanoppineet olivat kuulleet Jeesuksen ihmeistä; jopa nähneet niitä itse. Ja silti he ajattelivat, että vartija haudan suulla voisi estää Jeesuksen ylösnousemuksen!

Laittaa nyt vartijat haudan ympärille siltä varalta, että mitä? Että opetuslapset saattaisivat varastaa ruumiin ja väittää Jeesuksen nousseen kuolleista? Kun ihmiset olisivat kysyneet: ”Missä ylösnoussut Jeesus on?”, heidän olisi pitänyt vastata: ”Uskokaa vain meidän sanaamme.”

Ylipappien teot osoittivat, kuinka paljon he pelkäsivät Jeesusta, jopa hänen kuolemansa jälkeen. Kenties syvällä sisimmässään he pelkäsivät, että hän voisi sittenkin nousta kuolleista.