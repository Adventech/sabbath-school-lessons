---
title:  Nainin Lesken Poika
date:  25/10/2022
---

Raamattu kertoo, että Jeesus ”kulki ympäri maata, teki hyvää ja paransi kaikki jotka olivat joutuneet Paholaisen valtaan, sillä Jumala oli hänen kanssaan” (Ap. t. 10:38.) Kaikki neljä evankeliumia ovat täynnä kertomuksia siitä, miten Jeesus auttaa monia tarvitsevia ja haavoittuneita, ja tämän takia monet juutalaiset alkoivatkin myöhemmin uskoa, että Jeesus oli luvattu Messias.

”Oli kokonaisia kyliä, joissa ei enää kuultu yhtäkään sairaan vaikerrusta, sillä Jeesus oli parantanut heidät kaikki.

Jeesuksen toiminta oli todistus hänen Jumalalta saamastaan tehtävästä. Rakkaus, armo ja myötätunto leimasivat hänen jokaista tekoaan. Hän tunsi hellää myötätuntoa ihmislapsia kohtaan. Hän syntyi ihmiseksi, jotta hän voisi ihmistä auttaa.

Kaikkein köyhimmät ja vähäpätöisimmätkään eivät pelänneet lähestyä Jeesusta. Jopa pienet lapset olivat ihastuneita häneen.” (TKL 7.)

`Lue Luuk. 7:11–17. Mikä tärkeä ero löytyy tämän ylösnousemustapauksen ja maanantain tutkisteluosuudessa tarkastelemiemme tapausten välillä?`

Tehdessään työtään Galileassa Jeesus paransi sairaita ja ajoi ihmisistä ulos pahoja henkiä. Erään kerran hän ja hänen seuraajansa lähestyivät Nainin kaupunkia, ja juuri tuolloin sen porteista kulki hautajaissaattue. Paareilla makasi erään lohduttomasti itkevän leskinaisen ainoa poika. Täynnä myötätuntoa surevaa äitiä kohtaan Jeesus sanoi tälle: ”Älä itke.” Sitten Jeesus kääntyi kuolleen pojan puoleen ja käski tätä: ”’Nuorukainen, minä sanon sinulle: nouse!’ Silloin kuollut nousi istumaan ja alkoi puhua, ja Jeesus antoi hänet takaisin äidille.” (Luuk. 7:14, 15.) Jeesuksen läsnäolo muutti täydellisesti koko tapahtuman, ja monet, jotka olivat todistamassa tätä ihmettä, tiesivät että jotakin hämmästyttävää oli tapahtunut ja että heidän keskellään oli "suuri profeetta".

Sarpatin leski (1. Kun. 17:8–24) ja sunemilainen nainen (2. Kun. 4:18–37) olivat pyytäneet apua, toinen Elialta ja toinen Elisalta. Nainin leski sai kuitenkin apua ilman, että hän edes pyysi sitä. Jumala välittää meistä silloinkin, kun emme kykene tai koe olevamme tarpeeksi arvokkaita pyytämään häneltä apua. Jeesus näki ongelman ja hoiti sen – tämä oli tyypillistä hänelle koko hänen maanpäällisen työnsä ajan.