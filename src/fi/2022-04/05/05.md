---
title:  Jairoksen Tytär
date:  26/10/2022
---

Jeesuksen kuolemaa ja ylösnousemusta edeltävään ­aikaan­­ ­sijoittuvat ylösnousemukset eivät rajoittuneet tiettyihin ­etnisiin ryhmiin tai sosiaaliluokkiin. Mooses oli ehkä suurin johtaja, jota Jumalan kansalla on koskaan ollut (5. Moos. 34:10–12). Sarpatin leski puolestaan ei ollut edes israelilainen (1. Kun. 17:9). Sunemilainen nainen oli yhteisössään arvostettu (2. Kun. 4:8). Nainin leskellä oli vain yksi poika, jonka huolenpidosta hän oli luultavasti riippuvainen (Luuk. 7:12). Jairos taas oli synagogan esimies, luultavasti Kapernaumissa (Mark. 5:22). Erilaisista kulttuuritaustoista ja sosiaalisesta asemasta huolimatta heitä kaikkia siunattiin Jumalan elämää antavalla voimalla.

`Lue Mark. 5:21–24, 35–43. Mitä seuraavat Kristuksen sanat opettavat meille kuolemasta: ”Ei lapsi ole kuollut, hän nukkuu.”? (Mark. 5:39.)`

Jairoksen 12-vuotias tytär makasi kuolemansairaana kotona. Jairos lähti Jeesuksen luo ja pyysi tätä tulemaan kotiinsa laittamaan parantavat kätensä hänen tyttärensä päälle. Jo ennen kuin Jeesus kuitenkaan pääsi perille, joku toi (Jairokselle) surullisen uutisen: ”Tyttäresi kuoli jo, miksi enää vaivaisit opettajaa.” (Mark. 5:35.) Silloin Jeesus sanoi isälle: ”Älä pelkää, vaan usko.” (Mark. 5:36.)

Saapuessaan talolle Jeesus sanoi väkijoukolle: ”Miksi te noin hälisette ja itkette? Ei lapsi ole kuollut, hän nukkuu.” (Mark. 5:39.) He nauroivat Jeesukselle, sillä 1) he tiesivät, että tyttö oli kuollut ja 2) he eivät ymmärtäneet Jeesuksen sanojen merkitystä. ”Lohduttava kielikuva, jossa ’nukkuminen’ tarkoittaa ’kuolemaa’, näyttää olleen yksi Kristuksen lempitavoista viitata kuolemantilaan ([Matt. 9:24; Luuk. 8:52]; Joh. 11:11–15). Kuolema on unta, mutta niin syvää unta, että siitä voi herättää vain suuri Elämänantaja, sillä vain hänellä on haudan avaimet (ks. Ilm. 1:18; vrt. Joh. 3:16; Room. 6:23).” (5BC 609.)

Kun Jairoksen tytär oli herännyt kuolleista, kaikki ”olivat hämmästyksestä suunniltaan” (Mark. 5:42). Eikä ihme, sillä kuolema on meille vielä lopullista ja peruuttamatonta. Tällaisen asian näkeminen omin silmin oli varmasti hämmästyttävä ja elämää muuttava kokemus.

`Miten voimme oppia luottamaan pelkojenkin keskellä Jeesuksen sanoihin ”Älä pelkää, vaan usko”?`