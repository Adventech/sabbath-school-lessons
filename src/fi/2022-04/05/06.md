---
title:  Lasarus
date:  27/10/2022
---

`Lue Joh. 11:1–44. Millä tavoin Lasaruksen sairaus ja kuolema ”toi julki Jumalan Pojan kirkkauden” (Joh. 11:4)?`

Tässäkin Jeesus käyttää kuolemasta puhuessaan nukkumisen kielikuvaa. ”Ystävämme Lasarus nukkuu, mutta minä menen herättämään hänet.” (Joh. 11:11.) Kun jotkut ajattelivat, että Jeesus puhui kirjaimellisesta nukkumisesta (Joh. 11:11–13), hän kertoi selkeästi, mitä tarkoitti: ”Lasarus on kuollut.” (Joh. 11:12–14.) Itse asiassa kun Jeesus saapui Betaniaan, Lasarus oli ollut kuolleena jo neljättä päivää; hänen ruumiinsa jo mätäni (Joh. 11:17, 39). Siinä vaiheessa, kun ruumis alkaa mädäntyä niin pahoin, että se jo haisee, ei ole enää epäilystäkään siitä, etteikö kyseinen ihminen olisi kuollut.

Kun Jeesus sanoi Martalle: ”Veljesi nousee kuolleista” (Joh. 11:23), Martta vakuutti kyllä uskovansa viimeisen päivän ylösnousemukseen. Jeesus kuitenkin sanoi: ”Minä olen ylösnousemus ja elämä. Joka uskoo minuun, saa elää, vaikka kuoleekin, eikä yksikään, joka elää ja uskoo minuun, ikinä kuole. Uskotko tämän?” (Joh. 11:25–26.) Jeesus lisäsi vielä: ”Enkö sanonut sinulle, että jos uskot, saat nähdä Jumalan kirkkauden?” (Joh. 11:40.) Martta uskoi, ja hän näki Jumalan kirkkauden siinä, että hänen veljensä herätettiin kuolleista.

Raamattu opettaa, että elämä luotiin Jumalan sanan kautta (1. Moos, 1:20–30; Ps. 33:6) ja hänen sanansa kautta elämä voidaan myös luoda uudelleen, kuten Lasaruksen tapauksessa. Lyhyen rukouksen jälkeen Jeesus käski: ”Lasarus, tule ulos!” (Joh. 11:43.) Heti samassa paikalla olleet saivat nähdä Jumalan elämää antavan voiman – saman voiman, joka sanallaan kutsui maailman olemaan; saman voiman, joka aikojen lopussa tapahtuvassa ylösnousemuksessa tulee kutsumaan kuolleet takaisin elämään.

Herättämällä Lasaruksen Jeesus todisti, että hänellä on valta kukistaa kuolema. Voisivatko meidän kaltaisemme olennot, jotka lopulta kuolemme, saada suurempaa osoitusta Jumalan kunniasta kuin tämän?

`Lue Joh. 11:25, 26. Ensin Jeesus puhuu uskovista, jotka kuolevat, ja sitten hän sanoo, etteivät uskovat ikinä kuole. Mitä Jeesus opettaa tässä meille? Miten keskeistä Kristuksen sanojen ymmärtäminen on? Miksi hänen sanansa antavat meille niin paljon toivoa?`