---
title:  Mooseksen Ylösnousemus
date:  23/10/2022
---

`Lue Juud. 9 ja Luuk. 9:28–36. Mitä todisteita tekstit antavat siitä, että Mooses oli kokenut ruumiin ylösnousemuksen?`

Jotkut Aleksandrian kreikkalaiset kirkkoisät väittivät, että kun Mooses kuoli, nähtiin kaksi Moosesta: toinen elossa hengessään ja toinen kuolleena ruumiissaan; toinen näistä Mooseksista nousi taivaaseen enkeleiden kera ja toinen haudattiin maahan. (Ks. Origenes, Homilies on Joshua 2.1; Clement of Alexandria, Stromata 6.15.) Tämä erottelu taivaaseen astuneeseen sieluun ja maahan haudattuun ruumiiseen voi olla järkevä niiden mielestä, jotka ovat omaksuneet kreikkalaisen käsityksen sielun kuolemattomuudesta, mutta Raamatusta ajatusta ei löydy. Juud. 9 vahvistaa raamatullisen opetuksen Mooseksen ruumiin ylösnousemuksesta, koska kiistaa käytiin ”Mooseksen ruumiista” eikä mistään oletetusta eloon jääneestä sielusta.

Mooses kuoli 120 vuoden iässä ja Herra hautasi hänet salaiseen paikkaan johonkin Moabin maan laaksoista (5. Moos. 34:5–7). Mooses ei kuitenkaan pysynyt haudassaan kovin pitkään. ”Niiden enkelien kanssa, jotka olivat haudanneet Mooseksen, Kristus itse laskeutui taivaasta kutsumaan esiin nukkuvan pyhänsä. – – Kristus tuli nyt ensi kertaa herättämään kuollutta eloon. Kun elämän Ruhtinas loistavien olentojen seurassa lähestyi hautaa, saatana oli huolissaan valta-asemastaan. – – Kristus ei alentunut keskustelemaan saatanan kanssa. – – Mutta Kristus siirsi kaiken Isälleen sanomalla: ’Rangaiskoon sinua Herra!’ (Juud. 9).  – – Tämä varmisti ylösnousemuksen ainiaaksi. Saalis riistettiin saatanalta; vanhurskaat kuolleet heräisivät jälleen eloon.” (2AO 77, 78.)

Kirkastusvuoren tapahtumat ovat todiste Mooseksen ylösnousemuksesta. Mooses ilmestyi yhdessä profeetta Elian kanssa, joka oli kuljetettu taivaaseen kuolemaa maistamatta (2. Kun. 2:1–11). Mooses ja Elia kävivät jopa keskustelua Jeesuksen kanssa (Luuk. 9:28–36.) ”Samassa siinä oli kaksi miestä, Mooses ja Elia, keskustelemassa hänen kanssaan. He ilmestyivät taivaallisessa kirkkaudessa ja puhuivat Jeesuksen poislähdöstä, joka oli toteutuva Jerusalemissa.” (Luuk. 9:30, 31.) Mooseksen ilmestyminen, joka oli todiste Kristuksen tulevasta voitosta synnistä ja kuolemasta, kuvataan tässä hyvin selkein sanoin. Jeesukselle ilmestyivät siellä Mooses ja Elia, eivät heidän ”henkensä” (Eliahan ei ollut edes kuollut).