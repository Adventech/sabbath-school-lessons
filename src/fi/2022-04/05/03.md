---
title:  Kaksi Tapausta Vanhasta Testamentista
date:  24/10/2022
---

`Lue 1. Kun. 17:8–24 ja 2. Kun. 4:18–37. Mitä yhtäläisyyksiä ja eroja näet näissä kahdessa ylösnousemuksessa?`

Hepr. 11. luvusta luemme, että uskonsa kautta jotkut ”naiset saivat kuolleet omaisensa elävinä takaisin” (Hepr. 11:35). Näin tapahtui kahdessa ylösnousemuksessa, joita päivän teksteissä kuvataan.

Ensimmäinen tapaus (1. Kun. 17:8–24) sattui Israelin suuren luopumuksen aikaan kuningas Ahabin ja hänen pakanavaimonsa hallituskaudella. Ankaran kuivuuden piinatessa maata Jumala käski Elian mennä Sarpatiin, Israelin ulkopuolelle. Siellä Elia kohtasi köyhän foinikealaisen naisen, joka oli aikeissa valmistaa itselleen ja pojalleen viimeisen aterian, jonka jälkeen he ajattelivat kuolevansa. Heidän elämänsä kuitenkin säästyi ihmeen kautta, kun jauho ja öljy eivät loppuneet heidän astioistaan ennen kuin kuivuus oli ohi. ­Jonkin ajan kuluttua naisen poika sairastui ja kuoli. Äiti vetosi Eliaan, joka puolestaan huusi Herran puoleen. ”Herra kuuli Elian pyynnön. Henki palasi poikaan, ja hän virkosi eloon.” (1. Kun. 17:22.)

Toinen ylösnouseminen (2. Kun. 4:18–34) tapahtui Sunemissa. Elisa oli auttanut köyhää leskinaista maksamaan velkansa öljyastioiden täyttymisihmeen avulla (2. Kun. 4:1–7). Myöhemmin Sunemissa hän tapasi naimisissa olevan naisen, jolla ei ollut lapsia. Profeetta sanoi naiselle, että tämä saisi pojan, ja niin tapahtui. Lapsi kasvoi ja oli terve, mutta eräänä päivänä hän sairastui ja kuoli. Sunemilaisnainen lähti pyytämään Elisaa tulemaan katsomaan poikaa. Elisa rukoili sinnikkäästi Herraa ja lopulta lapsi heräsi eloon.

Naisilla oli erilaiset taustat, mutta samanlainen pelastava usko. Sarpatin leski tarjosi Elialle asuinsijan vaikeaan aikaan, jolloin Israelista ei löytynyt turvapaikkaa. Sunemilaisnainen miehineen oli rakentanut profeetta Elisalle vierashuoneen, jossa tämä saattoi levätä matkatessaan heidän kotinsa ohi. Kun nämä kaksi lasta kuolivat, heidän uskolliset äitinsä vetosivat Jumalan profeettoihin ja he saivat nähdä lapsensa jälleen elossa.

`Mitä sen, että ihmeitä ei aina tapahdu, tulisi opettaa siitä, kuinka keskeisellä sijalla uskossamme on meille luvattu aikojen lopussa tapahtuva ylösnousemus?`