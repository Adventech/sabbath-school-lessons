---
title:  Jumalan Temppelissä
date:  26/12/2022
---

Jotkut sanovat, että taivas itsessään on Jumalan pyhäkkö. Ilmestyskirja viittaa kuitenkin tiettyyn pyhäkköön/temppeliin uudessa Jerusalemissa, jossa Jumalan valtaistuin ja lasinen meri sijaitsevat (Ilm. 4:2–6; Ilm. 7:9–15; Ilm. 15:5–8). Siellä suuri joukko pyhiä kaikista maista, kansoista, heimoista ja kielistä palvoo Jumalaa ikuisesti (Ilm. 7:9–17).

`Vertaa Ilm. 7:9–15 ja Ilm. 21:3, 22. Miten sovitat yhteen nämä kuvaukset, joista toisessa sanotaan, että suuri joukko lunastettuja palvoo Jumalaa päivin ja öin hänen pyhäkössään (Ilm. 7:15), ja toisessa sanotaan, että Johannes ei nähnyt uudessa Jerusalemissa temppeliä (Ilm. 21:22)?`

Taivaallinen pyhäkkö/temppeli on aina ollut paikka, jossa taivaalliset olennot palvovat Jumalaa. Synnin tulon jälkeen pyhäköstä tuli myös paikka, josta pelastusta tarjotaan ihmiskunnalle. ”Kun syntiongelma on ohi, taivaallinen pyhäkkö palautuu taas alkuperäiseen tarkoitukseensa. – – Ilm. 21:22 jakeessa Johannes raportoi, ettei enää nähnyt temppeliä kaupungissa, sillä ’Herra Jumala, Kaikkivaltias, hän ja Karitsa’ olivat sen temppeli. Tarkoittaako tämä, että enää ei ole Herran huonetta, johon hänen luotunsa voivat kokoontua ja viettää erityistä aikaa hänen kanssaan? Eihän toki!” – Richard M. ­Davidson, ”The Sanctuary: ’To Behold the Beauty of the Lord’”, teoksessa The Word, Searching, Living, Teaching, osa 1, toim. Artur Stele (Silver Spring, MD: Biblical Research ­Institute, 2015), s. 31.

Ilmestyskirjassa kiinnitetään erityistä huomiota häneen, jota palvotaan, ja niihin, jotka palvovat. Palvonta keskittyy Jumalaan ja Karitsaan (Ilm. 5:13; Ilm. 7:10). Kuten tuleekin aina olla, Kristus on palvonnan keskipiste. Palvojat ovat niitä, jotka ”ovat päässeet suuresta ahdingosta” ja ”pesseet vaatteensa ja valkaisseet ne Karitsan veressä” (Ilm. 7:14). He ovat eläviä todistajia Jumalan lunastavasta ja muuttavasta voimasta. He laulavat ylistystä Jumalalle siitä, kuka hän on ja mitä hän on tehnyt heidän hyväkseen.

`Lue Ilm. 21:3. Jae toistaa samaa ajatusta kuin lukuisat muut tekstit tätä ennen (Jer. 32:38; Hes. 37:27; Sak. 8:8; Hepr. 8:10). Mitä tarkoittaa, että Jumalasta tulee meidän Jumalamme ja meistä tulee hänen kansansa?`