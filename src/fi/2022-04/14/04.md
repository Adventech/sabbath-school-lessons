---
title:  Jumalan Läsnäolossa
date:  27/12/2022
---

Raamattu sanoo, että Jumala ”asuu valossa, jota ei voi lähestyä” (1. Tim. 6:16) ja että ”Jumalaa ei kukaan ole koskaan nähnyt” (Joh. 1:18; 1. Joh. 4:12). On ilmeistä, että este Jumalan näkemiselle on pantu vain syntiinlangenneessa tilassa oleville ihmisille, sillä Raamatusta löytyy useita todisteita siitä, että pyhät saavat nähdä Isän Jumalan taivaassa.

`Lue Matt. 5:8; 1. Joh. 3:2, 3 ja Ilm. 22:3, 4. Mitä jakeet kertovat meille etuoikeudestamme nähdä Jumala?`

Sama Johannes, joka sanoi, että ”Jumalaa ei kukaan ole koskaan nähnyt (Joh. 1:18; 1. Joh. 4:12), julistaa myös, että ”me saamme nähdä hänet sellaisena kuin hän on” (1. Joh. 3:2) ja että me saamme ”nähdä hänen kasvonsa” (Ilm. 22:4). Kaikki epäilykset hälvenevät kuitenkin Kristuksen oman todistuksen valossa: ”Autuaita puhdassydämiset: he saavat nähdä Jumalan.” (Matt. 5:8.) Mikä etuoikeus lunastetuilla tuleekaan olemaan heidän saadessaan palvoa Jumalaa hänen temppelissään! Kaikkein suurin etuoikeus on kuitenkin se, että he saavat nähdä hänen kasvonsa.

”Jumalan kansan etuoikeutena on olla avoimessa yhteydessä Isän ja Pojan kanssa. ”Nyt katselemme vielä kuin kuvastimesta, kuin arvoitusta – –.” (1. Kor. 13:12.) Voimme nähdä Jumalasta heijastuksia. Näitä on luonnossa, hänen luomistöissään tai hänen tavassaan toimia ihmisten kanssa. Silloin saamme katsella häntä kasvoista kasvoihin ilman himmentävää väliverhoa. Voimme seistä hänen edessään ja nähdä hänen olemuksensa kirkkauden.” (ST nettiversio 795.)

Puhtaus ja Jumalan näkeminen yhdistyvät toisiinsa. ”Puhdassydämiset” saavat nähdä Jumalan; jokainen, joka haluaa nähdä Jumalan ”pitää itsensä puhtaana, niin kuin hän on puhdas ja pyhä” (1. Joh. 3:3). Jakeet paljastavat, että Jumalan on tehtävä meissä työtään nyt, jotta voisimme valmistautua taivasta varten.

Vaikka oikeutemme taivaaseen on varmistettu Jeesuksen kuoleman kautta, joudumme tässä ja nyt käymään läpi puhdistavan prosessin, joka auttaa meitä valmistautumaan ikuista kotiamme varten. Keskeistä puhdistavassa prosessissa on kuuliaisuus Jumalan sanalle.

`Lue 1. Piet. 1:22. Miten jae paljastaa kuuliaisuuden ja puhdistautumisen välisen yhteyden? Mikä kuuliaisuudessa puhdistaa meitä? Missä se tulee erityisesti ilmi?`