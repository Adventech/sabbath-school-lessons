---
title:  Ei Enää Kuolemaa Eikä Kyyneleitä
date:  28/12/2022
---

Teoria kuolemattomasta sielusta ja ikuisesta kärsimyksestä helvetissä on ristiriidassa sen Raamatun opetuksen kanssa, että uudessa taivaassa ja uudessa maassa ”[k]uolemaa ei enää ole, ei murhetta, valitusta eikä vaivaa” (Ilm. 21:4). Jos teoria ikuisesta helvetistä olisi totta, ”toinen kuolema” ei poistaisi syntiä ja syntisiä maailmankaikkeudesta, vaan sulkisi ne vain ikuiseen helvettiin itkuun ja murheeseen. Tässä tapauksessa maailmankaikkeutta ei täysin ennallistettaisi sen alkuperäiseen täydellisyyteen. Ylistys Jumalalle siitä, että Raamattu antaa täysin toisenlaisen kuvan!

`Lue Jes. 25:8; Ilm. 7:17 ja Ilm. 21:4. Mitä lohtua ja toivoa jakeet antavat nykyisen maailmamme koettelemusten ja kärsimysten keskellä?`

Elämä voi olla vaikeaa, epäoikeudenmukaista ja julmaa. Kuoleman koura voi riistää meiltä rakkaita ihmisiä. Tai joku voi varastaa sydämemme ja sitten häipyä ikään kuin mitään ei olisi tapahtunutkaan. Kuinka kauheaa onkaan joutua sellaisen ihmisen pettämäksi, jota rakastimme ja johon luotimme.

On hetkiä, jolloin me saatamme sydän murtuneena miettiä, onko elämä elämisen arvoista. Jumala on kuitenkin aina innokas pyyhkimään poskiltamme niin monta kyyneltä kuin mahdollista. Jotkut raskaimmista kyynelistämme saattavat norua siihen päivään saakka, jolloin kuolema, murhe, valitus ja vaiva lakkaavat (Ilm. 21:1–5).

Voimme luottaa siihen, että viimeisellä tuomiolla Jumala kohtelee jokaista oikeudenmukaisesti ja rakkaudella. Kristuksessa kuolleet rakkaamme herätetään viettämään ikuisuutta kanssamme. Ikuiseen elämään kelpaamattomat lakkaavat lopulta olemasta. Heidän ei tarvitse elää ”epämiellyttävässä” taivaassa eikä palaa ikuisesti helvetissä. Saamme suurimman lohtumme oikeudenmukaisesta tavasta, jolla Jumala kohtelee jokaista. Kun kuolema lopullisesti lakkaa, lunastetut riemuitsevat: ”Missä on voittosi, kuolema? Missä on pistimesi, kuolema?” (1. Kor. 15:54, 55.)

Uudessa taivaassa ja uudessa maassa ”[m]enneitä ei enää muistella, ne eivät nouse mieleen” (Jes. 65:17). Tämä ei tarkoita, että taivaassa koettaisiin muistinmenetys, vaan että menneisyys ei vie meiltä taivaan kestävää iloa.

`Kukapa ei olisi kokenut ihmiselon epäreiluutta? Kuinka voimme vaikeina aikoina oppia luottamaan Jumalaan?`