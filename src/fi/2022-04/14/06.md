---
title:  Heidän Otsassaan On Hänen Nimensä
date:  29/12/2022
---

`Lue Ilm. 22:3–5. Miten voimme varmistua siitä, että olemme niiden joukossa, joiden otsaan on kirjoitettu Jumalan nimi? Vai voimmeko olla asiasta varmoja?`

Luciferin kapinan ja Aadamin ja Eevan lankeemuksen jälkeen Jumala olisi voinut tuhota nuo kaksi synnintekijää. Kuitenkin osoittaakseen ehdotonta rakkauttaan luotujaan kohtaan Jumala laati armollisen suunnitelman pelastaakseen kaikki, jotka ottavat vastaan sen, mitä hän tarjoaa. Tämä tunnetaan lunastussuunnitelmana. Vaikka se oli ollutkin olemassa jo ennen maailman luomista (Ef. 1:3, 4; 2. Tim. 1:9; Tit. 1:3; Ilm. 13:8), se ilmoitettiin ihmisille ensimmäisen kerran Eede­nissä heti syntiinlankeemuksen jälkeen. Siitä paljastettiin ­lisää heprealaisen pyhäkköpalveluksen monissa esikuvissa (2. Moos. 25) ja täyden ilmauksensa se sai Jeesuksen elämässä, kuolemassa ja ylösnousemuksessa (ks. Room. 5).

Lunastussuunnitelman keskiössä on lupaus ikuisesta elämästä, joka saadaan Jeesuksen ansioiden perusteella. Sen saavat kaikki, jotka uskossa vastaanottavat ristillä tarjotun suuren lahjan. Jo ennen ristiä, ja ristin jälkeen, pelastus on aina tullut uskosta, ei koskaan tekojen kautta, vaikka teot kuinka ilmaisisivatkin sitä, että me olemme pelastettuja.

`Paavali kirjoitti, että Abraham, joka eli kauan ennen Kristusta, oli esimerkki uskon kautta pelastumisesta. Lue Room. 4:2, 3. Miten nämä jakeet auttavat meitä ymmärtämään, mistä uskon kautta pelastumisessa on kyse?`

Meillä voi siis olla pelastusvarmuus, jos olemme vastaanottaneet Jeesuksen, antautuneet hänelle ja tarttuneet hänen lupauksiinsa, ja jos turvaudumme yksin hänen ansioihinsa emmekä mihinkään muuhun. Voimme luottaa myös lupauksiin siitä, että Kristuksessa saamme uuden elämän jo tässä ja nyt. Abraham uskoi ja se luettiin hänelle vanhurskaudeksi; sama pätee meihin.

Tätä tarkoittaa siis se, että hänen nimensä on kirjoitettu meidän otsaamme. Jos se kirjoitetaan otsaamme jo nyt, emmekä käänny pois hänen luotaan, silloin se on kirjoitettuna otsaamme myös uudessa taivaassa ja uudessa maassa.