---
title:  Uusi Taivas Ja Uusi Maa
date:  25/12/2022
---

Joillekin kreikkalaisen filosofian kannattajille ajatus jonkin asian fyysisyydestä tarkoittaa, että se on paha asia. Siksi heistä on mahdotonta ajatella, että tulevaisuudessa voisi olla todellinen taivas, jossa olisi oikeita, fyysisiä ihmisiä. Heidän ajattelussaan taivaan (ollakseen hyvä paikka) on oltava puhtaasti hengellinen tila, joka on kaikista tämän fyysisen maailman vioista vapaa. Jos jokin asia on aineellinen, se ei heidän mukaansa voi olla hengellinen; ja jos jokin asia on hengellinen, se ei voi olla aineellinen. Raamattu puhuu kuitenkin taivaasta konkreettisin termein, joihin ei vain sisälly synnin läsnäolon aiheuttamia rajoituksia.

`Lue Jes. 65:17–25; Jes. 66:22, 23; 2. Piet. 3:13 ja Ilm. 21:1–5. Mikä on näiden raamatunpaikkojen perimmäinen sanoma?`

Jesajan kirja tarjoaa mielenkiintoisia välähdyksiä siitä, millainen maailma olisi ollut, jos Israel kansana olisi pysynyt uskollisena liitolleen Jumalan kanssa (Jes. 65:17–25; Jes. 66:22, 23; vrt. 5. Moos. 28). Koko ympäristö erilaisine elämänilmiöineen olisi kasvanut yhä enemmän kohti Jumalan alkuperäistä suunnitelmaa, eli kohti sitä, millainen maailma oli ennen synnin tuloa.

Suunnitelma ei kuitenkaan toteutunut odotetulla tavalla. Sitten otettiin käyttöön uusi suunnitelma, jonka keskiössä oli seurakunta, joka koostuu sekä juutalaisista että kaikista kansoista tulevista pakanoista (Matt. 28:18–20; 1. Piet. 2:9). Siksi Jesajan kirjan profetioita tulee lukea uudelleen seurakunnan näkökulmasta (2. Piet. 3:13; Ilm. 21:1–5).

”Raamatussa pyhien perintöä kutsutaan “isänmaaksi” (Hepr. 11:14–16). Siellä taivaallinen paimen johtaa laumansa elävän veden lähteille. Elämän puu antaa hedelmää joka kuukausi, ja sen lehdet ovat kansojen terveydeksi. Siellä on aina virtaavia jokia, kirkkaita kuin kristalli. Niiden partailla on huojuvia puita varjostamassa polkuja, jotka vanhurskaille on valmistettu. Sieltä löytyy avaria tasankoja, ja niiden taustalta nousevat kauniit kukkulat ja Jumalan vuoret korkeine huippuineen. Tässä ajassa Jumalan lapset ovat joutuneet elämään vieraina ja muukalaisina, mutta nyt he löytävät kotipaikan rauhan tasangoilta elävien virtojen ääreltä.” (ST nettiversio 415.)