### Johdanto

#### Ajasta ikuisuuteen
 
Jumala loi ihmiset nauttimaan ikuisuudesta rakastavassa suhteessa häneen ja hänen luomakuntaansa. Suhde kuitenkin vääristyi synnin ilmestyttyä taivaan saleihin (Jes. 14:12–15; Hes. 28:12–19; Ilm. 12:7–12), mikä lopulta johti myös Aadamin ja Eevan lankeamiseen (1. Moos. 3:1–19; Room. 5:12). On murheellista, että kuolema otti valtaansa paitsi ihmiset myös kaiken muun elollisen. Merkkejä kuolemasta voidaan nähdä tänäkin päivänä lehtien putoillessa puista, kukkien lakastuessa maljakoihimme, viattomien lemmikkiemme kokiessa tuskallisen kuoleman tai silloin, kun joku meille rakas ihminen raa’asti riistetään meiltä. Maailmamme on täynnä kärsimystä ja kuivaamattomia kyyneleitä.

Ihmiset kaipaavat parempaa elämää ja ovat luoneet itselleen mielikuvia ”paratiiseista”, joissa haluaisivat elää. Esimerkiksi vuonna 1933 brittiläinen kirjailija James Hilton julkaisi kirjansa Lost Horizon (suom. Sininen kuu), josta muutamaa vuotta myöhemmin tehtiin samanniminen elokuva. Elokuvassa kuvataan ahdinkoa, johon eräässä lentokoneessa joudutaan, kun koneesta loppuu polttoaine ja se rysähtää lumipeitteisille Himalajan vuorille. Lentokoneen kapteeni kuolee syöksyssä, mutta muutamat selviytyvät elossa. Paikalliset tiibetiläiset auttavat heidät pois lentokoneen jäännöksistä ja vievät heidät paratiisinomaiseen Shangri-Lan laaksoon. Eristyksissä muusta maailmasta nämä selviytyjät kasvavat siellä rakkaudessa ja viisaudessa. He elävät lähes kuolematonta elämää kestävän sopusoinnun ja ilon vallitessa.

Tämä on tietysti vain keksitty tarina.

Kuolevaisina ihmisinä me tarvitsemme varmuutta nykyhetkeemme ja toivoa tulevaisuuteemme. Sveitsiläinen teologi Emil Brunner on sattuvasti sanonut: ”Mitä happi on keuhkoille, sitä toivo on ihmiselämän tarkoitukselle. Jos otamme hapen pois, siitä seuraa tukehtumiskuolema; jos otamme toivon pois, ihmiskunta ajautuu henkihieveriin ja epätoivo ottaa vallan. Älylliset ja henkiset voimat halvaantuvat siitä järjettömyyden ja tarkoituksettomuuden tunteesta, joka olemassaoloon liittyy. Samalla tavoin kuin ihmiskeho on riippuvainen hapensaannista, ihmiskunta on riippuvainen siitä, että toivo pysyy yllä.” – Emil Brunner, Eternal Hope (London: Lutterworth Press, 1954), s. 7. Raamatullinen toivo todellakin kannattelee meitä olemassaoloomme liittyvien kriisien keskellä, joita kohtaamme matkallamme ikuisuuteen.

Toisin kuin Lost Horizonin fiktiiviset kuvaukset Shangri-Lan paratiisista, meidän ikuisen elämän toivomme ei seuraa ”mitään ovelasti sepitettyjä taruja”(2. Piet. 1:16). Se perustuu Jumalan luotettavalle lupaukselle täydellisestä maailmasta, jossa ei enää ole kyyneleitä, kipua eikä kuolemaa (Ilm. 21:1–5). Tämä kallisarvoinen lupaus elähdytti jo apostolista seurakuntaa, ja lukemattomat kristityt ovat pitäneet siitä kiinni ja vaalineet sitä halki vuosisatojen. Kadottamatta koskaan voimaansa tämä sama lupaus antaa meillekin merkitystä ja tarkoitusta tämänhetkiseen elämäämme. Sen ansiosta voimme luottavaisina katsoa tulevaisuuteen. Se vakuuttaa meille, että kaikki meidän Kristuksessa kuolleet rakkaamme tullaan kerran herättämään kuolleista ikuiseen elämään.

Tässä käsillä olevassa raamatuntutkisteluoppaassa tarkastelemme hyvän ja pahan välistä suurta taistelua kahdesta tärkeästä teemasta käsin. Toinen liittyy synnin ja kuoleman alkuperään ja niiden jatkuvaan läsnäoloon, toinen Jumalan jatkuvaan työskentelyyn näiden ongelmien ratkaisemiseksi ja maailman palauttamiseksi sen alkuperäiseen täydelliseen tilaan. Erityistä huomiota saavat myös ihmisten kuolevaisuus ja se, miten kuolemattomuus saadaan ensimmäisessä ylösnousemuksessa. Todellisuudessa meidän ei tarvitse pelätä kuolemaa, koska Kristus on kuollut meidän puolestamme ja voittanut kuoleman vallan. Meille vakuutetaan, että hänellä on ”kuoleman ja tuonelan avaimet” (Ilm. 1:18).

Tässä neljänneksessä perehdymme tuskalliseen aiheeseen: kuolemaan. Tarkastelemme sitä kuitenkin Jeesuksen tarjoaman toivon valossa.

_Alberto R. Timm, teol. toht. (Andrews University), toimii Ellen G. Whiten kirjallista jäämistöä hoitavan toimikunnan, Ellen G. White Estate Inc.:n, apulaisjohtajana. Hän on myös jäsenenä raamatuntutkimusinstituutin sekä geotieteentutkimusinstituutin toimikunnissa (Biblical Research Institute Committee [BRICOM] ja Geoscience Research Institute Committee [GRICOM]). Aiemmin hän on toiminut johtajana adventtikirkon latinalaisamerikkalaisessa teologisessa seminaarissa (Latin-American Adventist Theological Seminary [LATS])._