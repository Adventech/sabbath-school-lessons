---
title:  Ylpeyden Hinta
date:  28/09/2022
---

Raamatussa nähdään kaksi hallitsevaa pääteemaa, jotka kilpailevat keskenään. Toinen on Salemin, Siionin vuoren, Jerusalemin ja uuden Jerusalemin teema, joka edustaa Jumalan valtakuntaa. Toinen on Baabelin eli Babylonin teema, joka edustaa Paholaisen väärennettyä valtakuntaa. Useita kertoja Jumala kutsui kansaansa ulos pakanallisesta Babyloniasta palvelemaan häntä luvatussa maassa.

Abramia pyydettiin muuttamaan Kaldean Urista Kanaaninmaahan (1. Moos. 11:31–12:9). Pitkän pakkosiirtolaisuusajan jälkeen juutalaiset lähtivät Babyloniasta palatakseen Jerusalemiin (Esra 2). Ilmestyskirjassa Jumalan kansaa kutsutaan ulos lopunajan Babylonista (Ilm. 18:4) ja liittymään Karitsan joukkoihin, jotka lopulta asuvat Siionin vuorella ja uudessa Jerusalemissa (Ilm. 14:1; Ilm. 21:1–3, 10).

`Lue Jes. 14:12–15. Mitä kauaskantoisia seurauksia Luciferin ylpeydellä taivaassa oli tälle maailmalle ja maailmankaikkeudelle?`

Babylonin kaupunki edustaa valtaa, joka on asettunut Jumalaa ja hänen valtakuntaansa vastaan. Babylonin kuninkaasta (Nebukadnessar) tulee ylpeyden ja ylimielisyyden symboli. Jumala oli paljastanut Nebukadnessarille, että Babylon oli vain kultainen pää suuressa valtakuntia kuvaavassa kuvapatsaassa (Dan. 2:37, 38). Haastaen Jumalan ilmoituksen kuningas teetätti täyskultaisen kuvapatsaan merkiksi siitä, että hänen valtakuntansa kestäisi ikuisesti. Hän vaati vieläpä kaikkia palvomaan patsasta (Dan. 3). Tyroksen kuninkaan tavoin (Hes. 28:12–19) Babylonin kuninkaasta tuli Luciferin symboli.

Jes. 14:3–11 kuvailee ylpeän ja sortoa harjoittavan Babylonin kuninkaan kukistumisen. Jes. 14:12–15 siirtyy maailmanhistorian kuvaamisesta taivaallisiin saleihin ja korostaa, että samanlainen ylpeä ja ylimielinen henki sai aikaan Luciferin alkuperäisen lankeamisen. Lucifer suunnitteli valtaistuimensa pystyttämistä taivaallisten joukkojen yläpuolelle ja itsensä korottamista Korkeimman vertaiseksi (Jes. 14:14). Luciferin itsekkyys ja kilpailunhalu haastoivat Jumalan epäitsekkään rakkauden ja yhteistyöhalun. Vihollinen syytti Jumalaa siitä, mitä hän itse oli. Hän myös levitti valheitaan toisille enkeleille.

`Miksi on helppo tulla ylpeäksi ja kerskailevaksi joko asemastamme tai saavutuksistamme tai molemmista?`