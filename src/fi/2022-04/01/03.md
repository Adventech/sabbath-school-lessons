---
title:  Vapaa Tahto, Rakkauden Perusta
date:  26/09/2022
---

`Lue 1. Joh. 4:7–16. Mitä teksti kertoo vapaasta tahdosta rakkauden kasvattamisen ehtona?`

Keinokukat voivat näyttää upeilta, mutta ne eivät kasva oikeiden kukkien tavoin. Robotit on ohjelmoitu puhumaan ja suorittamaan tehtäviä, mutta niillä ei ole elämää eikä tunteita. Elämä ja vapaa tahto ovat välttämättömiä ehtoja sille, että joku voi vastaanottaa, vaalia ja jakaa rakkautta. Niinpä rakastava Jumala loi enkelit (myös Luciferin) ja ihmiset vapaiksi valitsemaan. Hän antoi heille myös mahdollisuuden valita väärin. Jumala loi maailmankaikkeuden täydelliseksi ja sopusointuiseksi ympäristöksi, jossa hänen luomansa olennot voisivat kasvaa rakkaudessa ja viisaudessa.

1. Joh. 4:7–16 Johannes korostaa, että ”Jumala on rakkaus” ja että hän ilmaisi rakkautensa lähettämällä Poikansa kuolemaan syntiemme tähden. Tästä meidän tulisi ilmaista kiitollisuuttamme rakastamalla toisiamme. Tällainen Jumalasta lähtöisin oleva rakkaus olisi vakuuttavin todiste siitä, että Jumala pysyy meissä ja me hänessä. Vetoomus Jumalan rakkauden heijastamiseksi on järkevä vain, jos se on osoitettu olennoille, jotka voivat valita ilmaista rakkautta tai elää itsekeskeistä elämää. Vapautta valita voidaan silti helposti käyttää väärin, mistä surullisena osoituksena on Luciferin kapina.

Vaikka ymmärrämme valinnanvapauden tärkeyden, silti jotkut miettivät: ”Jos Jumala tiesi, että Lucifer kapinoisi, miksi hän loi tämän? Eikö se tarkoita, että Jumala on vastuussa synnin alkuperästä?” Vastaus riippuu monista tekijöistä, joista yksi on se, mitä sanalla ”vastuussa” tarkkaan ottaen tarkoitetaan. Synnin alkuperä ja luonne ovat salaperäisiä; ei niitä pystytä täysin selittämään.

Kaikesta huolimatta Jumala ei määrännyt synnin olemassaoloa; hän vain salli sen. Sitten ristillä hän otti päälleen synnin täyden rangaistuksen mahdollistaen täten sen lopullisen hävittämisen. Täytyy muistaa, että Jumala itse maksoi kalleimman hinnan synnin ja pahan olemassaolosta (Matt. 5:43–48; Room. 5:6–11). Hän on kärsinyt niistä enemmän kuin kukaan meistä tulee koskaan kärsimään.

`Jumalan lahjoittama vapaa tahto on pyhä asia, ja sen harjoittamisella on vahvat seuraukset sekä itsellesi että muille. Minkä päätösten edessä olet? Mitkä ovat niiden seuraukset riippuen siitä, mitä päätät?`