---
title:  Epäuskon Leviäminen
date:  29/09/2022
---

`Lue Ilm. 12. Mitä luku opettaa meille taivaassa syttyneen kapinan leviämisestä maailmaan?`

Luciferin lankeaminen ei ollut vain pieni mielipiteitä koskeva erimielisyys. Ilm. 12 kertoo, että taivaassa syttyi suuri sota Luciferin ja tämän enkeleiden ja Kristuksen ja tämän enkeleiden välillä. Luciferia kutsutaan tässä luvussa suureksi lohikäärmeeksi, muinaisaikojen käärmeeksi, Paholaiseksi ja Saatanaksi sekä veljiemme Syyttäjäksi (Ilm. 12:9, 10). Kristusta kutsutaan Mikaeliksi (Ilm. 12:7), joka tarkoittaa ’Jumalan kaltainen’.

Perustuen mainintaan ylienkeli Mikaelista (Juud. 9) jotkut uskovat Mikaelin olevan vain enkeliolento. Danielin kirjassa kuitenkin jokainen suuri näky kulminoituu Kristukseen ja hänen iankaikkiseen valtakuntaansa – kuten käden koskematta liikkeelle lähtevä kivi (Dan. 2:34, 45), Ihmisen Poika (Dan. 7:13, VKR), taivaan joukon valtias ja ruhtinaiden ruhtinas (Dan. 8:11, 25) ja Mikael, suuri enkeliruhtinas (Dan. 12:1). Niinpä aivan kuten Herran enkeli on tietyissä tapauksissa Herra itse (2. Moos. 3:1–6; Ap. t. 7:30–33 jne.), Mikael on sama jumalallinen olento eli itse Kristus.

Ilm. 12 tarjoaa yleiskatsauksen meneillään olevaan suureen taisteluun, joka 1) alkoi taivaassa, kun Lucifer ja kolmasosa taivaan enkeleistä ryhtyivät kapinaan; ja joka 2) kulminoitui Kristuksen ratkaisevaan voittoon ristillä; ja joka 3) jatkuu yhä Jumalan lopunajan jäännöskansaa vastaan.

Pohtien suuren taistelun alkua Ellen G. White selittää: ”Suuressa armossaan Jumala suhtautui pitkään kärsivällisesti Luciferiin. Häntä ei vapautettu korkeasta asemastaan heti, kun hän alkoi helliä tyytymättömyyttä, eikä edes silloin, kun hän jo esitti valheellisia väitteitään uskollisille enkeleille. Hän sai olla vielä pitkään taivaassa, ja kerran toisensa jälkeen hänelle tarjottiin anteeksiantoa sillä ehdolla, että hän katuisi ja alistuisi Jumalan tahtoon.” (ST nettiversio, s. 585.)

Emme tiedä, kuinka kauan sota kesti taivaan todellisuudessa. Riippumatta taistelun ankaruudesta ja ajallisesta kestosta, tärkein asia siinä oli, että Paholainen enkeleineen ”kärsi tappion, eikä sille ja sen joukolle ollut enää sijaa taivaassa” (Ilm. 12:8; ks. myös Luuk. 10:18). Ongelma oli tietysti se, että he tulivat tänne, meidän maailmaamme.

`Mikä on ainoa toivomme voittaa vihollinen?`