---
title:  Salaperäinen Kiittämättömyys
date:  27/09/2022
---

`Lue Hes. 28:12–19. Mitä teksti opettaa synnin salaperäisestä alkuperästä?`

Suuri osa Hesekielin kirjan tekstiä on kirjoitettu lopun ajan symbolisella kielellä. Usein tiettyjä kokonaisuuksia (kuten henkilöitä, eläimiä ja esineitä) ja paikallisia tapahtumia käytetään edustamaan ja kuvaamaan laajempia kosmisia ja/tai historiallisia tapahtumia. Hes. 28:1–10 Herra puhui Tyroksen ruhtinaasta (Tyros oli muinainen menestyvä foinikialainen satamakaupunki) rikkaana ja ylpeänä hallitsijana, joka oli vain ihminen, mutta joka väitti olevansa jumala ja istuvansa jumalten valtaistuimella.

Hes. 28:12–19 historiallinen kuvaus muuttuu vertaukseksi, jolla kuvataan Luciferin alkuperäistä lankeamista taivaassa. Niinpä Tyroksen ruhtinas, joka oli elävä ihminen ”keskellä merta” (Hes. 28:2, 8), edustaa nyt kerubia, sädehtivää vartijaenkeliä (Hes. 28:14), joka oli ”Eedenissä, Jumalan puutarhassa” ja Jumalan ”pyhällä vuorella” (Hes. 28:13, 14).

Ratkaiseva lause löytyy jakeesta 15: ”Moitteen sijaa ei sinussa ollut siitä päivästä, jona sinut loin, siihen päivään, jolloin lankesit pahaan.” (Hes. 28:15.) Luciferin täydellisyys piti sisällään mahdollisuuden pahuuteen ja väärin tekemiseen. Moraalisena olentona Luciferilla oli vapaa tahto, joka kuului täydellisen olennon ominaisuuksiin. Lucifer luotiin täydelliseksi – ja täydellisyyteen kuului kyky valita vapaasti. Lucifer käytti vapaata tahtoaan väärin ja turmeltui alkaessaan ajatella itseään tärkeämmäksi kuin mitä oikeasti oli.

Kun Lucifer ei ollut enää tyytyväinen siihen, millaiseksi Jumala oli hänet luonut ja millaisen kunnian hänelle antanut, hän kadotti kiitollisuutensa Jumalaa kohtaan ja toivoi saavansa enemmän tunnustusta kuin ansaitsi. On mysteeri, miten näin saattoi käydä täydelliselle enkelille täydellisessä maailmankaikkeudessa.

”Synti on salaperäinen, selittämätön asia. Sen olemassaololle ei ole mitään syytä. Pyrkimys selittää syntiä on sama kuin pyrkisimme antamaan sille oikeutuksen. Synti ilmaantui täydelliseen maailmankaikkeuteen, eikä sille löydy syitä eikä perusteita.” – Ellen G. White, The Truth About Angels, s. 30.

`Paavali sanoo, että meidän tulisi kiittää kaikesta (1. Tess. 5:18). Miten nämä sanat voivat auttaa meitä pääsemään kiittämättömyyden ja itsesäälin tunteista?`