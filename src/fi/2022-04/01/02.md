---
title:  Luominen, Rakkauden Ilmaus
date:  25/09/2022
---

Luonto nykyisessä tilassaan välittää ristiriitaista sanomaa hyvästä ja pahasta. Ruusupensaissa on ihastuttavia ruusuja, mutta samalla vaarallisia piikkejä. Tukaani tekee meihin vaikutuksen kauneudellaan ja sitten kauhistuttaa meitä hyökkäämällä muiden lintujen pesiin ja syömällä niiden hauraat poikaset. Jopa ihmiset, jotka osoittavat yhtenä hetkenä ystävällisyyttä, voivat seuraavassa hetkessä olla ilkeitä, vihamielisiä ja väkivaltaisia. Ei ihme, että vertauksessa vehnästä ja rikkaviljasta työmiehet kysyivät pellon omistajalta: ”Herra, etkö sinä kylvänyt peltoosi hyvää siementä? Mistä siihen on tullut rikkaviljaa?” (Matt. 13:27.) Omistaja vastasi: ”Se on vihamieheni työtä.” (Matt. 13:28.) Vastaavasti vihollinen saastutti Jumalan luoman maailmankaikkeuden synnin siemenillä.

`Lue 1. Joh. 4:8, 16. Mitä varmuus siitä, että ”Jumala on rakkaus”, kertoo hänen luomistöittensä luonteesta?`

”Jumala on rakkaus.” (1. Joh. 4:8, 16.) Tästä seuraa ainakin kolme seikkaa. Rakkaus on luonteeltaan sellaista, ettei se voi olla olemassa itseensä sulkeutuneena, vaan se vaatii saada ilmaista itseään. (Millaista rakkautta ei ilmaistaisi?) Kolmiyhteisen Jumalan kolmen persoonan kesken Jumalan rakkautta jaetaan sisäisesti, ja ulkoisesti Jumala ilmaisee sitä suhteessaan kaikkiin luomiinsa olentoihin. Toiseksi, kaikki, mitä Jumala tekee, on ilmaisua hänen ehdottomasta ja muuttumattomasta rakkaudestaan. Tämä sisältää hänen luomistekonsa, lunastustekonsa ja jopa hänen rankaisevan oikeudenmukaisuutensa ilmentymät. Itse asiassa ”Jumalan rakkaus ilmenee hänen vanhurskaudessaan yhtä hyvin kuin hänen armossaan. Vanhurskaus on hänen valtaistuimensa perustus ja hänen rakkautensa hedelmä.” (5AO 317.) Kolmanneksi, koska Jumala on rakkaus ja kaikki mitä hän tekee ilmentää hänen rakkauttaan, hän ei voi olla synnin alkulähde, sillä se olisi hänen luonteensa vastaista.

`       Oliko Jumalan sitten pakko luoda maailmankaikkeus? Hänen täysivaltaisuutensa näkökulmasta katsottuna ei, sillä se oli hänen vapaan tahtonsa valinta. Hänen rakkauden luonteensa näkökulmasta katsottuna hän halusi maailmankaikkeuden keinoksi ilmentää rakkauttaan. Ja miten ihmeellistä, että hän loi tietyt olennot, kuten ihmiset, paitsi kykeneviksi vastaamaan Jumalan rakkauteen myös kykeneviksi ilmaisemaan rakkautta toisia kohtaan. (Ks. Mark. 12:30, 31).`