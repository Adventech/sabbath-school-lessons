---
title:  Toinen Kuolema
date:  22/12/2022
---

Jumala johtaa ihmiskunnan historiaa kohti sen lopunajan huipentumaa. Tuhannen vuoden jälkeen kaikki jumalattomat herätetään haudoistaan vastaanottamaan heidän viimeinen rankaiseva tuomionsa (Ilm. 20:5, 11–15). Kun koko tuomioprosessi on saatu päätökseen, eikä siihen ole enää mitään lisättävää, jumalattomat tunnustavat Jumalan oikeudenmukaisuuden. ”Kun kaikki suuren taistelun tarjoama tieto on nähtävillä, koko maailmankaikkeus, niin uskolliset kuin kapinallisetkin, julistavat yhteen ääneen: ’Oikeat ja todet ovat sinun tiesi, sinä kansojen kuningas!’” Ja Paholainen itse ”kumartuu nyt maahan ja tunnustaa, että hänen tuomionsa on oikeudenmukainen.” (ST nettiversio 788.)

`Lue Mal. 3:19 (4:1, VKR); Ilm. 20:14, 15 ja Ilm. 21:8. Kuinka tehokkaita tulinen järvi ja toinen kuolema tulevat olemaan?`

Paholaisen, hänen enkeleittensä ja kaikkien jumalattomien lopullinen tuho tulee puhdistamaan maailmankaikkeuden synnistä ja sen seurauksista. Kuitenkin myös tämä jumalattomien lopullinen tuho on Jumalan rakkauden teko – ei ainoastaan pyhiä ajatellen, vaan myös jumalattomien itsensä kannalta. He mieluummin kuolisivat kuin eläisivät Jumalan läsnäolossa, joka on synnille kuin ”tuhkaksi polttava tuli” (Hepr. 12:29).

”He tahtoisivat pois tuosta pyhästä paikasta. Tuho olisi heille tervetullut pakotie pois hänen kasvojensa edestä, joka kuoli heidän lunastuksekseen. Pahojen kohtalo johtuu heidän omista valinnoistaan. Kun heidät suljetaan taivaan ulkopuolelle, se pohjautuu heidän puoleltaan valintaan ja Jumalan puolelta oikeudenmukaisuuteen ja armoon.” (ST nettiversio 642.)

Niinpä synnin ja syntisten lopullinen tuhoaminen – toisin kuin epäraamatullinen teoria heidän ikuisesta kärsimyksestään helvetissä – tarjoaa oikeudenmukaisen ja oikein suhteutetun rangaistuksen kaikesta siitä, mitä pahat ihmiset ovat tehneet. Sillä myös varmistetaan, että synnillä on alun lisäksi myös loppu. Sitten koko maailmankaikkeus palaa siihen alkuperäiseen täydellisyyteen, joka siellä vallitsi ennen kuin synti, pahuus ja tottelemattomuus nousivat salaperäisesti esiin ja ilman oikeutettua selitystä.

Herra, ”oikeudenmukainen tuomari” (2. Tim. 4:8), tekee oikeudenmukaisen päätöksen siinä, että tarjoaa kuolemattomuuden vanhurskaille ja ikuisen tuhon pahoille.