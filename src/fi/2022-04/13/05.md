---
title:  Täytäntöönpaneva Tuomio
date:  21/12/2022
---

Keskiajalla oli tapana kuvata Jumala ankarana, rankaisevana tuomarina. Nykyään on tapana kuvata hänet rakastavana, sallivana isänä, joka ei koskaan rankaise lapsiaan. Kuitenkin rakkaus ilman oikeudenmukaisuutta kääntyy kaaokseksi ja laittomuudeksi, ja oikeudenmukaisuus ilman rakkautta sorroksi ja alistamiseksi. Jumalan tuomio on täydellinen sekoitus oikeudenmukaisuutta ja armoa, jotka molemmat ovat lähtöisin hänen ehdottomasta rakkaudestaan.

Täytäntöönpaneva tuomio on Jumalan viimeinen ja peruuttamaton rankaiseva toimenpide ihmiskunnan historiassa. Rajoitettuja rankaisevia tuomioita on annettu ennenkin, esimerkiksi kun Paholainen ja kapinalliset enkelit heitettiin taivaasta (Ilm. 12:7–12), kun Aadam ja Eeva karkotettiin Eedenistä (1. Moos. 3), kun maailma tuhottiin vedenpaisumuksella (1. Moos. 6–8), kun Sodoma ja Gomorra hävitettiin (1. Moos. 19; Juud. 7), kun Egyptin esikoiset surmattiin (2. Moos. 11–12) ja kun Ananias ja Safira kokivat äkkikuoleman (Ap. t. 5:1–11). Ei ole siis yllättävää, että maailmanhistorian lopussa jumalattomat kokevat myös täytäntöönpanevan tuomion.

`Lue 2. Piet. 2:4–6 ja 2. Piet. 3:10–13. Miten tekstit auttavat ymmärtämään lopullisen täytäntöönpanevan tuomion luonnetta? Miten ne välittävät ajatusta tuomion päätökseen saattamisesta sen sijaan, että puhuisivat rangaistuksesta, joka jatkuu ikuisesti, mikä ei olisi oikeuden ilmentymä, vaan sen irvikuva?`

”Jumalan alamaisiaan kohtaan osoittama hyvyys, pitkämielisyys, kärsivällisyys ja armo eivät estä häntä rankaisemasta syntistä, joka kieltäytyy olemasta kuuliainen hänen vaatimuksilleen. Ei ole ihmisen asia määräillä Jumalaa. Ihminen on rikkonut Jumalan pyhää lakia vastaan, ja koska laki on muuttumaton, ihminen saa anteeksiannon vain Jumalan suuren uhrin kautta tämän antaessa Poikansa kuolemaan syyllisten puolesta.” (12MR 208.)

Jumala teki kaiken voitavansa pelastaakseen ihmiset kadotukselta. Se maksoi hänelle hyvin paljon. Kadotetut päätyvät kadotukseen oman valintansa seurauksena. On kerrassaan väärin ajatella, että kadotetuille annettava tuomio (heidän lopullinen hävittämisensä, ei ikuisesti jatkuva kiduttaminen), olisi rakastavan Jumalan luonteen vastaista. Jumalan rakkaus, ja vain hänen rakkautensa, vaatii oikeutta.