---
title:  Viimeinen Tuomio
date:  18/12/2022
---

Monille tuomio tarkoittaa samaa kuin kadotus. Tuomiolla on kuitenkin myös myönteinen puolensa, sillä se sisältää vanhurskaiden syyttömiksi julistamisen. Danielin kirja viittaa lopunajan tuomioon, jossa ”Korkeimman pyhät saivat oikeutensa” (Dan. 7:22). Jumalan tuomio voi olla langettava tai vapauttava. Periaate löytyy jo Vanhasta testamentista: ”[K]uule kaikki tämä taivaaseen ja ratkaise palvelijoittesi asia. Osoita syyllinen syylliseksi ja anna hänelle rangaistus hänen tekonsa mukaan, todista syytön syyttömäksi ja anna hänelle hyvitys hänen syyttömyytensä mukaisesti.” (1. Kun. 8:32.)

`Lue Matt. 25:31–46 ja Joh. 5:21–29. Miten Kristus viittasi sekä langettavaan että vapauttavaan tuomioon?`

Jotkut väittävät, että ilmaukset ”sitä, joka uskoo häneen, ei tuomita” (Joh. 3:18) ja ”hän ei joudu tuomittavaksi” (Joh. 5:24) tarkoittavat, että ne, jotka ovat Kristuksessa, eivät joudu ollenkaan tuomiolle. Ilmauksilla tarkoitetaan kuitenkin sitä, että heitä ei julisteta syyllisiksi.

Kohtalomme päätetään tässä elämässä. Vapauttava tuomio niille, jotka ovat Kristuksessa, on jo varmistettu. Ne, jotka eivät ole Kristuksessa, pysyvät tuomion alaisina. Matt. 25:31–46 Kristus mainitsi, että tuomiolla ovat paitsi vuohet (jumalattomat) myös lampaat (vanhurskaat). Paavalikin sanoi: ”Meidän kaikkien on tultava Kristuksen tuomioistuimen eteen, jotta kukin saisi sen mukaan, mitä ajallisessa elämässään on tehnyt, hyvää tai pahaa.” (2. Kor. 5:10.)

Pelastumme yksin armosta (Jes. 55:1; Ef. 2:8–10), saamme vanhurskauden uskon kautta (1. Moos. 15:6; Room. 5:19) ja tuomiomme tekojemme perusteella (Saarn. 12:14; Matt. 25:31–46; Ilm. 20:11–13). Tuomion perustana on Jumalan kymmenen käskyn moraalilaki (Saarn. 12:13, 14; Jaak. 1:25; Jaak. 2:8–17). Meidän tekomme ovat ulkoinen osoitus pelastavan kokemuksemme aitoudesta, ja siksi ne ovat tuomiolla arvioinnin kohteena.

Jumala ei ole antanut mitään mielivaltaista säädöstä, jonka perusteella hän valitsisi toiset pelastumaan ja toiset kadotukseen. Jokainen on moraalisesti vastuussa omasta kohtalostaan. Tuomio ei ole se hetki, jolloin Jumala päättää joko hyväksyä tai hylätä meidät, vaan hetki, jolloin Jumala viimeistelee meidän päätöksemme siitä, olemmeko vastaanottaneet hänet. Päätös näkyy teoissamme.