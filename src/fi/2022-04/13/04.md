---
title:  Tuhatvuotiskauden Tuomio
date:  20/12/2022
---

Raamatun mukaan Kristuksen toisessa tulemuksessa 1) sekä elävät että ylösnousseet pyhät temmataan ”yläilmoihin Herraa vastaan” (1. Tess. 4:16, 17); 2) kaikki pyhät viedään taivaallisiin asuinsijoihin, jotka Jeesus itse on valmistanut heille (Joh. 14:1–3); ja 3) vasta tuhannen vuoden jälkeen uusi Jerusalem laskeutuu maan päälle ja siitä tulee pyhien ikuinen koti (Ilm. 21:1–3, 9–11). Noiden tuhannen vuoden aikana, kun maa jää autioksi, pyhät hallitsevat taivaassa yhdessä Kristuksen kanssa (Jer. 4:23; Ilm. 20:4).

`Lue 1. Kor. 6:2, 3 ja Ilm. 20:4–6, 11–13. Miksi pyhien pitää osallistua tuhatvuotiskauden oikeudenkäyntiin?`

Koko oikeudenkäyntiprosessi on tarkoitettu 1) puhdistamaan Jumalan maine Paholaisen syytettyä Jumalaa epäoikeudenmukaiseksi tämän tavassa kohdella luotujaan; 2) varmistamaan vanhurskaiden saaman palkkion puolueettomuus; 3) osoittamaan jumalattomien saaman rangaistuksen oikeudenmukaisuus; ja 4) hälventämään kaikki epäilykset, jotka voisivat johtaa uuteen kapinaan maailmankaikkeudessa. Vain taivaalliset olennot osallistuvat ennen Jeesuksen toista tuloa tapahtuvaan vanhurskaiden tutkivaan tuomioon (Dan. 7:9, 10), mutta pyhät saavat osallistua tuhatvuotiskauden aikana tapahtuvaan jumalattomien ja langenneiden enkeleiden tuomioon (1. Kor. 6:3; Juud. 6; Ilm. 20:4–6).

Tutkiva tuomio alkoi vuonna 1844, kun ”istuimet asetettiin paikoilleen” ja ”[o]ikeus asettui istumaan ja kirjat avattiin” (Dan. 7:9, 10). Tuhatvuotiskauden tuomio alkaa kuitenkin vasta sen jälkeen, kun pyhät on viety taivaaseen, he istuvat valtaistuimilleen ja tuomiovalta on annettu heille. Silloin kerran vielä taivaan kirjat avataan ja kuolleet tuomitaan ”sen perusteella, mitä kirjoihin oli merkitty, kukin tekojensa mukaan” (Ilm. 20:4, 12). Pyhät saavat mahdollisuuden arvioida taivaan kirjoja ja nähdä, miten oikeudenmukaisesti Jumala on käsitellyt jokaisen tapauksen. Sen lisäksi, että Jumala palkitsee kaikki sen mukaan mitä he ansaitsevat oman valintansa perusteella, hän myös selittää, miksi hän tekee niin.

`Mitä kertoo Jumalan luonteesta se, että ennen kuin kuolleet kadotetut herätetään kohtaamaan toinen kuolemansa, pelastetut ovat mukana tuomioprosessissa, eikä kukaan saa rangaistustaan ennen kuin myös me näemme Jumalan oikeudenmukaisuuden?`