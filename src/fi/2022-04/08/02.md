---
title:  Elämän Tuolle Puolen Ulottuva Toivo
date:  13/11/2022
---

Historioitsija Herodotos (n. 484–425 eKr.) kirjoitti heimosta, jossa oli tapana vauvan synnyttyä aloittaa suruaika kaiken sen kärsimyksen takia, joka vauvalla oli odotettavissaan, jos se selviytyisi aikuisuuteen asti. Vaikka rituaali tuntuu meistä vieraalta, siinä on tiettyä logiikkaa.

`Eräässä 1900-luvun alun amerikkalaismainoksessa taas luki: ”Miksi elää, jos pääset hautaan 10 dollarilla?”`

Elämä on kyllin vaikeaa siinäkin tapauksessa, että uskomme Jumalaan ja ikuisen elämän toivoon. Kuinka rankkaa onkaan niillä, joilla ei ole muuta toivoa kuin lyhyt, vaivantäyteinen elämä täällä! Moni sekulaarikirjailija on kommentoinut ihmiselon merkityksettömyyttä, sillä sen lisäksi, että me kaikki kuolemme, me vielä tiedämme kuolevamme. Tämän tajuaminen saa usein muutoinkin vaikean elämän tuntumaan tyhjältä ja merkityksettömältä. Joku on viitannut ihmisiin ”pilaantuvana lihana hajoavien luiden päällä”. Melko etovaa, mutta on vaikea väittää tätä logiikkaa vastaan.

Tietysti kaiken tämän vastakohtana meillä on raamatullinen lupaus ikuisesta elämästä Kristuksessa. Siinä onkin kaiken avain: meillä on toivo Jeesuksessa ja siinä, mitä hänen kuolemansa ja ylösnousemuksensa tarjoavat meille. Mitä toivoa meillä muuten olisi?

`Lue 1. Kor. 15:12–19. Mitä Paavali sanoo siitä, kuinka läheisesti Kristuksen ylösnousemus liittyy meidän ylösnousemukseemme?`

Ylösnousemuksemme on täysin riippuvainen Kristuksen ylösnousemuksesta. Jos me emme nouse, ei Kristuskaan ole noussut, ja jos hän ei ole noussut, niin – mitä? Silloin ”teidän uskonne on pohjaa vailla ja te olette yhä syntienne vallassa” (1. Kor. 15:17). Eli jos Kristus ei ole noussut, me kuoltuamme pysymme kuolleina ikuisesti, ja silloin kaikki todellakin on merkityksetöntä. Siksi Paavali toteaakin 1. Kor. 15:32: ”Ellei kuolleita herätetä eloon, niin ’syödään ja juodaan, huomenna kuollaan.’”

Jos siinä on kaikki mitä ikinä saamme, että vietämme täällä hiilipohjaisena protoplasmana 70–80 vuotta (jos olemme onnekkaita, emmekä polta tai syö liikaa hampurilaisia), tilanteessamme ei ole mitään hurrattavaa. Ellen G. White sanookin: ”Taivas on meille kaiken arvoista, ja jos menetämme sen, menetämme kaiken.” (SDG 349.)