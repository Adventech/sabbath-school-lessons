---
title:  ”tulen Sitten Takaisin”
date:  14/11/2022
---

`Lue Joh. 14:1–3. On kulunut jo lähes 2 000 vuotta siitä, kun Jeesus lupasi tulla takaisin. Miten voimme auttaa toisia näkemään, että tämä lupaus on yhä ajankohtainen meidänkin sukupolvellemme?`

Neljä kertaa Ilmestyskirjassa Jeesus sanoi: ”Minä tulen pian!” (Ilm. 3:11; Ilm. 22:7, 12, 20.) Jeesuksen pikaisen takaisintulon odotus innoitti apostolisen seurakunnan toimintaa, ja sama odotus on kautta vuosisatojen täyttänyt lukemattomien kristittyjen elämän toivolla. Sukupolvi toisensa jälkeen on kuitenkin kuollut, eikä luvattu takaisintulo ole vielä tapahtunut. Monet kyselevät: ”Kuinka kauan meidän täytyy julistaa, että Jeesus on tulossa pian?” Ovatko nämä sanat herättäneet epärealistisia odotuksia? (Ks. 2. Piet. 3:4.)

Monet kristityt ovat valittaneet pitkää ”viivytystä” (vrt. Matt. 25:5). Mutta mistä me tiedämme, mikä olisi ollut ”oikea” aika Kristuksen palata? 50 vuotta sitten vai 150 tai 500 vuotta sitten? Se, millä on todellista merkitystä, on tämä Raamatun lupaus: ”Ei Herra vitkastele täyttäessään lupaustaan, vaikka hän joidenkin mielestä on myöhässä. Päinvastoin: hän on kärsivällinen teitä kohtaan, koska ei halua kenenkään tuhoutuvan vaan tahtoo, että kaikki kääntyisivät.” (2. Piet. 3:9.)

Huolimatta niistä vuosisadoista, jotka ovat kuluneet sitten Jeesuksen taivaaseen astumisen, lupaus hänen tulostaan on yhä ajankohtainen. Miksi? Koska meillä on vain oma lyhyt elämämme (Ps. 90:10), jonka jälkeen seuraa tiedoton lepo haudassa (Saarn. 9:5, 10), ja sitten lopullinen ylösnousemus ilman myöhempää mahdollisuutta enää muuttaa kohtaloamme (Hepr. 9:27). Ja mitä kuolleisiin tulee, jokainen heistä on tiedottomassa unessa, ja heille Kristuksen toinen tuleminen ei ole koskaan kauempana kuin hetken päässä heidän kuolemastaan. Se on hyvin pian, eikö totta? Sinullekin Kristuksen paluu on vain hetken päässä omasta kuolemastasi.

Jokainen kuluva päivä tuo meitä yhden päivän lähemmäksi sitä mahtavaa hetkeä, kun Kristus ilmestyy taivaan pilvissä. Vaikka emme tiedä, milloin hän tulee, voimme olla varmoja, että hän tulee.

`Eräs pastori kertoi saarnassaan, ettei piitannut siitä, milloin Kristus tulee takaisin. Ainoa, mistä hän välitti, oli se, että hän on tulossa takaisin. Miten pastorin logiikka aukenee sinulle?`