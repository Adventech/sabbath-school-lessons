---
title:  Jumalan Pasuunan Kaikuessa
date:  16/11/2022
---

Tessalonikalaiset olivat vakuuttuneita siitä, että ikuinen elämä annettaisiin vain niille, jotka olisivat vielä elossa toisen tulemisen aikaan. ”He olivat huolellisesti varjelleet ystäviensä henkeä, etteivät nämä kuolisi ja menettäisi siunausta, jonka odottivat saavansa Herransa tulemuksessa. Mutta yksi toisensa jälkeen heidän rakkaansa oli otettu heiltä pois. Tuskaa tuntien tessalonikalaiset olivat katsoneet viimeisen kerran vainajiensa kasvoja tuskin uskaltaen toivoa kohtaavansa heidät tulevassa elämässä.” (6AO 181.)

`Lue 1. Tess. 4:13–18. Miten Paavali korjasi tätä vää­rin­käsitystä?`

Historian saatossa ilmaukseen ”Jumala on myös Jeesuksen tullessa tuova poisnukkuneet elämään yhdessä hänen kanssaan” (1. Tess. 4:14) on luettu enemmän kuin teksti sanoo. Monet sielun luontaiseen kuolemattomuuteen uskovat ajattelevat, että Kristus toisessa tulemisessaan tuo mukanaan taivaasta siellä olevien vanhurskaiden sielut, jotka voivat yhtyä kukin omaan ylösnousemusruumiiseensa. Tämä on ristiriidassa muun Paavalin aiheesta antaman opetuksen kanssa.

”Syy sille, miksi tessalonikalaiskristityillä saattoi kuolleita seurakunnan jäseniä surressaan olla toivoa, on se, että Jumala ’on tuova’ heidät eli herättävä kuolleet uskovat niin, että he ovat läsnä Kristuksen palatessa ja saavat silloin olla ’yhdessä hänen kanssaan’. Johtopäätös on, että kuolleet uskovat eivät ole mitenkään epäedullisemmassa asemassa Kristuksen toisessa tulemisessa, vaan he ovat ’yhdessä hänen kanssaan’ siten, että pääsevät samalla tavoin kuin elävät uskovat osallisiksi Kristuksen paluun ihanuudesta.” – Jeffrey A. D. Weima, 1–2 Thessalonians, Baker Exegerical Commentary on the New Testament (Grand Rapids, MI: Baker Academic, 2014), s. 319.

Jos vanhurskaina kuolleiden sielut olisivat jo Herran kanssa taivaassa, Paavalin ei olisi tarvinnut mainita lopullista ylösnousemusta kristittyjen toivona; hän olisi vain voinut sanoa, että vanhurskaat olivat jo Herran kanssa. Sen sijaan hän sanoo, että Jeesuksessa poisnukkuneet herätetään kuolleista ajan lopussa.

Lopullisen ylösnousemuksen toivo antoi lohtua Tessalonikan sureville. Sama toivo voi auttaa meitä kohtaamaan luottavaisin mielin ne tuskalliset hetket, kun kuoleman kylmä koura riistää meiltä rakkaamme.