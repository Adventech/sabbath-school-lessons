---
title:  ”minä Herätän Hänet”
date:  15/11/2022
---

Jeesus oli hiljattain tehnyt ihmeteon, jossa hän ruokki 5 000 ihmistä viidellä leivällä ja kahdella kalalla (Joh. 6:1–14). Huomatessaan, että kansanjoukko halusi tämän jälkeen julistaa hänet kuninkaaksi (Joh. 6:15), Jeesus siirtyi opetuslapsineen toiselle puolelle Galileanjärveä. Seuraavana päivänä väkijoukko seurasi häntä sinne, ja siellä hän piti voimallisen saarnansa elämän leivästä korostaen erityisesti ikuisen elämän lahjaa (Joh. 6:22–59).

`Lue Joh. 6:26–51. Miten Jeesus yhdisti ikuisen elämän lahjan vanhurskaiden lopulliseen ylösnousemukseen?`

Saarnassaan Jeesus korosti kolmea ikuiseen elämään liittyvää peruskäsitettä. Ensinnäkin hän kutsui itseään elämän leiväksi, ”joka tulee taivaasta ja antaa maailmalle elämän” (Joh. 6:33). Julistamalla, että ”minä olen elämän leipä”

(Joh. 6:35, 48), Jeesus esitteli itsensä liiton Jumalana, suurena "Minä olen" (2. Moos. 3:14). Toiseksi Jeesus selitti, että ikuinen elämä on taattu hänen kauttaan: ”Joka tulee minun luokseni” ja ”joka uskoo minuun” saa tämän siunauksen (Joh. 6:35). Vielä Jeesus liitti kuolemattomuuden lahjan lopulliseen ylösnousemukseen vakuuttaen yleisölleen kolme kertaa: ”Viimeisenä päivänä minä herätän hänet.” (Joh. 6:40, 44, 54.)

Jeesus antoi myös tämän lupauksen: ”Totisesti, totisesti: sillä, joka uskoo, on ikuinen elämä.” (Joh. 6:47). Ikuisen elämän lahja on siis jo tämän hetken todellisuutta. Tämä ei tarkoita, että uskova ei koskaan kuolisi, sillä jo ilmaus ”minä herätän hänet” (Joh. 6:40) pitää sisällään oletuksen, että näin tapahtuu sen jälkeen, kun ihminen on kuollut.

Kuva on selkeä. Ilman Kristusta ihmisellä ei ole ikuista elämää. Senkin jälkeen, kun olemme vastaanottaneet Kristuksen ja saaneet varmuuden ikuisesta elämästä, olemme kuitenkin edelleen toistaiseksi kuolevaisia ja luonnollisen kuoleman alaisia. Tullessaan toisen kerran Jeesus herättää meidät, ja silloin hän antaa meille kuolemattomuuden lahjan, joka meille jo kuului. Lahja on taattu, ei siksi että sielumme olisi luontaisesti kuolematon, vaan Jeesuksen vanhurskauden tähden, jonka saamme uskomalla häneen.

`Jos uskot Jeesukseen, sinulla on ikuinen elämä (tässä ja nyt)! Miten tämä Jeesuksen lupaus auttaa sinua käsittelemään tämän hetken kuolevaisuuttamme?`