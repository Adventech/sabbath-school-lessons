---
title:  Ikuinen Kohtaaminen
date:  17/11/2022
---

`Lue 1. Kor. 15:51–55. Mitä salaisuutta (jae 51) Paavali tässä selittää?`

Joidenkin mielestä tämä salaisuus (1. Kor. 15:51) on seurakunnan ”salainen tempaus”, jonka on määrä tapahtua seitsemän vuotta ennen Kristuksen toista tulemista. ”Salaisessa tempauksessa” uskolliset kristityt kiidätetään taivaaseen, ja muut jäävät tänne ihmettelemään, mitä heille tapahtui. Ihmiset voivat yhtäkkiä löytää itsensä autosta, jossa ei ole ajajaa, koska ajaja on temmattu taivaaseen, ja vain hänen vaatteensa ovat jääneet jäljelle. 16-osainen bestseller- kirjasarja Left Behind (suom. Viimeisten päivien vaellus), josta on tehty myös neljä elokuvaa, on edistänyt tämän väärän opetuksen leviämistä miljoonien tietoisuuteen.

Mikään Raamatun teksti ei tue tällaista keinotekoista erottelua tempaamisen ja Jeesuksen toisen tulemisen välillä. Salaisuus, josta Paavali puhuu, on yksinkertaisesti se, että elävät vanhurskaat muuttuvat voidakseen liittyä ylösnousseiden vanhurskaiden joukkoon Kristuksen toisessa tulemisessa. Tämä on se ”ylös tempaaminen”. Ei ole mitään ”salaista tempausta”, sillä Kristuksen toinen tuleminen tulee ­näkymään jokaiselle elossa olevalle (Ilm. 1:7), ja sekä ­kuolleiden ylösnousemus että elävien muuttaminen tapahtuvat pasuunoiden soidessa Kristuksen saapumisen yhteydessä (1. Kor. 15:51, 52).

Kristuksen toinen tuleminen tuo mukanaan kaikkien aikojen hämmästyttävimmän kohtaamisen. Elävät vanhurskaat muutetaan ”yhtäkkiä, silmänräpäyksessä” (1. Kor. 15:52). Jumala äänen kuuluessa heidät kirkastetaan ja heistä tehdään kuolemattomia. Yhdessä ylösnousseiden pyhien kanssa heidät temmataan kohtaamaan Herransa yläilmoissa. Enkelit lähetetään ”neljälle ilmansuunnalle kokoamaan kaikkialta, maan kaikista ääristä ne, jotka hän on valinnut” (Matt. 24:31).

”Pyhät enkelit tuovat lapsia äitiensä käsivarsille. Kuoleman pitkään erottamat ystävät tapaavat, eikä heidän tarvitse enää koskaan erota. Kiitoslaulujen kaikuessa he nousevat yhdessä Jumalan kaupunkiin.” (ST nettiversio s. 759.)

`Mitä tämä kaikki opettaa meille Jumalan voimasta muuttaa elävät ja herättää kuolleet Jeesuksen toisessa tulemisessa?`