---
title:  Nekromantia Ja Esi-Isien Palvonta
date:  07/12/2022
---

Sana ”nekromantia” tulee kreikan sanoista nekros (’kuollut’) ja manteia (’ennustus’). Muinaisista ajoista lähtien harrastettu nekromantia tarkoittaa oletettujen kuolleiden sielujen esiin manaamista, jotta niiltä saataisiin tietoa erityisesti tulevia tapahtumia koskien. Esi-isien palvonta taas on tapa kunnioittaa kuolleita esi-isiä, koska heitä pidetään edelleen perheenjäseninä, joiden henget voivat, näin uskotaan, vaikuttaa elävien asioihin. Nämä pakanalliset tavat voivat olla houkuttelevia niille, jotka uskovat kuolemattomaan sieluun ja kaipaavat kuolleita läheisiään.

`Lue 1. Sam. 28:3–25. Mitä opetuksia kuolleiden kanssa kommunikoinnista saamme Saulin kokemuksesta En-Dorin meedionaisen kanssa?`

Kaikki spiritistit, meediot, taikurit ja kuolleidenmanaajat muinaisessa Israelin pappisvaltiossa olivat Herralle kauhistus ja heidät piti tappaa kivittämällä (3. Moos. 19:31; 3. Moos. 20:6, 27; 5. Moos. 18:9–14). Lakia noudattaen Saul oli hävittänyt sellaiset Israelista (1. Sam. 28:3, 9).

Herran hylättyä Saulin tämä meni kuitenkin itse ka­naanilaiseen En-Dorin kaupunkiin kyselemään meedionaista (1. Sam. 28:6, 7, 15; vrt. Joos. 17:11; Ps. 83:11). Hän pyysi tätä manaamaan esiin kuolleen profeetta Samuelin oletetun hengen, joka ilmestyi henkimanauksessa ja puhui hänelle (1. Sam. 28:13–19). Samuelia esittävä eksyttävä henki kertoi Saulille, että ”huomenna sekä sinä että poikasi olette minun luonani” (1. Sam. 28:19). Saulin kuolemaa ennustava eksyttävä henki oli vain ottanut Samuelin muodon, ja näin se vakuuttavasti vahvisti epäraamatullista teoriaa sielun luontaisesta kuolemattomuudesta. Kyseessä oli voimallinen petos. Saulin olisi pitänyt olla sen verran valveutunut, ettei sekaantuisi sellaiseen, minkä oli aiemmin tuominnut.

Myöhemmin profeetta Jesaja kirjoitti: ”Ja kun he sanovat teille: ’Kysykää vainaja- ja tietäjähengiltä, jotka supisevat ja mumisevat’, niin eikö kansa kysyisi Jumalaltansa? Kuolleiltako elävien puolesta? ’Pysykää laissa ja todistuksessa!’ Elleivät he näin sano, ei heillä aamunkoittoa ole.” (Jes. 8:19, 20, VKR; ks. myös Jes. 19:3.)

`Kuinka usein me paineiden alla teemme asioita, joiden tiedämme olevan väärin?`