---
title:  Jälleensyntyminen
date:  06/12/2022
---

Pakanallinen käsitys kuolemattomasta sielusta tarjoaa perustan epäraamatulliselle jälleensyntymisen tai sielunvaelluksen teorialle. Jotkut suuret maailmanuskonnot ovat omaksuneet tämän teorian. Siinä missä useimmat kristityt uskovat, että kuolematon sielu asuu kuoleman jälkeen pysyvästi joko taivaassa tai helvetissä, jälleensyntymiseen uskovat ajattelevat, että kuolematon sielu käy läpi useita kuoleman ja jälleensyntymisen syklejä täällä maan päällä.

Joillekin jälleensyntyminen on hengellisen evoluution prosessi, jossa henki voi saavuttaa aina korkeampia tiedon ja moraalisuuden tasoja matkallaan kohti täydellisyyttä. Hindut uskovat, että ikuinen sielu käy läpi kuusi eri tietoisuuden etenemisen luokkaa tai elämän kiertokulun (samsaran) sykliä: vesieliöt, kasvit, matelijat ja hyönteiset, linnut, eläimet ja ihmiset (joihin myös taivaan asukkaat luetaan).

`Lue Hepr. 9:25–28 ja 1. Piet. 3:18. Jos Jeesus kuoli vain kerran (Hepr. 9:28; 1. Piet. 3:18) ja samoin ihmiset kuolevat vain kerran (Hepr. 9:27), miksi silti jotkut itseään kristityiksi väittävät uskovat jonkinlaiseen jälleensyntymiseen?`

Monet eivät usko siihen, mitä heidän tulisi uskoa, vaan siihen, mitä he haluavat uskoa. Jos jokin teoria tuo heidän olemassaoloonsa rauhaa ja lohtua, se riittää ratkaisemaan asian heidän osaltaan. Kuitenkaan ne, jotka ottavat Raamatun tosissaan, eivät voi millään hyväksyä jälleensyntymisen teoriaa.

Teoria on ristiriidassa Raamatun ylösnousemusta koskevan opetuksen kanssa (ks. 1. Tess. 4:13–18), kiistää opin armosta pelastumisesta uskomalla Jeesuksen Kristuksen sovitustyöhön (Ef. 2:8–10) ja tuo tilalle ihmisten teot.

Se on ristiriidassa Raamatun opetuksen kanssa siitä, että ikuinen kohtalomme päätetään ikuisiksi ajoiksi meidän tässä elämässämme tekemiemme valintojen perusteella (Matt. 22:1–14; Matt. 25:31–46).

Se myös vähättelee Kristuksen toisen tulemisen merkitystä ja tarpeellisuutta (Joh. 14:1–3).

Teorian mukaan meille on tarjolla kuoleman jälkeisiä mahdollisuuksia korjata elämän epäonnistumisia, mikä on sekin epäraamatullista (Hepr. 9:27).

Lyhyesti sanottuna kristillisessä uskossa ei ole minkäänlaista tilaa jälleensyntymisen ajatukselle.