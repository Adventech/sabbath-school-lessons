---
title:  Vainajahenget Ja Muut Ilmestykset
date:  08/12/2022
---

Nekromantiaa muistuttavia ilmiöitä ovat vainajahenkien ja muiden henkien ilmestymiset. Henget esiintyvät aiemmin kuolleina henkilöinä. Ne voivat esittää kuollutta perheenjäsentä, ystävää tai ketä tahansa. Sekä fyysinen ulkonäkö että ääni ovat hyvin samanlaisia kuin kyseisillä kuolleilla. Kaikkia näitä demonisia petoksia käytetään eksyttämään niitä, jotka eivät ole lujasti juurtuneita Jumalan sanaan. Ellen G. White varoittaa: ”Kun nämä valehtelevat henget ilmestyvät apostoleina, he esiintyvät ristiriidassa sen kanssa, mitä apostolit Pyhän Hengen johtamina kirjoittivat.” (ST nettiversio 658.) Ja vielä: ”Tämän suuren petosdraaman huipentumana itse Paholainen ilmestyy Kristuksena.” (ST nettiversio 735.)

`Lue 2. Kor. 11:14, 15 ja Ef. 6:10–18. Minkä tulisi olla meidän suojamme tällaisia demonisia petoksia vastaan?`

Apostoli Paavali varoittaa: ”Emmehän me taistele ihmisiä vastaan vaan henkivaltoja ja voimia vastaan, tämän pimeyden maailman hallitsijoita ja avaruuden pahoja henkiä vastaan.” (Ef. 6:12.) Voimme olla turvassa petoksilta vain pukeutumalla Jumalan täyteen taisteluvarustukseen, jota Ef. 6:13–18 kuvailee.

Demonisten vainajahenkien ja muiden ilmestysten näkeminen voi olla pelottavaa ja petollista, mutta ilmestykset eivät voi johtaa harhaan niitä, joiden turvana on Jumala ja jotka ovat juurtuneita Jumalan sanaan. Opillisesta näkökulmasta katsottuna ne, jotka uskovat raamatulliseen oppiin ihmisten ehdollisesta kuolemattomuudesta, tietävät, että vainajahenkien ja muiden henkien kanssa kommunikoiminen on demonista alkuperää ja että sellainen tulee Jumalan voimallisessa armossa hylätä. Riippumatta siitä, kuinka vahva, vakuuttava ja näennäisesti aito jokin ilmestys on, meidän on seisottava vahvoina siinä opetuksessa, että kuolleet nukkuvat haudoissaan.

Kuvittele, että menettäisit rakkaasi, ja sitten uskoisit, että tämä henkilö ilmestyy sinulle, osoittaa sinulle rakkautta ja kertoo, kuinka paljon hän kaipaa sinua ja, että hän on nyt paremmassa paikassa. Jos ihminen ei pane täyttä luottamustaan siihen, mitä Raamattu opettaa kuolleiden tilasta, kuinka helppo hänen onkaan langeta tällaiseen petokseen. Varsinkin kun hän haluaa uskoa siihen.