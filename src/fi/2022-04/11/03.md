---
title:  Kuolemanrajakokemukset
date:  05/12/2022
---

Nykyajan suosituimpia väitteitä sielunkuolemattomuus­teorian ”oikeaksi todistamiseksi” ovat ihmisten kuolemanrajakokemukset. Kirjassaan Life After Life: The Investigation of a Phenomenon – Survival of Bodily Death (Atlanta, GA: Mocking­bird, 1975) Raymond A. Moody, Jr. esittelee 5-vuotisen tutkimuksensa tuloksia. Tutkimuksessa kartoitettiin yli sadan sellaisen henkilön kokemuksia, jotka olivat olleet kliinisesti kuolleita, mutta virkosivat eloon. He väittivät nähneensä rakastavan valo-olennon ennen henkiin heräämistään. Tätä on pidetty ”kiinnostavana todisteena siitä, että ihmisen henki elää vielä kuoleman jälkeenkin” (takakansi). Vuosien mittaan on julkaistu useita samantapaisia kirjoja. (Katso 2. raamattutunti).

`Lue 1. Kun. 17:22–24; 2. Kun. 4:34–37; Mark. 5:41–43; Luuk. 7:14–17 ja Joh. 11:40–44. Kuinka monessa tekstissä puhutaan tietoisesta olemassaolosta kuoleman aikana ennen ylösnousemusta? Miksi vastaus kysymykseen on tärkeä?`

Nykykirjallisuudessa mainitut rajakokemukset ovat sattuneet ihmisille, joita on pidetty kliinisesti kuolleina, mutta jotka eivät ole olleet kuolleita kuten Lasarus, joka oli ollut kuolleena neljä päivää ja jonka ruumis jo mätäni (Joh. 11:39). Ei Lasarus sen paremmin kuin kukaan muukaan Raamatussa mainittu kuolleista herännyt sanonut mitään kuoleman jälkeisistä kokemuksistaan; ei paratiisista, kiirastulesta eikä helvetistä. Tämä on täydessä sopusoinnussa sen Raamatun opetuksen kanssa, että kuolleet eivät tiedä mitään (Saarn. 9:5).

Entä rajakokemukset, joista kuulemme? Jos hyväksymme Raamatun opetuksen kuolleiden tiedottomasta tilasta (Job 3:11–13; Ps. 115:17; Ps. 146:4, Saarn. 9:10), meille jää kaksi vaihtoehtoa: joko kokemukset ovat äärimmäisissä olosuhteissa tapahtuvia luonnollisia psykokemiallisia hallusinaatioita tai yliluonnollisia Paholaisen antamia eksytyskokemuksia (2. Kor. 11:14). Paholaisen petos voi olla hyvä selitys, varsinkin kun jotkut ”rajalla käyneet” väittävät keskustelleensa kuolleiden sukulaistensa kanssa! Kyse voi olla molemmista.

Tällaisen eksytyksen vallitessa ja pettäessä monia on tärkeää pitäytyä Jumalan sanassa riippumatta siitä, millaisia Raamatun opetuksen vastaisia kokemuksia meillä tai muilla on.