---
title:  Mystiikka
date:  04/12/2022
---

Mystiikan virtaukset ovat maailmassamme vahvoja. ”Mystiikka” on moniulotteinen käsite, johon sisältyy paljon erilaisia ajatuksia. Uskonnollisesta näkökulmasta katsottuna se viittaa yksilön ja Jumalan tai jonkin absoluuttisen todellisuuden väliseen yhteyteen, joka syntyy jonkinlaisen hengellisen kokemuksen tai transsin kautta. Tällainen on ominaista jopa joidenkin kirkkojen jumalanpalvontamenoille. Ilmiön muoto ja intensiteetti voivat vaihdella, mutta sen taipumuksena on aina syrjäyttää Jumalan kirjoitetun sanan auktoriteetti omilla subjektiivisilla kokemuksilla. Mystiikassa Raamattu menettää suuren osan opillisesta tehtävästään, ja kristityt jäävät omien kokemustensa varaan. Tällainen subjektiivinen uskonto ei tarjoa suojaa eksytyksiä vastaan, varsinkaan lopun ajan eksytyksiä.

`Lue Matt. 7:21–27. Mitä hengellisen talomme rakentaminen ”kalliolle” tai ”hiekalle” tarkoittaa?`

Postmodernissa kristillisessä maailmassa on vahva pyrkimys vähätellä raamatullisten oppien merkitystä ja ajankohtaisuutta. Niitä pidetään ikävinä, vanhentuneen uskonnon muodon kaikuina. Kristuksen opetukset korvataan Kristuksen persoona -argumenteilla siten, että esimerkiksi väitetään, ettei jokin raamatunkertomus voi olla totta, koska Jeesus, sellaisena kuin väittäjät hänet näkevät, ei olisi koskaan sallinut asioiden tapahtua niin kuin kertomuksessa on kirjoitettu. Henkilökohtaiset tunteet ja makuasiat ovat kriteereinä sille, kuinka Raamattua tulkitaan, ja jopa sille, että hylätään sellaisiakin asioita, joita Raamattu selvästi opettaa. Usein hylätyt asiat liittyvät kuuliaisuuteen Jumalaa kohtaan, mikä Jeesuksenkin sanojen mukaan on olennainen osa talon rakentamista kalliolle.

Ne, jotka ajattelevat, ettei sillä ole väliä, mitä he opillisesti uskovat, kunhan uskovat Kristukseen, ovat vaarallisilla vesillä. Katolisen kirkon inkvisiittorit, jotka tuomitsivat lukemattoman määrän protestantteja kuolemaan, uskoivat Kristukseen. Ne, jotka olivat karkottaneet pahoja henkiä Kristuksen nimessä (Matt. 7:22), uskoivat häneen. ”Yksi Paholaisen onnistuneimmista petoksista on käsitys, ettei ole väliä, mihin ihmiset uskovat. Hän tietää, että rakkaudessa omaksuttu totuus pyhittää vastaanottajansa, ja yrittää siksi jatkuvasti tarjota sen korvikkeeksi vääriä teorioita, taruja ja valheellista evankeliumia.” (ST nettiversio 616.)