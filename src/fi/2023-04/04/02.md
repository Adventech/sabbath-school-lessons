---
title:  Vieraanvaraisuuden Lahja
date:  22/10/2023
---

`Lue 1. Moos. 18:1–15. Mitä vieraanvaraisuuden elementtejä löytyy Abrahamin tavasta kohdata matkamiehet?`

Abraham istui telttansa ovella päivän ollessa kuumimmillaan. Tällainen oli epätavallista. Kesällä kaikki etsivät yleensä varjoa ja raikasta tuulta. Mutta kenties Abraham kesti päivän kuumuutta auttaakseen niitä, jotka saattaisivat kulkea ohi?

Telttansa ovelta hän näki kolme matkamiestä. On hyvin todennäköistä, että hänellä oli tapana osoittaa vieraanvaraisuutta muukalaisille. Siksi kohtaamisen aloite tulee Abrahamin puolelta: tekstissä kerrotaan, että hän juoksi teltan ovelta heitä vastaan. Toisin sanoen (ja tämä on tärkeä seikka): Abraham teki aloitteen tavatakseen heidät jo ennen kuin he tulivat hänen luokseen.

”Saanko tuoda teille vähän vettä, jotta voitte pestä jalkanne ja levähtää puun varjossa? Minä haen hiukan syötävää, niin että voitte virkistäytyä ennen kuin jatkatte matkaanne. Levähtääksenne te varmaan poikkesitte minun, palvelijanne luo.” (1. Moos. 18:4, 5.)

Abraham oli tietoinen tehtävästään, joka oli jakaa kaikille tietoa Herrasta maailmassa, joka oli pakanuuden, epäjumalanpalveluksen ja polyteismin vallassa. Kuten tästä tapauksesta voimme nähdä, Abrahamin ensisijainen tapa täyttää tehtäväänsä oli muukalaisille osoitettu vieraanvaraisuus. Nämä muukalaiset näyttivät ilmestyvän paikalle täysin yllättäen.

Abrahamin suureen talouteen ”kuului enemmän kuin tuhat henkeä – monet heistä perheen päämiehiä ja useat vasta hiljattain pakanuudesta kääntyneitä. Sellainen talous vaati lujaa kättä ja päättäväistä johtoa. Heikot ja horjuvat menetelmät eivät olisi riittäneet. – – Aabrahamin vaikutus ulottui hänen oman taloutensa ulkopuolellekin. Mihin hyvänsä hän pystytti telttansa, sen viereen hän rakensi myös alttarin uhraamista ja jumalanpalvelusta varten. Kun teltta siirrettiin muualle, alttari jäi paikoilleen. Moni vaeltava kanaanilainen, joka oli oppinut tuntemaan Jumalan hänen palvelijansa Aabrahamin kautta, pysähtyi alttarin luo uhraamaan Jumalalle.” (EK 176.)

Alusta alkaen Abraham ymmärsi, että Jumala oli kutsunut hänet lähetystyöhön. Hän tiesi, ettei häntä ollut kutsuttu luvattuun maahan lomalle, vaan olemaan siunauksena ympärillään oleville ihmisille, ja hänen siemenensä kautta, koko maailmalle.