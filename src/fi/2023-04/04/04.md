---
title:  Abrahamin Rukouksen Henki
date:  24/10/2023
---

`Lue 1. Moos. 18:23–32 ja Jaak. 5:16. Mitä tekstit opettavat meille esirukouksen voimasta?`

Abrahamin ja Jumalan välinen vuoropuhelu on eräänlainen malli tai kuvaus esirukouksesta. Abraham esitetään esirukoilijana Jumalan edessä Sodoman ja Gomorran asukkaiden puolesta. Hän anoi heidän puolestaan, heidän sijastaan ikään kuin esikuvana Jeesuksesta, joka on meidän esirukoilijamme Isän edessä. Meidän työmme tänä päivänä voi olla menestyksekästä ainoastaan, jos jatkamme tämän kaltaisia rukouksia.

Abraham oli oppinut rakastamaan alueen kaupunkien asukkaita. Siksi hänen rukouksensa oli rehellistä ja vilpitöntä. Hän oli jo taistellut joitakin kuninkaita vastaan, jotka olivat voittaneet Sodoman ja Gomorran kuninkaat. Abrahamin voiton jälkeen Bera, Sodoman kuningas, tuli yhdessä Melkisedekin kanssa tapamaan Abrahamia. Bera pyysi, että hänen kansansa palautettaisiin heidän koteihinsa: ”Anna minulle ihmiset. Karjan ja tavaran voit pitää itse.” (1. Moos. 14:21.) Tämä on osoitus kuninkaan rakkaudesta kansaansa kohtaan. Koska yksi Abrahamin suurista luonteenpiirteistä oli rakkaus, hän rakasti myös Sodoman ja Gomorran kuninkaita ja rukoili heidän ja heidän väkensä puolesta. ”Rakkaus hukkuviin sieluihin innoitti Aabrahamia rukoilemaan.” (1AO 124.)

Abraham oli rukouksissaan nöyrä ja sinnikäs. Hän jatkoi anomistaan toisten puolesta heti kun Jumala hyväksyi hänen ensimmäisen pyyntönsä pelastaa kaupunki, jos sieltä löytyisi 50 vanhurskasta ihmistä.

Missiomme ei voi onnistua ilman rukousta ja esirukousta. Sen jälkeen kun olemme tavanneet jonkun, kun olemme pitäneet saarnan tai raamatuntutkistelun, meidän on rukoiltava niiden ihmisten puolesta, joiden kanssa olemme olleet yhteydessä. Jumala kuulee rukouksemme ja voi koskettaa niiden sydämiä, joiden kanssa olemme olleet tekemisissä. Meidän sanamme tai kaunopuheisuutemme ei käännytä ystäviämme tai tuttaviamme – se on Pyhän Hengen tehtävä. Siksi meidän on jokaisessa tehtävässä, johon olemme sitoutuneet, rukoiltava kunkin ihmisen puolesta erikseen.

`Lue Room. 8:34 ja Hepr. 7:25. Mitä jakeet kertovat meille siitä, mitä Jeesus tekee hyväksemme? Miten tämä totuus auttaa meitä ymmärtämään paremmin omaa tehtäväämme esirukoilijoina muiden puolesta?`