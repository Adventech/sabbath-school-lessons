---
title:  Abrahamin Rakkaus Kaikkia Kohtaan
date:  23/10/2023
---

`Lue 1. Moos. 18:16–33. Miten Abraham harjoitti rakkautta kaikkia kohtaan erottelematta heitä heimon, rodun tai kansakunnan perusteella?`

Toinen Abrahamin ominaisuus, johon tutustumme 1. Moos. 18. luvussa, on hänen rakkautensa ihmisiä kohtaan – jopa niitä kohtaan, joita hän ei henkilökohtaisesti tuntenut. Tämä on tärkeä opetus meille jokaiselle. Sodoman ja Gomorran asukkaat olivat syntisiä, kaukana Abrahamin arvoista, mutta hän rakasti kaikkia rodusta, sukupuolesta, kielestä tai uskonnosta riippumatta.

Sitten Jumala ilmoitti Abrahamille päätöksensä tuhota Sodoman ja Gomorran kaupungit. ”Ja Herra sanoi: ’Valitushuuto Sodoman ja Gomorran asukkaiden takia on suuri ja heidän syntinsä on hyvin raskas. Siksi minä aion mennä sinne katsomaan, ovatko he todella tehneet kaiken sen pahan, mistä valitetaan. Minä haluan saada siitä selvän.’” (1. Moos. 18:20, 21.)

Nöyrästi ja kunnioittaen Abraham esitti pyyntönsä Jumalalle: ”On mahdotonta, että surmaisit syyttömät yhdessä syyllisten kanssa ja että syyttömien kävisi samoin kuin syyllisten. Ethän voi tehdä niin! Eikö koko maailman tuomari tuomitsisi oikein?” (1. Moos. 18:25.)

Abraham toivoi voivansa rakkautensa avulla pelastaa kaikki näiden kaupunkien ihmiset, ei ainoastaan vanhurskaita. Abraham tiesi varmasti, kuinka pahoja ja syntisiä siellä asuvat ihmiset olivat. Kuka tietää, mitä tarinoita hän oli kuullut kaupunkien asukkaista ja heidän tavoistaan? Seuraavassa luvussa kerrotun surkean tapauksen myötä, jossa Lootin talon ulkopuolelle kokoontui kaupungin väkeä (1. Moos. 19:1–11), tiedämme heidän olleen hyvin pahoja ihmisiä.

Kuitenkin Abraham, joka itse tunsi Jumalan rakkauden, vetosi Jumalaan heidän puolestaan. Abraham tiesi, että ihmiset voivat aina palata Jumalan luo katumuksessa. Abrahamille kaupunkien asukkaiden pelastaminen tarkoitti sitä, että he saisivat mahdollisuuden tehdä parannuksen.

Abrahamin pyyntö perustui sille, mitä hän itse tiesi Jumalan rakkaudesta. Hänellä itselläänkin oli rakkaus syntisiä kohtaan, ja hän tiesi, että niin kauan kuin on elämää, on toivoa pelastuksesta.

`Miksi esirukous on tärkeää?`