---
title:  Alamaisuus Jumalan Tahdolle
date:  26/10/2023
---

`Lue 1. Moos. 12:1–9. Mitä jakeet opettavat Jumalan tahdon alle asettumisesta silloinkin, kun polku ei näytä selvältä?`

Yksi Abrahamin merkittävimmistä ominaisuuksista oli hänen asettumisensa Jumalan tahdon alaiseksi. Kaikkia Abrahamin kokemuksia Jumalan kanssa leimasi alamaisuus.

Abrahamin kutsumus. Abraham sai haastavan kutsun taivaasta: ”Herra sanoi Abramille: ’Lähde maastasi, asuinsijoiltasi ja isäsi kodista siihen maahan, jonka minä sinulle osoitan.’” (1. Moos. 12:1.) Kun hän kuuli äänen taivaasta, hänen ensimmäinen reaktionsa olisi voinut olla jättää ääni huomiotta ajatellen, että sen täytyi olla vain hallusinaatio. Tai hän olisi voinut alkaa väitellä sanomasta jotenkin tähän tapaan: ”En halua mennä; minä viihdyn täällä.” Määränpään kuvaus on saattanut vaikuttaa Abrahamista hieman oudolta: maa, jonka minä sinulle osoitan. Silti hän otti kutsun vastaan. Hän alisti tahtonsa Jumalan tahtoon ja jätti isänsä kodin ja maansa: ”Niin Abram lähti Herran käskyn mukaan – –.” (1. Moos. 12:4.)

Maan valitseminen. Lootin palvelijoiden ja Abrahamin palvelijoiden välille puhkesi riita, mutta Abraham alistui Jumalan tahtoon. Jälleen kerran Jumala siunasi häntä: ”Lootin erottua Abramista Herra sanoi Abramille: ’Nosta silmäsi ja katsele tästä paikasta pohjoiseen, etelään, itään ja länteen, sillä koko sen maan, jonka näet, minä annan sinulle ja sinun jälkeläisillesi ikiajoiksi.’” (1. Moos. 13:14, 15.)

Sodoman ja Gomorran tuhoaminen. Kun Jumala ilmoitti Abrahamille näitä kaupunkeja odottavan kohtalon, täynnä rakkautta Abraham yritti pelastaa ne. Koska kaupungeista ei löytynyt edes 10:tä vanhurskasta, ne tuhottiin. Abraham alistui Jumalan tahtoon ja hyväksyi Jumalan antaman tuomion.

Herra pystyi käyttämään Abrahamia, koska tämä alistui hänen tahtoonsa kaikissa olosuhteissa. Sama koskee meitä.

Haaste: Me kohtaamme esteitä evankeliumin tehokkaalle saarnaamiselle kaupungeissamme. Meidän tulee anoa Jumalalta, että hän puuttuisi asiaan.

Bonushaaste: Keksi tapa, jolla voit ottaa yhteyttä ihmiseen, jolla on samankaltainen vaikea tilanne elämässään kuin sinulla. Kerro hänelle, että rukoilet hänen puolestaan, ja pyydä Jumalaa näyttämään sinulle, miten voisit auttaa kyseistä henkilöä.