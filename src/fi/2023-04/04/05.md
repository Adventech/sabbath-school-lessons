---
title:  Abrahamin Missio
date:  25/10/2023
---

`Lue 1. Moos. 19:1–29. Mitä Abrahamin vieraanvaraisuuden, rakkauden ja rukouksen hengestä seurasi?`

Teksti antaa mielenkiintoisen viitteen Lootin asemasta Sodoman kaupungissa: Loot ”oli istumassa kaupunginportin aukiolla.” (1. Moos. 19:1.) Tämä tarkoittaa, että hän oli merkkihenkilö kaupungissa; vähintäänkin virkamies, koska kaupungin portissa istuminen oli virkamiesten, tuomareiden ja kuninkaiden etuoikeus (2. Sam. 19:9; Jer. 38:7; Ruut 4:1).

Ensimmäisen Mooseksen kirjan 19. luvussa on paljon yhtäläisyyksiä 18. luvun kertomukseen koskien enkeleiden vierailua Abrahamin luona. Abraham ja Loot istuivat molemmat eräänlaisen sisäänkäynnin suulla tai oviaukolla (1. Moos. 18:1; 1. Moos. 19:1); Abraham ja Loot kutsuivat kumpikin muukalaisia lepäämään heidän asuntoonsa (1. Moos. 18:3, 4; 1. Moos. 19:2); Abraham ja Loot valmistivat molemmat vierailleen ruokaa (1. Moos. 18:4–8; 1. Moos. 19:3). Vaikka Lootin luonteessa oli virheitä, hänellä oli selvästikin myös hyviä ominaisuuksia.

”Herra antoi sataa taivaasta tulta ja tulikiveä Sodoman ja Gomorran päälle. Hän tuhosi nämä kaupungit ja koko ­tasangon sekä kaupunkien kaikki asukkaat ja maan kasvitkin.” (1. Moos. 19:24, 25.)

Emme tiedä, kuinka monta ihmistä asui Sodoman ja Gomorran kaupungeissa tuohon aikaan, kun ne tuhottiin, mutta kyse oli varmastikin tuhansista. Ja näiden tuhansien joukosta vain neljä lähti kaupungista ja vain kolme pelastui. Samoin kävi vedenpaisumuksen yhteydessä. Emme tiedä, kuinka moni oli silloin elossa, mutta tiedämme, että suurin osa heistä ei pelastunut.

Sodomasta pelastuneiden pienestä määrästä voimme päätellä jotakin myös meidän missiomme tuloksista: kaikki eivät pelastu. Me haluaisimme, että kaikki vastaanottaisivat Jeesuksen ja hänen pelastussuunnitelmansa, mutta jokaisella ihmisellä on vapaa tahto. Tehtävämme on kutsua mahdollisimman monia valitsemaan Jeesus. Hoitaessamme tehtävämme Jumala auttaa meitä Pyhän Henkensä kautta, mutta hänkään ei koskaan toimi vastoin kenenkään tahtoa. Vapaa tahto tarkoittaa sitä, että viime kädessä pelastus riippuu jokaisen yksilön omasta valinnasta eikä siitä, mitä me teemme tai kuinka paljon me rukoilemme.