### Jumalan missio – minun missioni
**Johdanto**

Lopeta puhuminen ja ala toimia!

Vuosia sitten eräässä seurakuntamme aikakauslehdessä julkaistiin kertomus kammottavasta suosta. Ihmisten kävellessä suon läpi kulkevaa polkua he usein horjahtivat polulta ja putosivat suohon. Heidän kuolonhuutonsa kuuluivat läheiseen kylään asti. Se oli hirveää.

Kylän väki järjesti kyläkokouksen. Itse asiassa he pitivät useitakin kokouksia, joissa esitettiin erilaisia teorioita ja analyysejä siitä, miksi näin tapahtui. Asiasta kirjoitettiin muistioita. Joskus saatettiin ehdottaa myös jonkinlaisia ratkaisuja, mutta asialle ei kuitenkaan koskaan tehty mitään muuta kuin jatkettiin kokouksia ja asiasta puhumista. Vuodet kuluivat ja keskustelut jatkuivat edelleen. Jotkut kirjoittivat asiasta jopa väitöskirjoja. Kylään kutsuttiin vierailevia luennoitsijoita. Paikalliset järjestivät pihakirppiksiä, jotta voitaisiin kerätä rahaa aterioiden tarjoamiseksi niille, jotka uhrasivat niin monia tunteja noissa kokouksissa istumiseen. Lopulta järjestettiin niin suuri rahankeräys, että tuloilla voitiin rakentaa äänieristetty kokoushuone, jonne polulta horjahtaneitten ja kuolevien huudot eivät kuuluisi ja häiritsisi käynnissä olevia keskusteluja. Kukaan ei kuitenkaan koskaan tehnyt mitään auttaakseen hädässä olevia. Eikä kukaan tehnyt mitään yrittääkseen estää sitä, ettei uusia ihmisiä putoaisi suohon. Toimimisen sijaan ihmiset vain puhuivat.

Kirkkona ja raamatuntutkisteluryhmänä emme halua olla noiden kyläläisten kaltaisia. Rakastamme sitä, että kokoonnumme yhteen rukoilemaan, pohtimaan, jakamaan kokemuksiamme ja tutkimaan Raamattua. Haluamme kuitenkin koko sydämestämme päästä pidemmälle ja todella tehdä jotakin ympärillämme olevien ihmisten hyväksi ja heidän kanssaan. Me haluamme vaikuttaa yhteisöihimme. Haluamme, että toiminnallamme on vaikutusta ympäri maailman. Haluamme suorittaa lähetystyön päätökseensä ja Jeesuksen palaavan.

Tämän vuosineljänneksen Raamatun Sanoma on suunniteltu keskittämään huomiomme siihen, miten ryhtyä toimeen ja oikeasti tehdä jotakin. Tutkimme monia upeita raamatunkertomuksia. Luemme kuvauksia ihmisten jännittävistä kokemuksista ja esimerkeistä. Opimme meille saatavilla olevista resursseista, jotka auttavat meitä tavoittamaan lähimmäisiämme (varsinkin niitä, joilla ei ole kristillistä taustaa). Nämä ovat kuitenkin vain tapoja havainnollistaa asioita ja motivoida meitä. Jokaisen tutkistelun todellinen painopiste ja ydin löytyy aina torstain tutkisteluosuudesta, jossa meitä haastetaan lähtemään ja todella tekemään jotakin.

Me jaamme teologisia oivalluksia ja tarjoamme työkaluja ja ideoita, joita voit hyödyntää työskentelyssäsi. Ja joka torstain tutkisteluosuudessa annamme tarkkaan harkitun sarjan haasteita. Haasteet alkavat helpoilla tehtävillä, ja vuosineljänneksen edetessä ne muuttuvat vähitellen (tai ehkä joskus isoinkin harppauksin) vaativammiksi. Tavoitteena on, että jokainen meistä ottaa haasteen vastaan, rukoilee Pyhän Hengen johdatusta ja soveltaa oppimaansa käytäntöön. Seuraavan viikon raamatuntutkistelussa on sitten pieni hetki aikaa keskustella siitä, miten haasteet ovat sujuneet. Tarkoitus ei ole kerskailla, vaan jakaa. Voitte kertoa siitä, mikä sujui hyvin ja mikä ei. Jaettaessa kokemuksia ryhmässä syntyy uusia ideoita. Rukousaihelistat kasvavat (niin henkilökohtaiset kuin seurakunnan yhteisetkin).

Perimmäinen tarkoituksemme ja halumme on, että tämä neljännes tullaan muistamaan, ei kuitenkaan mieleenpainuvien ajatusten, viihdyttävien tarinoiden tai syvällisten teologisten käsitteiden takia. Näitäkin siinä on. Toiveemme on, että me kaikki saamme muistella tätä neljännestä aikana, jolloin Pyhä Henki tarttui meidän vaatimattomiin ponnisteluihimme ja teki lähetystyöihmeitä Jumalan nimen kunniaksi.

Pääkonferenssi perusti maailmanlaajuisia Missio maailma -lähetyskeskuksia ensimmäisen kerran vuonna 1980. Keskukset toimivat maailmanlaajuisen adventtikirkon keskustoimiston alaisuudessa. Tällä hetkellä keskuksia on kuusi. Niiden tarkoituksena on auttaa seurakuntaa tehokkaammin perustamaan uusia uskovien ryhmiä maailman suurimpien ei-kristillisten ihmisryhmien keskuuteen.

_Näiden keskusten johtajat (jotka tätä raamatuntutkisteluopasta kirjoitettaessa olivat Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsett ja Greg Whitsett) ovat yhdessä kirjoittaneet tämän tutkisteluaineiston apunaan Gary Krause (adventtikirkon lähetystyön johtaja), Homer Trecartin (Missio maailma -keskusten eläkkeellä oleva johtaja) sekä Jeff Scoggins (Missio maailma -suunnittelupäällikkö). Lisätietoja osoitteessa www.GlobalMissionCenters.org._