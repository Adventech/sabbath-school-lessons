---
title:  Alkuseurakunta Ja Mukavuusalueet
date:  18/10/2023
---

`Lue Ap. t. 8:1–4. Mikä sai aikaan alkuseurakunnan parissa sen, että uskovat hajaantuivat mukavuusalueensa ulkopuolelle?`

Tähän asti alkuseurakunta oli ollut pääasiassa Jerusalemissa (tai juutalaisalueen sisäpuolella ja juutalaisen kansan keskuudessa). Kun vainot alkoivat, joissa Saul, hurskas juutalainen ja fariseus, oli aktiivisesti mukana, Jerusalemin seurakunta hajaantui kaikkialle Juudeaan ja Samariaan. Jeesus oli ennustanut, että heistä tulisi ”minun todistajani Jerusalemissa, koko Juudeassa ja Samariassa” (Ap. t. 1:8). Tämä ennustus täyttyi, kun ne, ”jotka näin olivat hajaantuneet, kulkivat seudulta toiselle ja levittivät evankeliumin sanaa” (Ap. t. 8:4).

Vielä senkin jälkeen, kun seurakunta alkoi siirtyä Jerusalemin ulkopuolelle, uskovat saarnasivat edelleen juutalaisten alueilla ja juutalaisen kansan naapuristossa muissa kaupungeissa. Ap. t. 11:19 kertoo, että seurakunta hajaantui aina Foinikiaan (Libanoniin) ja Kyprokseen, mutta he eivät tässä vaiheessa julistaneet sanomaa kenellekään muille kuin juutalaisille. Jeesuksen opetuslasten ja alkuseurakunnan tarkoituksena ei ollut käännyttää ei-juutalaisia, vaan saada ainoastaan juutalaiset tulemaan Herran luokse. Heillä oli edelleen hyvin kapea näkemys siitä, mikä seurakunnan tehtävä tulisi olemaan.

Pietari, Jeesuksen opetuslapsi ja yksi alkuseurakunnan johtohahmoista, oli sitä vastaan, että evankeliumin sanomaa vietäisiin ei-juutalaisille. Hän oli tätä mieltä vielä senkin jälkeen, kun Paavali oli alkanut tehdä niin. Pietari tunnettiin ympärileikattujen (eli juutalaisten) apostolina ja Paavali taas muiden kansojen apostolina (Gal. 2:8). Alussa Pietari ei edes halunnut olla ei-juutalaisten seurassa (Gal. 2:11, 12).  Jumala kuitenkin siirsi Pietarin pois tämän mukavuusalueelta ja muutti tämän sydämen. Pietari alkoi oppia, mitä toimeksianto evankeliumin levittämiseksi todella sisälsi ja mitä Jeesuksen kuoleman oli tarkoitus saada aikaan koko maailman hyväksi.

`Lue Ap. t. 10:9–15, 28, 29. Minkä sanoman Herra antoi Pietarille? Miten meidän tulisi tänä omana aikanamme soveltaa tätä periaatetta lähetystyöhön?`