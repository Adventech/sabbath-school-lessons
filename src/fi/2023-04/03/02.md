---
title:  Siirtyminen Mukavuusalueemme Ulkopuolelle
date:  15/10/2023
---

Jumalan tarkoitus on, että me siirrymme mukavuusalueemme ulkopuolelle tavoittaaksemme muita. Halu pysytellä itsemme kaltaisten joukossa ja samaa etnistä ja sosiaalista ryhmää edustavien seurassa voi johtaa itsekkyyteen, jopa pahuuteen. Baabelin (Babylonin) tornin kertomus puhuu juuri tämän kaltaisesta vaarasta.

`Lue 1. Moos. 11:1–9. Millaisia aikomuksia ihmisillä oli? Mitä he halusivat tehdä ja miksi Jumala esti heidän suunnitelmansa?`

Kertomus Baabelin (Babylonin) tornia rakentavista ihmisistä paljastaa heidän kunnianhimoisen tavoitteensa. He suunnittelivat tekevänsä jättimäisen rakennelman – kaupungin ja tornin, jollaista ei löytynyt mistään muualta maailmasta: ”– – torni, joka ulottuu taivaaseen asti. Sillä tavoin saamme mainetta – –.” (1. Moos. 11:4.)

Kuinka usein nykypäivän ihmiset pyrkivät samaan? He voivat pyrkiä siihen politiikan, taiteen, liiketoiminnan, jopa uskonnon avulla; keinolla ei ole väliä. On olemassa ihmisiä, jotka haluavat mainetta. Kuinka turhia ja merkityksettömiä heidän pyrkimyksensä ovatkaan. (Ks. Saarn. 2:1–11.)

Raamatussa sanotaan (1. Moos. 11:4), että ihmiset halusivat rakentaa tornin, etteivät he hajaantuisi yli koko maan. He halusivat pysyä yhdessä itsekkäistä syistä. Jumalalla oli kuitenkin toisenlainen suunnitelma.

Ihmiset liittivät voimansa yhteen saavuttaakseen tavoitteensa, mutta Herra sanoi: ”Siinä he nyt ovat, yksi kansa, jolla on yksi ja sama kieli. Tämä, mitä he ovat saaneet aikaan, on vasta alkua. Nyt he pystyvät tekemään mitä tahansa.”   (1. Moos. 11:6.) Kansan kunnianhimoinen suunnitelma oli itse asiassa paha asia.

Vaikka Raamattu ei asiaa suoraan mainitse, Ellen White sanoo, että he eivät luottaneet Jumalan lupaukseen, ettei tämä enää koskaan tuhoaisi maata vedellä (1. Moos. 9:14, 15). He halusivat varmistaa omaa turvallisuuttaan sen sijaan, että olisivat luottaneet Jumalan sanaan. Jumala tiesi, etteivät heidän aikomuksensa olleet puhtaita, vaan täynnä itsekästä kunnianhimoa, joten hän esti heitä saavuttamasta heidän tavoitteitaan.

`Viihdytkö parhaiten kaltaistesi seurassa?`