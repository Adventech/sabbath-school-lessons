---
title:  Abrahamin Kutsuminen
date:  17/10/2023
---

Jumalan kutsua noudattaen Abraham saapui maahan, johon Jumala oli käskenyt hänen mennä. Heti alusta alkaen asiat eivät kuitenkaan näyttäneet menevän kovin hyvin. Hän saapui maahan, johon Jumala oli hänet ohjannut, mutta Raamatun mukaan siihen aikaan ”maassa asuivat kanaanilaiset” (1. Moos. 12:6) – pakanat, jotka tunnettiin julmuudestaan ja väkivaltaisuudestaan. Ei ihme, että heti Abrahamin saavuttua sinne Herra ilmestyi hänelle ja sanoi: ”Sinun jälkeläisillesi minä annan tämän maan.” (1. Moos. 12:7.) Epäilemättä Abraham tarvitsi rohkaisua.

Asiat eivät siltikään lähteneet luistamaan kovin hyvin, ainakaan alkuun.

`Lue 1. Moos. 12:10–13:1. Mitä Abrahamille tapahtui seuraavaksi ja mitä virheitä tämä Jumalan mies teki?`

Miten masentavaa tämän kaiken on täytynyt olla Abrahamille: piti jättää mukava ja todennäköisesti vauras entinen elämä kotimaassaan ja mennä ”vaikka ei tiennyt, minne oli menossa” (Hepr. 11:8). Ja yksi ensimmäisistä asioista, joita hän kohtasi, oli nälänhätä! Nälänhätä oli niin paha, että hänen täytyi mennä muualle ja jättää paikka, johon Jumala oli käskenyt hänen asettua. Ja sen jälkeen asiat pahenivat entisestään.

”Egyptissä oleskelun aikana ilmeni, että Aabrahamillakin oli inhimilliset heikkoutensa ja vajavuutensa. Salatessaan sen, että Saara oli hänen vaimonsa, Aabraham ei luottanut Jumalan huolenpitoon eikä osoittanut sitä jaloa uskoa, joka muutoin oli hänelle niin ominaista. – – Aabrahamin uskon puute saattoi Saaran suureen vaaraan. Saatuaan kuulla Saaran kauneudesta Egyptin kuningas kutsutti hänet hoviinsa ja aikoi ottaa hänet vaimokseen. Mutta suuressa armossaan Herra varjeli Saaraa antamalla kovien vitsausten kohdata kuninkaan hovia.” (1AO 113–114.)

Lähetystyön tekeminen ei ole helppoa. Valehtelemalla ja olemalla petollinen Abraham vielä pahensi tilannetta. Onneksi Jumala on kärsivällinen, eikä hän hylännyt palvelijaansa tämän virheen takia, joka valitettavasti ei jäänyt Abrahamin ainoaksi virheeksi. Miten lohdullista onkaan tietää, että virheistämme huolimatta, jos me uskossa ja kuuliaisuudessa riipumme kiinni Herrassa, kuten Abraham teki, meidän virheemme, syntimme ja puutteemme voidaan antaa anteeksi, ja lisäksi Herra voi vielä käyttää meitä työssään.