---
title:  Jumala, Joka Tulee Takaisin Noutamaan Meidät
date:  05/10/2023
---

`Lue Joh. 14:1–3. Millä tavoin jakeet liittyvät siihen lopunajan sanomaan, joka Raamatusta löytyy?`

Yksi Kristuksen maanpäällisen palvelustyönsä aikana antamista kallisarvoisimmista lupauksista – toivon lupaus – kuvastaa jälleen Luojan halua olla kanssamme ikuisesti.

Apostoli Johanneksen mukaan lupaus muuttuu lopulta todellisuudeksi. ”Ja minä kuulin valtaistuimen luota voimakkaan äänen, joka sanoi: ’Katso, Jumalan asuinsija ihmisten keskellä! Hän asuu heidän luonaan, ja heistä tulee hänen kansansa. Jumala itse on heidän luonaan[.]’” (Ilm. 21:3.)

”Meidän pieni maailmamme, joka synnin kirouksen alaisena on ainoa tahra hänen ihanassa luomakunnassaan, tulee saamaan suuremman kunnian kuin mikään muu maailma Jumalan maailmankaikkeudessa. Täällä, missä Jumalan Poika asui ihmisten keskellä, missä kunnian Kuningas eli, kärsi ja kuoli, täällä, kun kerran kaikki tehdään uudeksi, Jumalan maja on oleva ihmisten keskellä, ’ja hän on asuva heidän keskellänsä, ja he ovat hänen kansansa, ja Jumala itse on oleva heidän kanssaan, heidän Jumalansa’. Ja kun lunastetut kautta iankaikkisuuksien vaeltavat Herran valossa, he ylistävät häntä hänen sanomattomasta lahjastaan, – joka on Immanuel, ’Jumala meidän kanssamme’.” (4AO 17.)

Tässä on mitä kaunein kuva lunastuksesta. Jumala, jolla on missio, toteuttaa lopulta toiveensa olla lastensa kanssa ikuisesti. Valtava etuoikeus olla osa tätä todellisuutta!

Viikoittaiset osallistumishaasteet. Koko tämän neljänneksen ajan sinua kutsutaan tietoisesti osallistumaan Jumalan missioon. Tämä tulee olemaan tilaisuus nähdä ja kokea, miten Jumala, tekee työtään elämässäsi. Hyödynnä tätä tilaisuutta henkilökohtaiseen pohdintaan ja ole valmis jakamaan raamatuntutkisteluryhmäsi kanssa se, mitä olet oppinut viikoittain. Lisäksi bonushaasteessa sinua kannustetaan lisäämään osallistumistasi Jumalan missioon.

Haaste: Rukoile tulevan viikon jokaisena päivänä, että Jumala avaisi sydämesi niin, että haluat osallistua hänen missioonsa.

Bonushaaste: Opettele jonkun sellaisen kohdallesi tulleen ihmisen nimi, jota et vielä tunne. Hän voi olla naapuri, työtoveri, kauppias, bussikuski, talonmies jne. Ala rukoilla kyseisen henkilön puolesta joka päivä.