---
title:  Jumala, Joka Kurottautuu Puoleemme
date:  01/10/2023
---

Jumala loi meidät kuvakseen ja kaltaisekseen. Hän antoi meille täydellisen maailman, ja hänen tarkoituksensa oli, että me eläisimme täydellisessä yhteydessä häneen keskittyen hänen kallisarvoisimpaan ominaisuuteensa: rakkauteen. Jotta rakkaus olisi aitoa, Jumala antoi meille myös toisen kallisarvoisen lahjan: valinnanvapauden – vapauden valita, mitä tietä seuraamme. Tietenkin Jumala antoi Aadamille ja Eevalle selkeät ohjeet tottelemattomuuden vaaroista ja kuolettavista seurauksista (1. Moos. 2:16, 17). Paholainen puolestaan petollisesti vakuutti Eevan siitä, että tämä voisi syödä hyvän- ja pahantiedon puun hedelmää ilman kielteisiä vaikutuksia. Hän väitti, että heistä tulisi ”Jumalan kaltaisia, niin että tiedätte kaiken, sekä hyvän että pahan” (1. Moos. 3:5). Valitettavasti Eeva valitsi syödä puun hedelmää, ja antoi sitä myös Aadamille, joka teki saman valinnan. Täydellisestä luomakunnasta tuli synnin tahraama.

Tuo hetki muutti Jumalan alkuperäisen suunnitelman ja tarkoituksen tätä vasta luotua planeettaa ajatellen. Nyt kuvaan astui pelastusmissio, joka oli suunniteltu jo ”ennen maailman luomista” (Ef. 1:4).

`Lue 1. Moos. 3:9–15. Mitkä olivat Jumalan ensimmäiset sanat Aadamille heti lankeemuksen jälkeen? Miksi Jumalan kysymys on teologisesti merkittävä vielä tänäänkin?`

Tietenkin Jumala tiesi, missä he olivat. Oli vain saatava Aadam ja Eeva, joita pelko nyt hallitsi, itse näkemään, mitä oli tekeillä. Samalla heidät piti saada ymmärtämään syntinsä seuraukset. Myös Paholainen piti voittaa. Sitä varten Jumala alkoi esitellä missiotaan: lunastussuunnitelmaa (1. Moos. 3:14, 15). Se on ainoa toivo sovintoon Jumalan kanssa (2. Kor. 5:19).

Huomaa, että jo ennen tätä vastuuseen saattamista ja lupausta sovinnosta Jumala tuli etsimään langennutta ihmiskuntaa. Näennäisesti toivottomasta tilanteesta huolimatta Jumala käsittelee Aadamille esittämässään kysymyksessä pohjimmiltaan kahta asiaa: meidän langennutta tilaamme ja hänen missiohenkistä luonnettaan. Me olemme kadotettuja ja kaipaamme kipeästi pelastusta. Hän on se, joka löytää meidät vakaana aikomuksenaan pelastaa meidät ja olla meidän kanssamme.