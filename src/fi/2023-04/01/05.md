---
title:  Jumala, Joka On Edelleen Kanssamme
date:  04/10/2023
---

Jeesuksen elämä ja palvelustyö olivat Jumalan paras ilmoitus. Noin kolmessa vuodessa Jumala paljasti enemmän siitä, kuka hän oli ja mistä hänen missiossaan oikein oli kyse, kuin hän oli paljastanut millään muulla tavalla aiempien sukupolvien aikana. Kristus oli täydellinen ”näkymättömän Jumalan kuva”, se, jossa ”Jumala näki hyväksi antaa kaiken täyteyden asua”, jotta voisi ”hänen ristinsä verellä vahvistaa rauhan” (Kol. 1:15, 19, 20.) Kristuksessa Jumalan missiohenkinen luonne tuli täysin tunnetuksi. Jeesus itse paljasti missionsa sanoen: ”Juuri sitä, mikä on kadonnut, Ihmisen Poika on tullut etsimään ja pelastamaan.” (Luuk. 19:10.)

`Lue Joh. 3:16 ja mieti tarkkaan jakeen sanoja. Miten näet Jumalan rakkauden ja hänen missionsa yhdistyvän tässä tekstissä?`

Myöhemmin Jeesuksen palvelustyön aikana, kun hän lähestyi viimeistä elinviikkoaan, ihmiskunnan lopullinen kohtalo oli vaakalaudalla. Noiden päivien tapahtumissa yhdistyivät menneisyyden odotukset ja tulevaisuuden toivo. Pääsiäisjuhlan aikana – joka muistutti Egyptin sorrosta vapautumisesta – Jeesus Kristus, lihaksi tullut Jumala, luopui elämästään vapauttaakseen meidät synnin orjuudesta. Paavali kirjoitti: ”Kristukseen, joka oli puhdas synnistä, Jumala siirsi kaikki meidän syntimme, jotta me hänessä saisimme Jumalan vanhurskauden.” (2. Kor. 5:21.)

`Lue Matt. 28:18–20. Minkä lupauksen löydämme lähetyskäskystä? Millä tavoin se antaa meille varmuutta osallistuessamme Jumalan missioon?`

Kristuksen kuolema oli osa sovintoprosessia, ei sen loppu. Ylösnousemuksessaan Jeesus voitti kuoleman ja sai kaiken vallan taivaassa ja maan päällä (Matt. 28:18). Tämän todellisuuden perusteella hän antoi kaikille seuraajilleen tehtäväksi tehdä kaikki kansat hänen opetuslapsikseen. Samalla hän antoi mahtavan lupauksen: ”– – minä olen teidän kanssanne kaikki päivät maailman loppuun asti.” (Matt. 28:20.)

`Millä tavoin olet nähnyt täyttyvän Jeesuksen lupauksen olla kanssasi, kun otat osaa lähetystyöhön?`