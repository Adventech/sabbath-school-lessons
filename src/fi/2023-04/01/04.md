---
title:  Jumala, Joka Tuli Yhdeksi Meistä
date:  03/10/2023
---

Vanha testamentti kertoo, kuinka Luoja alkoi toteuttaa suunnitelmaansa tietyn kansan kautta, jonka oli tarkoitus edustaa hänen luonnettaan ja tarkoitusperiään maailmalle. Jumala teki kaiken lähetystrategiansa mukaan. Profeetta Jesajan kautta hän sanoi: ”Minä olen Jumala, ei kukaan ole minun vertaiseni. Jo alusta asti olen kertonut kaiken – – Näin minä sanon, ja päätöksessäni pysyn, kaiken mitä tahdon, minä toteutan[.]” (Jes. 46:9, 10.) Uudessa testamentissa Jumalan halu olla ihmisten kanssa saa vielä uuden ulottuvuuden. Kristuksen ruumiillistumisessa se, mikä oli Eedenissä vain lupaus, muuttuu todellisuudeksi.

`Lue kertomus Jeesuksen syntymän ilmoittamisesta: Matt. 1:18–23. Minkä olennaisen asian teksti kertoo meille Jumalasta?`

”Jumala on meidän kanssamme.” Immanuel. Tähän asti Jumala oli asunut kansansa keskuudessa pyhäkössä, ja nyt hän asui heidän kanssaan Jeesus Nasaretilaisen fyysisessä persoonassa. Jeesuksen syntymän myötä Jumala todella esitti konkreettisin tavoin sen, että hänellä oli ainainen tahto olla meidän kanssamme ja jakaa sama luonto ja missio. Jumalan Poika oli täysin ihminen ja täysin Jumala. Ja hän on se, joka vakuutti: ”Minä olen tie, totuus ja elämä. Ei kukaan pääse Isän luo muuten kuin minun kauttani.” (Joh. 14:6.)

`Lue Joh. 1:14–18. Mitä Kristuksen lihaksi tuleminen opettaa meille Jumalan missiosta meitä kohtaan?`

Jumala eteni missiossaan ja sitten hän oli Jeesuksen Kristuksen kautta lihassa läsnä lastensa keskuudessa. Hän, joka oli ”täynnä armoa ja totuutta” (Joh. 1:14) täytti Vanhan testamentin profetiat, ja jumalallisen suunnitelman mukaisesti hän tuli yhdeksi meidän kanssamme, Jumala ihmislihassa. Näin Jumala jatkoi tarkoitusperiensä toteuttamista.

`Ajattele, mitä tarkoittaa, että Jumalan rakkaus meitä kohtaan on niin suuri, että hän tuli luoksemme meidän omassa ihmisyydessämme. Miten meidän tulisi vastata tällaiseen rakkauteen? Miten se vaikuttaa erityisesti siihen, miten suhtaudumme missioomme toisia kohtaan?`