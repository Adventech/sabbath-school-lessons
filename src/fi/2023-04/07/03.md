---
title:  Jeesuksen Menetelmä Ja Vastaus
date:  13/11/2023
---

Lainopettaja tuli koettelemaan Jeesusta, mutta Jeesus tiesi miehen aikomukset. Jumala tuntee sydämemme kaipaukset ja toiveet paremmin kuin me itse. Ja me puolestamme emme todellakaan tiedä ja tunne niiden sydäntä tai motiiveja, jotka esittävät meille kysymyksiä.

Joskus muiden uskontokuntien edustajat kyseenalaistavat meidän uskoamme. Esimerkiksi muslimiystävämme voivat kysyä meiltä Jeesuksen jumaluuteen liittyviä kysymyksiä, kuten: ”Missä Raamatussa Jeesus sanoi olevansa Jumala?” tai ”Miksi sanotte, että teillä on vain yksi Jumala, ja silti Jumalallanne on kolme eri persoonaa?” Vaikka nämä voivat tuntua provosoivilta kysymyksiltä, niiden esittäjillä voi silti olla aito, syvä kaipaus ja tyhjyys sydämessään, johon he tarvitsisivat Jeesusta. Emme tunne heidän sydäntään, eikä meidän tarvitsekaan. Tehtävänämme on palvella muita parhaamme mukaan heidän motiiveistaan riippumatta.

`Lue Matt. 26:56; Ap. t. 17:11; 1. Kor. 15:3 ja 2. Tim. 3:16. Kuinka jakeet auttavat ymmärtämään Jeesuksen vastausta lainopettajalle Luuk. 10:26?`

Joskus haluamme vastauksia, mutta emme jaksa itse nähdä vaivaa niiden löytämiseksi. Jeesus sanoi: ”Mitä laissa sanotaan? Mitä sinä itse sieltä luet?” (Luuk. 10:26.) Sen sijaan, että vain kuuntelisimme, mitä muilla on kerrottavana, meidän tulee lukea kirjoituksia (Jumalan sanaa) itse. Vastaukset ovat jo valmiina, ja Pyhä Henki työskentelee sydämessämme vaikuttaakseen meissä sen, mitä meidän tulee tehdä.

Jumala on antanut meille sanansa. Raamatusta voimme löytää kaiken totuuden, jota tarvitsemme tietääksemme, miten meidän tulee elää ja kohdella toisia ja miten voimme periä ikuisen elämän? Toki opettajilla ja pastoreilla on oma roolinsa, mutta tärkeät totuudet löytyvät Raamatusta, josta meidän tulee niitä ensisijaisesti etsiä. ”Sinun sanasi on lamppu, joka valaisee askeleeni, se on valo minun matkallani.” (Ps. 119:105.) Tämä ei ole pelkkää runoutta; se on pyhää totuutta, joka kertoo Jumalan sanan tärkeydestä uskoville.

`Jeesus johdatti ihmisiä takaisin Jumalan sanan äärelle. Mitä tämä kertoo Raamatun tärkeydestä ja siitä, miksi meidän on hylättävä ne filosofiset tai teologiset päättelyt, jotka vähentävät luottamustamme Raamattuun?`