---
title:  Rakasta Lähimmäistäsi Niin Kuin Itseäsi
date:  15/11/2023
---

`Lue Matt. 22:37–40. Millä tavoin se, mitä Jeesus itse sanoi tässä, vertautuu siihen, mitä hän vastasi lainopettajalle Luuk. 10:27, 28?`

Matt. 22:37–40 mukaan Jeesus teki selväksi, että aidon uskon ilmaiseminen jokapäiväisessä elämässä on näiden kahden käskyn varassa. Luuk. 10:27, 28 tuo taas selvästi esiin sen, että jos ihminen täyttää tämän kaksoiskäskyn vaatimuksen, hän saa ikuisen elämän.

”Rakkaus on Jumalan hallituksen perusperiaatteena taivaassa ja maassa, ja sen täytyy olla myös kristityn luonteen perustuksena. Tämä yksin voi tehdä hänet vahvaksi ja pitää hänet lujana ja kykenevänä kestämään koetuksia ja kiusauksia.” (KV 28.)

`Lue Gal. 5:14; Miika 6:6–8 ja 1. Joh. 4:20, 21. Miten nämä jakeet vahvistavat sen, mitä Jeesus on sanonut meille?`

Paavalin mukaan ”Lain kaikki käskyt on pidetty, kun tätä yhtä noudatetaan: ’Rakasta lähimmäistäsi niin kuin itseäsi.’” (Gal. 5:14.) Paavalin ajatuksissa Jumalan rakastaminen voidaan nähdä käytännössä ainoastaan silloin, kun se näkyy siinä, kuinka me kohtelemme muita. Vaikka Paavali sanoi: ”Vanhurskas on elävä uskosta” (Room. 1:17, VKR/RK 2012), uskosta eläminen ei ole kuitenkaan mitään piilotettua, sellaista, mistä muut eivät tiedä ja mitä he eivät voi nähdä. Paavali, Miika ja Johannes tekevät selväksi, että käytännön teot osoittavat todeksi sen uskon, jonka me väitämme omaavamme.

1. Kor. 13. luvussa Paavali sanoo hyvin voimakkaasti, että jos joku väittää omaavansa suuren tiedon tai uskon, tai tekevänsä suuria tekoja, jopa sellaisia, joissa antaa henkensä, mutta jos hänellä ei ole rakkautta, hänestä on tullut vain ”kumiseva vaski tai helisevä symbaali” (1. Kor. 13:1).

`Katso yllä olevaa Ellen G. Whiten lainausta. Huomaa, mitä hän sanoo siitä, kuinka vain rakkaudessa ihmiset voivat pysyä lujina ja kestää kiusauksia. Miten tämä ajatus osoittaa, että käsky rakastaa ei ole tekojen kautta pelastumista, vaan sen sijaan osoitus siitä uskosta, joka meillä on Jeesukseen?`