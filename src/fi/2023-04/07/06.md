---
title:  Tämän Päivän Laupias Samarialainen
date:  16/11/2023
---

Kehuessaan lainopettajaa tämän oikeasta vastauksesta Jeesus sanoi: ”Tee näin, niin saat elää.” (Luuk. 10:28.). Näillä sanoilla hän kosketti miehen sydämen ydintä. Lainopettajan oli helppo antaa kaikki oikeat vastaukset, mutta sanojen noudattaminen oli eri asia jo tuolloin 2 000 vuotta sitten. Sanoista tekoihin siirtyminen on vaikeaa myös useille meistä tämän päivän ihmisistä. Lainopettaja halusi saada Jeesuksen ansaan ja esitellä omaa tietämystään. Siksi hän esitti jatkokysymyksen: ”Kuka sitten on minun lähimmäiseni?” (Luuk. 10:29.)

`Lue Luuk. 10:30–37. Miten tiivistäisit Jeesuksen esittämän kertomuksen merkityksen?`

Onko ympärillämme epäoikeudenmukaisesti kohdeltuja ihmisiä? Olemmeko tehneet kaikkemme auttaaksemme heitä?

On totta, että toisinaan pastorit, seurakunnan vanhimmat ja jäsenet eivät auta avun tarpeessa olevia. Joskus johonkin toiseen uskontokuntaan kuuluvat ihmiset saattavat olla ystävällisempiä yhteisömme ihmisille kuin me. Saatamme puhua ystävällisyyden tärkeydestä, mutta muut ihmiset joutuvat vastaamaan niiden ihmisten tarpeisiin, joihin me emme vastaa. Jos uskomme merkitsee meille jotakin, meidän on autettava niitä, jotka apua tarvitsevat.

Jeesus päätti kertomuksen laupiaasta samarialaisesta kysymällä, kuka kertomuksen kolmesta ohikulkijasta oli apua tarvitsevan miehen todellinen lähimmäinen.

”Näin kysymykseen ’Kuka on minun lähimmäiseni?’ on ainiaaksi vastattu. Jeesus on osoittanut, ettei lähimmäisemme ole vain samaan seurakuntaan tai uskoon kuuluva. Siinä eivät tule kysymykseen rotu, väri tai luokkaero. Lähimmäisemme on jokainen ihminen, joka tarvitsee apuamme. Lähimmäisemme on jokainen vihollisen haavoittama ja runtelema sielu. Lähimmäisemme on jokainen, joka on Jumalan omaisuutta.” (5AO 59–60.)

Haaste: Ala rukoilla päivittäin jonkun sellaisen henkilön puolesta, joka on erilainen kuin sinä, tai jopa jonkun sellaisen puolesta, josta et ehkä henkilökohtaisesti pidä.

`Bonushaaste: Tee nimilista, jolle kirjaat ainakin kolme tuttavaasi, jotka eivät kuulu seurakuntaan. Mitä voit käytännössä tehdä heidän hyväkseen tulevalla viikolla?`