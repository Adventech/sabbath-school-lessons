---
title:  Ikuisen Elämän Periminen
date:  14/11/2023
---

`Lue Luuk. 10:27, 28. Mikä oli lainopettajan vastaus hänen omaan kysymykseensä?`

Lainoppinut oli esittänyt kysymyksen, ja hän itse antoi vastauksen: ”Rakasta Herraa, Jumalaasi, koko sydämestäsi – – ja lähimmäistäsi niin kuin itseäsi.” (Luuk. 10:27.)

Mitä Jeesus sanoi tähän? Hän sanoi: ”Oikein vastasit.” (Luuk. 10:28.) Jeesus jatkoi vielä haastamalla miehen tekemään asialle jotakin: ”Tee näin, niin saat elää.” (Luuk. 10:28.)

Useimmille uskoville oppia ja uskoa koskevien oikeiden vastausten antaminen ei ole kovin vaikeaa. Suurin haaste on siinä, että he tekisivät sen, minkä tietävät oikeaksi, ja seuraisivat sitä, mihin uskovat. Moni pelastuksen tien tunteva joutuu kadotukseen, koska he eivät noudata sitä, minkä tietävät oikeaksi. Näin vakavasta asiasta tässä on siis kysymys. Pelkkä tieto siitä, että meidän pitäisi rakastaa Jumalaa ja lähimmäistämme ei riitä. Meidän pitää tehdä niin!

`Lue Jaak. 2:17–22. Mitä yhteistä tämän raamatunpaikan ajatuksilla on sen kanssa, mitä Jeesus sanoi lainopettajalle?`

Jos me rakastamme Jumalaa, me luemme hänen sanaansa, rukoilemme, pidämme hänen käskynsä ja olemme koko sydämestämme kuuliaisia hänen äänelleen. Jos sanon rakastavani muita, mutta en välitä muista seurakunnan jäsenistä enkä piittaa muiden tarpeista, vaikka voisin auttaa, mitä hyötyä minun uskostani on? Kristinusko ei ole vain joukko tiettyjä opinkappaleita; se on elämäntapa.

”Jos veljenne tai sisarenne ovat vailla vaatteita ja jokapäiväistä ravintoa, niin turha teidän on sanoa: ’Menkää rauhassa, pitäkää itsenne lämpimänä ja syökää hyvin’, jos ette anna heille mitä he elääkseen tarvitsevat.” (Jaak. 2:15, 16.)

`Kuinka paljon välität muiden hyvinvoinnista? Kuinka hyvin noudatat Paavalin sanoja: ”Älkää tavoitelko vain omaa etuanne vaan myös muiden parasta.” (Fil. 2:4.) Miten voit Jumalan armosta oppia välittämään enemmän muista?`