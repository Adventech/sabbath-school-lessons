---
title:  Kysymysten Kysymys
date:  12/11/2023
---

Keitä olemme? Miksi olemme täällä? Mitä tapahtuu, kun kuolemme? Mikä on lopullinen kohtalomme? Nämä ovat tärkeimpiä kysymyksiä, joita kuolevaiset olennot voivat esittää. Siis kuolevaiset, jotka tietävät olevansa kuolevaisia (osterit ja kanatkin ovat kuolevaisia, mutta eivät tiedä sitä). Luukkaan evankeliumissa eräs mies tulee Jeesuksen luo ehkä kaikkein tärkeimmän kysymyksen kanssa.

`Lue Luuk. 10:25. Mitä lainopettaja kysyi ja miksi?`

Vaikka kysymys oli vakava, Raamattu kertoo, että mies tuli koettelemaan Jeesusta. Tiedämme, että joskus jotkut saattavat suhtautua epäilevästi, jopa epäuskoisesti, eivätkä ehkä edes ole tosissaan kyselyjensä kanssa, mutta heidät voidaan silti tavoittaa. Juuri näin Jeesus suhtautui lainopettajaan, vaikka tiesi, etteivät miehen aikeet olleet vilpittömiä. Silti kysymys oli avaus, jota Jeesus saattoi käyttää innoittaakseen sekä lainopettajaa itseään että keskustelua kuuntelevaa yleisöä tutkimaan omaa sydäntään. Vaikka Jeesus tiesi lainopettajan motiivit, hän ei halunnut sivuuttaa tätä tai olla epäkunnioittava tätä kohtaan.

Mikä kysymys voisi loppujen lopuksi olla tärkeämpi kuin tämä? ”Mitä minun pitää tehdä, jotta saisin omakseni iankaikkisen elämän?” Olkoonpa uskonnolliset tapamme millaisia tahansa, niiden kaikkien takana on tämä ratkaiseva kysymys. Mikä muu voisi merkitä enemmän olennoille, joita kuvaillaan savuksi, ”joka hetken näkyy ja sitten haihtuu” (Jaak. 4:14)? Sillä eihän iankaikkiselle elämälle ole muuta vaihtoehtoa kuin iankaikkinen kuolema.

`Lue 1. Kor. 15:30–32. Minkä iankaikkisen elämän tärkeyttä korostavan asian Paavali ottaa esiin?`

Olivatpa lainopettajan motiivit kuinka arveluttavia tahansa, hän esitti silti ratkaisevan tärkeän kysymyksen, ja Jeesus, aina valmiina käyttämään jokaisen mahdollisuuden missionsa edistämiseksi, tarttui tilaisuuteen tavoittaa ihmisiä.

`Kuinka voimme hyödyntää todistamiseen kaikki tilaisuudet, joita eteemme tarjoutuu — silloinkin, kun olosuhteet eivät ole ihanteellisia?`