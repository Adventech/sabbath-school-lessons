---
title:  'Tekosyitä: Pelko'
date:  29/10/2023
---

`Lue Nah. 1:1, Nah. 3:1–4 ja 2. Kun. 17:5, 6; 2. Kun. 19:32–37. Mitä jakeet paljastavat Ninivestä? Entä Assyrian ja Israelin välisestä suhteesta? Miten tämä suhde on saattanut vaikuttaa Joonan päätökseen lähteä Niniven sijaan Tarsisiin?`

Yksi syy Joonan haluttomuuteen mennä Niniveen oli kenties pelko. Assyrialaiset olivat väkevä viholliskansa, ja Ninive toimi heidän valtakuntansa pääkaupunkina.

”Ninive, Assyrian valtakunnan pääkaupunki, oli jakaantuneen Israelin aikaisista muinaisen maailman kaupungeista suurimpia. – – Ajallisen menestyksensä aikana Ninivestä oli tullut rikosten ja jumalattomuuden keskus. Raamatussa kuvaillaan tätä ’verivelkojen kaupunkia – – täpötäynnä valhetta ja raastosaalista’. Profeetta Naahumin kuvakielessä sitä verrataan julmaan, raatelevaan leijonaan. ’Sillä ketä’, kysyy profeetta, ’ei olisi yhäti kohdannut sinun pahuutesi?’ (Naah. 3:1, 19).” (3AO 124.)

Ninive oli mahtava kaupunki. Historioitsijat kertovat, että Sanherib laajensi kaupunkia huomattavasti rakentaen myös valtavan luoteispalatsin, joka oli pinta-alaltaan lähes 122 000 m2:n suuruinen (503 m x 242 m) ja piti sisällään ainakin 80 huonetta. Hän rakensi myös 18 kanavaa, joita pitkin vettä saatiin johdettua kaupunkiin 65 kilometrin etäisyydeltä. Yksistään kaupungin koko olisi ollut jo pelottava.

Assyrialaiset olivat myös säälimättömiä. Babylonista saadusta voitosta kertovissa kuvauksissaan Sanherib kehuskeli sillä, että oli täyttänyt kaupungin kadut sen asukkaiden ruumiilla, niin vanhojen kuin nuorten. Kaivausten aikana löydetyissä reliefeissä kuvaillaan, miten sotilaat seivästävät uhrejaan. Assyrialaiset eivät olleet ihmisiä, joita mielellään kohdattiin. Heille väkivallan käyttäminen ei ollut vierasta ja he olivat myös tarpeettoman julmia niitä kohtaan, joista eivät pitäneet. Jo pelkkä ajatuskin siitä, että joutuisi kävelemään Niniven kaupungin ihmisjoukkojen keskellä, on varmasti saanut Joonan vapisemaan pelosta.

Kaikesta tästä huolimatta me luemme usein Joonan kertomusta paheksuen sitä, miten Joona antoi pelon tulla esteeksi Jumalan ohjeitten noudattamiselle. Emme aina tajua, että saatamme itse tehdä juuri samoin, eli annamme pelkojen hallita meitä sen sijaan, että luottaisimme Jumalaan.