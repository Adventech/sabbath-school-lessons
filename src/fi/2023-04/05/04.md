---
title:  'Tekosyitä: Liian Hankalaa'
date:  31/10/2023
---

Joonan kokemus kalan vatsassa (Joona 2) oli dramaattinen osoitus Jumalan rakkaudesta ja armosta, ja Joonan rukous paljastaa, ettei Jumalan rakkauden viesti jäänyt häneltä huomaamatta. Vaikka Joonalla oli uskomaton kohtaaminen Jumalan kanssa, se ei vielä tarkoittanut, että hänen vanhat ajatusmallinsa olisivat helposti muuttuneet, joskin hän lopulta meni Niniveen.

`Lue Joona 3. Miten ihmiset suhtautuivat Joonan saarnaan? Mitä tämä opettaa meille todistamisesta?`

Olivatpa Joonan henkilökohtaiset tunteet niniveläisiä kohtaan millaisia tahansa, hän saarnasi sen, minkä Jumala oli käskenyt, ja tulokset olivat ällistyttäviä. Saarna kosketti ja niniveläiset tulivat kääntymykseen. Joonan piti käydä syvissä vesissä ennen kuin hän oli valmis tekemään sen, mitä ei halunnut tehdä, mutta kun hän lopulta teki sen, Jumala sai kunnian.

Jumalan missio etenee niiden avulla, jotka ovat halukkaita uhrautumaan, vaikka sitten vastahakoisesti. Arvojemme on taivuttava Jumalan tärkeysjärjestykseen, jossa kadotettujen pelastaminen on ensisijalla. Joonan tavoin meilläkin on joskus ennakkoluuloja, jotka estävät meitä tavoittelemasta tiettyjä ihmisiä tai ihmisryhmiä.

Ennakkoluulojemme käsittely vaatii nöyryyttä. Vastaaminen kutsuun tehdä lähetystyötä vaatii myös aikaa ja emotionaalista energiaa. Toisten elämään sijoittaminen ja heistä välittäminen voi verottaa voimavarojamme. Tässä ajassa, jossa niin helposti stressaannumme siitä, että saamme pidettyä oman elämämme järjestyksessä, emotionaalisen tuen tarjoaminen toisille voi tuntua uuvuttavalta.

Kutsumukseemme vastaaminen vaatii usein myös sitä, että muutamme ajatuksiamme rahasta ja sen käytöstä. Lähetystyössä on aina omat kulunsa, liittyivätpä ne sitten ihmisistä huolehtimiseen, kirjallisuuden ja muun evankelioivan materiaalin hankintaan tai siihen, että maksamme palveluista, jotka vapauttavat meille aikaa lähetystyöhön. Lähetystyö vaatii aina uhrauksia jossakin muodossa.

Hyvä uutinen on, että Joonan puutteista huolimatta Jumala toimi voimallisesti saaden niniveläiset kääntymään. Surullista on, ettei Joona osannut iloita siitä taivaan kanssa.