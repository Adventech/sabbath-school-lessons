---
title:  'Tekosyitä: Epämiellyttävää Vastakkainasettelua'
date:  01/11/2023
---

”Hän rukoili Herraa ja sanoi: ’Voi, Herra! Enkö minä tätä sanonut, kun olin vielä omassa maassani? Siksihän minä ensiksi lähdin pakoon Tarsisiin. Minä tiesin, että sinä olet anteeksiantava ja laupias Jumala, sinä olet kärsivällinen ja sinun hyvyytesi on suuri. Sinä olet aina valmis luopumaan rangaistuksesta, jolla olet uhannut.’” (Joona 4:2.) Miten kaunis rukous Joonalta. Vai oliko?

`Lue Joona 4. Mikä Joonan ongelma oli?`

Joonalla oli niin syvä viha niniveläisiä kohtaan, että hänen mielestään oli parempi kuolla kuin menettää kasvonsa näiden ihmisten edessä, joille oli saarnannut tuomiopäivää, jota ei tullutkaan. Joona halusi Niniven saavan saman kohtalon kuin Sodoma ja Gomorra. Hän toivoi, että Jumala antaisi tuomionsa kohdata näitä vihattuja ihmisiä. Kun näin ei tapahtunut, Joonan maailmankuva järkkyi ja hän oli valmis mieluummin kuolemaan kuin antamaan maailmansa kääntyä ylösalaisin.

Jumala nuhteli toistamiseen Joonaa, ei saarnaamalla tai puhuttelemalla, vaan antamalla tälle kokemuksen. Maailmankuvaa ei muodosteta kenenkään käskystä, eikä sitä muuteta sen perusteella, että kuulemme jotakin uutta tai erilaista. Maailmankuva muodostuu ja muuttuu usein elämänkokemustemme perusteella ja sen perusteella, miten tulkitsemme ja selitämme niitä.

Jumalan Joonalle antama kokemus auttoi tätä tunnistamaan oman vääristyneen maailmankuvansa. Jumala antoi erään kasvin ihmeellisesti kasvaa yhdessä päivässä niin suureksi, että se tarjosi Joonalle hyvän suojan paahtavalta auringolta. Joona oli kiitollinen, mutta ei Jumalaa kohtaan, joka tämän ihmeen oli tehnyt, vaan kasvia kohtaan. Sen sijaan, että olisi pitänyt kasvin kasvamista ansaitsemattomana ihmeenä, hän piti sitä ansaittuna siunauksena hyvistä töistään. Kasvin kuoleminen sai Joonan suuttumaan ja epäilemään omaa arvoaan. Hän halusi elämänsä päättyvän. Kokemusta seurasi Jumalan lempeän ojennuksen ääni, joka auttoi Joonaa näkemään, miten typerää oli arvostaa kasvia enemmän kuin niiden tuhansien miesten, naisten ja lapsien sekä eläinten elämää, jotka nyt pelastuivat.

`Mitä teemme tietäessämme, miten paljon Jumala välittää maailman eri kolkilla olevista jumalattomista?`