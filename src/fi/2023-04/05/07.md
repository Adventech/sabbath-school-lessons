---
title:  Lisäaineistoa
date:  03/11/2023
---

Ellen G. White antaa vakavan varoituksen niille, jotka kamppailevat sen kanssa, pitäisikö noudattaa Jeesuksen kutsua todistaa ympärillä oleville ihmisille.

”Niiden tekosyyt, jotka eivät suostu tekemään tätä työtä, eivät vapauta heitä vastuusta. Jos he päättävät olla tekemättä tätä työtä, he laiminlyövät ne ihmiset, joiden puolesta Kristus on kuollut, ja Jumalalta saamansa vastuun. Heidät merkitään taivaan kirjoihin uskottomiksi palvelijoiksi. Toimiiko pastori Mestarin tavoin ollen vahvistuksena ja siunauksena toisille, jos hän vetäytyy pois niiden luota, jotka tarvitsevat hänen apuaan? Ne, jotka laiminlyövät henkilökohtaisen kanssakäymisen ihmisten kanssa, tulevat itsekeskeisiksi. Juuri he tarvitsevat kokemusta yhteydestä veljiinsä, jotta he ymmärtäisivät heidän hengellisen tilansa ja osaisivat ruokkia Jumalan laumaa antaen jokaiselle tämän tarvitseman ravinnon ajallaan. Ne, jotka laiminlyövät tämän työn, osoittavat tarvitsevansa moraalista uudistumista, jonka jälkeen he näkevät, etteivät ole kantaneet osuuttaan työn taakasta.” – Ellen G. White, The Advent Review and Sabbath Herald, 30.8.1892.

Vaikka nämä ovat hyvin voimakkaita sanoja, jotka korostavat sitä, kuinka tärkeänä Jumala pitää lähetystyötä, meitä ei jätetä ilman toivoa. ”Joonan saamaan tehtävään liittyi suuri vastuu, mutta hän, joka oli antanut lähtökäskyn, kykeni tukemaan palvelijaansa ja suomaan hänelle menestystä. Jos profeetta olisi totellut mitään kyselemättä, hän olisi säästynyt monilta katkerilta kokemuksilta ja saanut runsaita siunauksia. Silti Herra ei hylännyt Joonaa tämän epätoivon hetkenäkään. Profeetan luottamus Jumalaan ja hänen rajattomaan pelastusvoimaansa palautuisi, kun hän sallimuksen johdattamana joutuisi koettelemuksiin ja outoihin kokemuksiin.” (3AO 125.)

Joonan tavoin meistäkin on kenties helpompaa keksiä tekosyitä kuin osallistua lähetystyöhön. Tekosyiden perusteet voivat olla monenlaisia. Kutsumme lähetystyöhön on kuitenkin aivan yhtä täsmällinen kuin Joonankin saama kutsu. Kysymys kuuluu: Kuinka päätät vastata?

**Keskustelunaiheita**

`Mitä tekosyitä olet ollut kiusattu käyttämään laistaaksesi kutsumuksestasi? Mikä on sinun Ninivesi?`

`Mikä estää sinua jakamasta muiden kanssa sitä, mitä me seurakuntana rakastamme niin paljon?`