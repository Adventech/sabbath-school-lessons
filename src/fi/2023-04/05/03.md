---
title:  'Tekosyitä: Väärät Käsitykset'
date:  30/10/2023
---

Kun myrsky tuli, Joona syytti itseään (Joona 1:1–12). Hänen asenteensa paljastaa, millainen maailmankuva ja ymmärrys Jumalasta tai ”jumalista” monilla tuon ajan ihmisillä oli. He uskoivat, että eri jumalat hallitsivat kukin omilla maa-alueillaan, mutta merta pidettiin pahojen henkien kaoottisena valtakuntana. Merimiesten maailmankuvassa meren demonien vihan rauhoittamiseksi tarvittiin uhria. Vaikka Joona oli heprealainen, sen ajan uskomukset todennäköisesti vaikuttivat  hänen maailmankuvaansa.

`Lue Joona 2:2–4, 8–11. Kuinka Joona alkoi ymmärtää Jumalan johdatusta?`

Joona pakeni alueelta, jossa pidettiin Jehovaa Jumalana. Hän oppi kuitenkin kantapään kautta, että vaikka hän siirtyi vieraan kulttuurin alueelle, Jehovalla oli sielläkin ylivalta. Tuuli ja aallot kuuluivat Jumalalle. Myös kalat. ”Herran on maa ja kaikki mitä siinä on – –.” (Ps. 24:1.) Joonan sydän kääntyi maan ja meren hallitsijan puoleen, ja niin hän tunnusti syntinsä ja pelastui.

Meilläkin voi olla vääriä käsityksiä Jumalasta ja siitä, mitä hän odottaa meiltä. Yksi yleinen väärinkäsitys on, että Jumala haluaa meidän keskittyvän omaan pelastukseemme ja eristävän itsemme ympäröivän maailman pahuudelta. Vaikka meitä neuvotaankin varjelemaan itsemme niin, ettei maailma saastuta (Jaak. 1:27), huomiomme tulisi olla siinä, kuinka voimme tuoda Jumalan siunauksia ja toivoa niitä tarvitseville.

Toinen väärinkäsitys, joka estää hyväksymästä Jumalan kutsua lähetystyöhön, on usko siihen, että menestys riippuu meistä itsestämme. Emme voi pelastaa ketään yhtään sen enempää kuin Joonakaan pystyi pelastamaan Niniveä. Meillä saattaa olla lähetystyössä pelastajamentaliteetti. Kutsumuksemme ei ole pelastaa, vaan tehdä yhteistyötä Jumalan kanssa hänen hoitaessaan pelastamisen. Voimme todistaa Jumalan teoista meidän elämässämme, mutta vain Jumala voi vetää ihmisiä luokseen. Voimme kylvää totuuden siemeniä, mutta vain Jumala voi muuttaa sydämen. Sekoitamme usein roolimme Jumalan rooliin, mikä riittää saamaan kenet tahansa etsimään tekosyytä olla todistamatta. Jumala käytti Joonaa, mutta vain hän itse sai niniveläisten sydämen kääntymään.