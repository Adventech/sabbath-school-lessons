---
title:  Rikkaiden Tavoittaminen
date:  29/11/2023
---

`Lue Matt. 19:16–22. Mitä opimme tästä kertomuksesta, jossa henkilö, toisin kuin Nikodemos, ei vastaanottanut Jeesusta?`

Jeesuksen vuorovaikutus rikkaan nuorukaisen kanssa osoittaa, kuinka vaarallinen ansa varallisuus voi olla. Katso näitä sanoja: ”Minä sanon teille: helpompi on kamelin mennä neulansilmästä kuin rikkaan päästä Jumalan valtakuntaan.” (Matt. 19:24.) Tämä ei tietenkään tarkoita, etteivätkö rikkaat voisi pelastua. Se tarkoittaa vain sitä, että jos rikkaat eivät ole varuillaan, heidän rikkautensa voi muodostua esteeksi pelastukselle.

Loppujen lopuksi rikkailla ja köyhillä on sama kohtalo: hauta. Tämä tarkoittaa sitä, että rikkaat tarvitsevat pelastusta yhtä epätoivoisesti kuin kuka tahansa muukin. Vaikka rahalla voisi ostaa mitä muuta tahansa, sillä ei voi ostaa vapautusta kuolemasta. Tuon vapautuksen voi saada vain lahjana, jota Jeesus tarjoaa vapaasti jokaiselle, joka haluaa sen uskossa vastaanottaa. ”Minä olen ylösnousemus ja elämä. Joka uskoo minuun, saa elää, vaikka kuoleekin[.]” (Joh. 11:25.)

`Lue Luuk. 19:1–10. Miten tämä kertomus eroaa rikkaan nuorukaisen tapauksesta?`

Sakkeus vastasi Jeesuksen kutsuun toisin kuin rikas nuorukainen. Huomaa, että Jeesus ei käskenyt Sakkeusta myymään koko omaisuuttaan ja antamaan rahoja köyhille, kuten hän käski rikkaan nuorukaisen tehdä. Jeesuksen on täytynyt tietää, kuinka sidottu rikas nuorukainen oli rahoihinsa, minkä vuoksi Jeesus antoi hänelle juuri tuon nimenomaisen käskyn. Vaikka emme tiedä, mitä Sakkeuksen kodissa puhuttiin silloin, kun Jeesus oli siellä, Sakkeus kuitenkin selvästikin tunsi piston sydämessään Jeesuksen opetuksesta ja tiesi, että hänen oli tehtävä joitakin muutoksia elämässään, varsinkin varallisuuteensa liittyen.

`”Mitä hyödyttää ihmistä, jos hän voittaa omakseen koko maailman, mutta menettää sielunsa? Millä ihminen voi ostaa sielunsa takaisin?” (Matt. 16:26.) Mitä näiden sanojen tulisi puhua meille kaikille?`