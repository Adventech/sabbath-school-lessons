---
title:  Nebukadnessar
date:  26/11/2023
---

Uskomme sellaiseen käsitykseen sovituksesta, jota kutsutaan rajoittamattomaksi tai universaaliksi. Toisin kuin jotkut kristityt me uskomme siihen, että Kristus kuoli koko ihmiskunnan puolesta, ei vain jonkin erityisryhmän puolesta, jonka Jumala on ennalta määrännyt pelastumaan. Koska Jumala ”tahtoo, että kaikki ihmiset pelastuisivat ja tulisivat tuntemaan totuuden” (1. Tim. 2:4), Jeesus tarjosi itsensä uhriksi ja ”on meidän syntiemme sovittaja, eikä vain meidän vaan koko maailman” (1. Joh. 2:2). Siksi hän jo ennen maailman luomista on valinnut meidät kaikki (Ef. 1:4), vaikka kaikki meistä eivät häntä valitsisikaan. Siksi Raamattu kertoo monenlaisista pelastetuista.

`Lue Dan. 4. Mitä kuninkaalle tapahtui? Mitä opimme siitä, että tämä yksi maailman vaikutusvaltaisimmista ihmisistä sai kokea pelastuksen?`

Kertomus kuningas Nebukadnessarista on hätkähdyttävä esimerkki siitä, kuinka Jumala tavoittaa vaikutusvaltaisia ei-uskovia. Jumala pani tuomionsa täytäntöön hänen kohdallaan samalla tavoin kuin joidenkin Israelin kuninkaiden kohdalla (ks. esim. 2. Aik. 32:25, 26; 1. Kun. 14:21–31; 1. Sam. 28). Raamatun kertomus Nebukadnessarista, joka tuli järkiinsä ja tunnusti Luoja-Jumalan nimen, osoittaa, että Jumala välittää varakkaista ja vaikutusvaltaisista siinä missä köyhistä ja heikoistakin. Tämä maailman mahtavin mies julisti: ”Nyt minä, Nebukadnessar, kiitän, ylistän ja kunnioitan Taivaan Kuningasta, jonka kaikki teot ovat oikeat ja kaikki tiet oikeudenmukaiset ja joka pystyy nöyryyttämään ne, jotka elävät ylpeyden vallassa.” (Dan. 4:34.) Kunpa kaikki keskuudessamme olevat rikkaat, vaikutusvaltaiset ja ylpeät ymmärtäisivät tämän totuuden!

Mitä opimme kertomuksesta? Ensinnäkin sen, että Jumala käyttää Danielin kaltaisia sitoutuneita uskovia siltana tavoittaakseen vaikutusvaltaisia ei-uskovia. Toiseksi Jumala voi suoraan puuttua todistusprosessiin tavoittaakseen heitä. Jumala nöyryytti Nebukadnessarin tämän ylpeyden ja ylimielisyyden tähden. Ja vaikka tämä oli hyvin dramaattinen kertomus, on olemassa muitakin tapoja, joilla rikkaat, vaikutusvaltaiset ja ylpeät voidaan alentaa.

`Miksi meidän on varottava sen kaltaista ylimielisyyttä, jota Nebukadnessar aiemmin osoitti?`