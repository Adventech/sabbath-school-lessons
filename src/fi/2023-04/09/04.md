---
title:  'Oppineille Todistaminen: Nikodemos'
date:  28/11/2023
---

Nikodemos oli oppinut mies. Raamatun mukaan hän oli juutalaisten neuvoston jäsen (Joh. 3:1). Jeesus viittasi häneen Israelin opettajana (Joh. 3:10). Nikodemoksella oli hyvä ymmärrys kirjoituksista ja hengellinen nälkä Herraa kohtaan. Inhimillisestä näkökulmasta hän näytti Jumalan seuraajalta. Hän piti käskyt ja oli kunnioitettu johtaja juutalaisten keskuudessa. Hän oli vaikutusvaltainen ja varakas. Monet pitivät tällaisia asioita merkkinä Jumalan siunauksesta. Kävi kuitenkin ilmi, että kyse oli vain ulkoisista vaikutelmista.

`Lue Joh. 3:1–12. Mitä kertomus paljastaa Nikodemoksen hengellisistä tarpeista ja siitä, kuinka Jeesus vastasi niihin heti?`

Kun Nikodemos tuli Jeesuksen luo, hän yritti pitää kulissit kunnossa ja todellisuutensa ennallaan. Jumala tunsi kuitenkin hänen sydämensä. Samalla tavoin Jumala tuntee kaikkien rikkaiden ja vaikutusvaltaisten sydämen ja tarpeet heidän taustastaan riippumatta. Nikodemos tuli Jeesuksen luo, koska Jeesuksen opetukset olivat koskettaneet hänen sydäntään. Hänen ylpeytensä esti häntä tunnustamasta avoimesti Jeesusta Herraksi, mutta tuo yö muutti hänet ikiajoiksi. Vielä senkin jälkeen, kun hän oli vakuuttunut, että Jeesus oli Jumalan lähettämä, hän ei silti tunnustautunut avoimesti Jeesuksen seuraajaksi.

`Lue Joh. 7:43–52 ja Joh. 19:39. Mitä tekstit kertovat Nikodemoksesta ja Jeesuksesta?`

Jeesus oli selvästi tehnyt Nikodemokseen suuren vaikutuksen. Nikodemos pyrki suojelemaan Jeesusta tämän ollessa elossa ja kunnioittamaan tätä tämän kuoltua. Epäilemättä Jeesus oli tavoittanut Nikodemoksen, joka kaikesta tiedostaan ja viisaudestaan huolimatta tarvitsi suuresti Pelastajaa, kuten me kaikki.

`Miksi on varottava ajattelemasta, että koska meillä on totuus (kuten meillä onkin), niin pelkkä tieto totuudesta riittää pelastamaan meidät? Kuinka moni joutuukaan kadotukseen, vaikka heillä on pelastuakseen tietoa enemmän kuin tarpeeksi, ja jopa kolmen enkelin sanoma?`