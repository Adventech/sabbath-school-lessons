---
title:  Naaman
date:  27/11/2023
---

Kristus kuoli kaikkien puolesta taustasta, varallisuudesta, etnisyydestä tai asemasta riippumatta. Jumala vetää ihmiskuntaa lakkaamatta puoleensa, myös niitä, jotka luokitellaan maailman vaikutusvaltaisiksi ei-kristityiksi. (Katso Ellen G. White, Alfa ja omega, osa 6, s. 286, 287 tai Apostolien teot, s. 316, 317.)

`Lue 2. Kun. 5:1–19. Mitä opimme kertomuksesta ihmisten tavoittamisesta Herralle?`

Parannuttuaan spitaalista Naaman esitti kaksi erikoista pyyntöä (2. Kun. 5:17–19). Ensin hän pyysi saada ottaa kaksi muulikuormallista Israelin maata, jonka hän aikoi viedä mukanaan Syyriaan, jotta voisi palvoa elävää Jumalaa: ”Enää en uhraa alttarilla polttouhria enkä teurasuhria muille jumalille kuin Herralle.” (2. Kun. 5:17.) Vaikka Naaman nyt uskoi Jumalaan, pakanalliset vaikutteet hallitsivat edelleen hänen ajatteluaan. Hän ajatteli, että Israelin Jumalan puoleen oli kumarrettava Israelin maaperällä. Hän uskoi, että Jumala oli jotenkin sidoksissa Israelin maahan. Niinpä hän halusi omassa maassaan palvoa Jumalaa Israelista tuodulla maaperällä.

Naamanin toinen pyyntö osoittaa hänen uskonsa vilpittömyyden. Vaikka hän päätti palvella vain taivaan Jumalaa, hän tajusi, että päätöksen toteuttaminen ei olisi helppoa. Syyrian kuningas palvoi Rimmon-jumalaa, ja ammattinsa puolesta Naaman joutui toimimaan kuninkaan saattajana. Hän ei aikonut luopua velvollisuuksistaan kuningastaan kohtaan, mutta hän ei halunnut, että hänen ajateltaisiin kumartuvan palvomaan Rimmonia tai että Elisa saisi kuulla hänen tekevän niin. Hän palveli nyt sydämessään Jahvea, liiton Jumalaa.

Elisa vastasi Naamanille: ”Mene rauhassa.” (2. Kun. 5:19.) ”Sanojen ei pidä ajatella ilmaisevan sen paremmin hyväksyntää kuin paheksuntaakaan Naamanin pyyntöön. Naamanin oli määrä lähteä rauhassa, ei epäillen tai levottoman epävarmuuden vallassa. Jumala oli ollut hänelle hyvä, ja hänen oli määrä löytää onni ja rauha Jumalan tuntemisesta ja palvomisesta. Naaman oli uusi käännynnäinen — vakaumuksellinen mies, joka kasvaisi voimassa ja viisaudessa, jos pitäisi kiinni juuri löytämästään uskosta. Jumala johdattaa uusia käännynnäisiä askel askeleelta. Hän tietää sopivan hetken vaatia heiltä uudistumista — —. Niiden, jotka työskentelevät ihmisten pelastamiseksi tulisi aina muistaa tämä periaate.” (2BC 878.)