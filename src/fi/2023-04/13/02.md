---
title:  Jumalan Viimeisten Päivien Missio
date:  24/12/2023
---

Ilmestyskirjan alkurivit osoittavat lukijalle, että kirja keskittyy Jumalan missioon.

`Lue Ilm. 1:1–7. Mitä todisteita löydät siitä, että Ilmestyskirja keskittyy Jumalan lopunajan missioon?`

Kirjan alussa paljastetaan, että Jeesus on ilmestyksen antaja ja sen keskipiste. Jakeissa 4 ja 5 viitataan kaikkiin kolmeen jumaluuden persoonaan, jotka toimivat yhdessä ihmisten pelastamiseksi. Ensin mainitaan Isä, ikuinen Jumala, joka oli ja joka on tuleva. Sitten nimetään Pyhä Henki, joka työskenteli voimallisesti ensimmäisen vuosisadan seurakunnissa. Viimeisenä Johannes muistuttaa Jeesuksen Kristuksen asemasta – hän on luotettava todistaja, joka on esikoisena noussut kuolleista (Ilm. 1:5), ja hänellä on laillinen omistusoikeus planeettaamme. Paholaisen yritys käyttää maailmaa oman valtakuntansa perustamiseen on epäonnistunut. Jumala voittaa Paholaisen, ja Luojamme vuodatettu veri pesee pois syyllisyytemme ja häpeämme.

`Lue Ilm. 1:6 ja 1. Piet. 2:9. Mitä lunastetuille annetut arvonimet viestittävät?`

Jumalan mission painopiste ei ole vain siinä, että hän vetää hukkuvia turvaan, vaan hänen pelastuksensa tarjoaa meille uuden ja kunniallisen aseman, koska meihin palautetaan Jumalan kuva. Lunastetuista tulee kuninkaallisia, koska olemme verisukulaisia maailmankaikkeuden kuninkaalle Jeesuksen vuodatetun veren kautta. Kuninkaallisen perheen jäseninä omaksumme kuninkaallisen perheen mission pelastaa muita. Tämä tekee meistä pappeja! Kristus on tehnyt seurakunnastaan ”valtakunnan” ja sen jäsenistä ”pappeja”. Valtakuntaan kuuluminen tarkoittaa pappina oloa.

Ilm. 1:7 kertoo tehtävämme kiireellisyydestä: Jeesus on tulossa ja maailman kansat vaikeroivat, koska joutuvat kadotukseen. Jumala kaipaa niitä, jotka ovat vieraantuneet hänestä. Ilmestyskirja paljastaa Jumalan mission ihmiskunnan hyväksi.

`Olemme Jumalan luomia ja lunastamia, ja vieläpä uskomattoman kalliilla hinnalla. Miksi tämän pitäisi antaa meille toivoa nykytilanteestamme huolimatta?`