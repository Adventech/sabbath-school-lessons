---
title:  Kolmen Enkelin Sanoma Ja Missio
date:  25/12/2023
---

Ilmestyskirja antaa vahvan ja havainnollisen esityksen suuren taistelun teemasta, jota on ehkä kaikkein dramaattisimmin kuvattu Ilm. 12:12: ”Iloitkaa siis, taivaat ja te taivaiden asukkaat! Mutta voi maata ja merta – Saatana on laskeutunut teidän luoksenne! Se on raivon vallassa, sillä se tietää, että sen aika on lyhyt.” On vaikea ajatella, että kukaan voi ymmärtää Raamatusta mitään, jos ei hän näe kokonaisuutta suuren taistelun valossa – tuon taistelun, joka huipentuu lopun aikana.

`Lue Ilm. 14:6–12. Mitä tässä kuvataan ja mitä tekemistä jakeilla on meidän tehtävämme ja sanomamme kanssa?`

Keskeistä Jumalan missiossa on Jumalan sanoma: evankeliumi. Tuo sanoma on itse asiassa myös meidän missiomme. Maailmaa on varoitettava siitä, mitä on tulossa, ja jokainen ihminen joutuu tekemään valinnan joko elämän tai kuoleman puolelle.

`”Joka ei ole minun puolellani, on minua vastaan, ja joka ei yhdessä minun kanssani kokoa, se hajottaa.” (Luuk. 11:23.) Mitä sellaista Jeesus sanoo tässä, mikä käsittelee suoraan meidän tehtäväämme?`

Ilmestyskirjan 14. luvun kolmen enkelin sanoma on sitä ydinsanomaa, jota meidät on kutsuttu julistamaan maailmalle. Sanoman keskiössä on kaksi teemaa: ikuinen evankeliumi (Ilm. 14:6) ja Luojan kumartaminen. Nämä kaksi teemaa nousevat esiin myös seuraavassa kuvauksessa pyhistä: ”Tässä kysytään pyhiltä kestävyyttä, niiltä jotka noudattavat Jumalan käskyjä ja uskovat Jeesukseen.” (Ilm. 14:12.) Huolimatta siitä, mitä kaikkea muuta teemme – kaikkea hyvää auttaaksemme ihmisiä –  emme saa unohtaa erityistä kutsumustamme ja tehtäväämme julistaa kadotetulle maailmalle ikuisen evankeliumin toivoa sekä varoittaa maailmaa siitä, mikä sitä jonakin päivänä odottaa.

`”Joka ei ole minun puolellani, on minua vastaan – –.” (Luuk. 11:23.) Miten ymmärrät nämä Jeesuksen sanat meille? Miksi niiden pitäisi saada meidät tutkimaan oman sydämemme tilaa?`