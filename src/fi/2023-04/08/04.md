---
title:  Pakolaiset Ja Maahanmuuttajat
date:  21/11/2023
---

Maahanmuuttajista ja pakolaisista on tullut kuuma ja kiistelty puheenaihe, koska heitä on nykyään paljon. Ovatpa he jou­tuneet siirtymään kotiseudultaan sodan tai luonnonkatastrofien takia tai paremman taloudellisen tulevaisuuden toivossa, miljoonat ympäri maailmaa on kiskottu juuriltaan, ja he tarvitsevat kipeästi apua.

Jeesuskin oli pakolainen (Matt. 2:13, 14). Hänen maanpäälliset vanhempansa joutuivat yöllä pakenemaan Betlehemistä ja etsimään turvapaikkaa Egyptistä paetakseen Herodeksen murhanhimoista kättä. Raamattu ei kerro heidän kokemuksistaan Egyptissä, mutta heilläkin oli varmasti haasteensa siellä. Ehkä he kohtaavat samantapaisia haasteita, joita tämänkin päivän pakolaiset. Samaan tapaan kuin Jeesuksen perhe etsi turvapaikkaa vieraasta maasta, myös tänä päivänä monet muslimit, buddhalaiset, hindut, kristityt ja uskonnottomat hakevat turvapaikkaa uusista maista.

Yleensä on helpompaa ystävystyä omaan kulttuuriimme ja kieliryhmäämme kuuluvien kanssa, koska meillä on paljon yhteistä. Haastavampaa on löytää yhteistä pohjaa niiden kanssa, jotka näyttävät erilaisilta, jotka eivät puhu kieltämme, jotka eivät jaa samoja uskonnollisia arvoja kanssamme eivätkä syö samanlaista ruokaa kuin me. Evankeliumi kutsuu meitä poistumaan omalta etniseltä, kansalliselta ja kulttuuriselta mukavuusalueeltamme ja auttamaan apua tarvitsevia riippumatta siitä, kuinka erilaisia he ovat verrattuna meihin.

`Lue 5. Moos. 10:19; Ps. 146:9; Room. 12:13 ja 3. Moos. 23:22. Mikä on jakeiden tärkeä teema, joka meidän on muistettava?`

Miten voimme palvella maahanmuuttajia ja pakolaisia? Se voi olla vaikeaa, koska joissakin maissa ei ole poliittisesti korrektia seurustella tällaisten ihmisten kanssa ja auttaa heitä. Meidän on kuitenkin tehtävä se, minkä voimme ja milloin voimme, palvellaksemme heitä, jotka ovat käyneet läpi vaikeita aikoja ja tarvitsevat apuamme. Meidän on autettava mahdollisuuksiemme mukaan.

Aloita rukouksella. Etsi sitten tietoa maahanmuuttajista ja pakolaisista. Monissa paikoissa on järjestöjä, jotka huolehtivat heistä. Voit työskennellä järjestön kautta tai ehkä seurakunnassasi voidaan aloittaa maahanmuuttajia ja pakolaisia avustava työ.