---
title:  Lisäaineistoa
date:  24/11/2023
---

Lue Arthur White: Ellen G. White, The Australian Years: 1891–1900, osa 4, s. 100–104.

Evankeliumien kirjoittajat kirjasivat muistiin esimerkkejä tavoista, joilla Jeesus rakensi siltoja muista kulttuureista tulevien ihmisten luo pelastaakseen heidät (Matt. 8:28–34; Mark. 5:1–20). Meitä kutsutaan myös ystävystymään muista kulttuureista tulevien ihmisten kanssa ja palvelemaan heitä. Kristuksen kuolema oli kaikkia varten rodusta, kansallisuudesta, varallisuudesta tai taustasta riippumatta. Tämä on asia, jota emme saa koskaan unohtaa. ”Hän on meidän syntiemme sovittaja, eikä vain meidän vaan koko maailman.” (1. Joh. 2:2.)

”Miehet ja naiset eivät täytä Jumalan suunnitelmaa, jos he ilmaisevat kiintymystään vain omassa perhepiirissään – – samalla kun he sulkevat rakkautensa ulkopuolelle ne, joita he voisivat lohduttaa ja siunata täyttämällä heidän tarpeitaan – –.

Kun Herra pyytää meitä tekemään hyvää muille oman kotimme ulkopuolella, hän ei tarkoita, että kiintymyksemme kotiamme kohtaan tulisi vähetä tai että meidän pitäisi rakastaa sukulaisiamme tai maatamme vähemmän. Hän haluaa meidän vain laajentavan sitä piiriä, jolle osoitamme myötätuntoamme. Meidän ei tule siis rajoittaa kiintymystämme ja myötätuntoamme neljän seinän sisään ja näin koteloida Jumalalta saamiamme siunauksia jättäen muut osattomiksi niiden hyödystä ja ilosta.” – Ellen G. White, The Advent Review and Sabbath Herald, 15.12.1895.

Meille annettu vastuu olla siunauksena niille, jotka ovat mukavuusalueemme ulkopuolella, olivatpa he sitten toisesta kulttuurista tai vain avuttomia ihmisiä, on Jeesukselta itseltään saatu toimeksianto, joka ei ole neuvoteltavissa (Ap. t. 1:8; Mark. 11:17).

**Keskustelunaiheita**

`Mikä on oma mukavuusalueesi, ja miksi sinun on tarvittaessa oltava valmis astumaan sen ulkopuolelle?`

`Mitä seurasi tapauksesta, jossa Jeesusta kutsuttiin syömäriksi ja juomariksi, publikaanien ja muiden syntisten ystäväksi (Matt. 11:19)? Mitä Jeesus teki ansaitakseen tuon syytöksen ja mitä se opettaa meille missiostamme?`

`Missä määrin kristityn tulisi osallistua ei-uskovien juhliin? Kuinka kristityt voisivat tehdä sen tinkimättä Raamatun periaatteista?`