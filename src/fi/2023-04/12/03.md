---
title:  Vieraassa Hovissa
date:  18/12/2023
---

Lopulta Babylonin kukistumisen ja Meedia-Persian nousun jälkeen monet juutalaisista palasivat esi-isiensä maille. Kaikki eivät kuitenkaan palanneet. Jotkut jäivät sinne, missä olivat asuneet ainakin yhden elleivät useamman sukupolven ajan.

Tästä taustasta saamme Esterin kertomukselle asiayh­teyden. ”Kserkses piti siihen aikaan hoviaan Susan kaupungissa[.]” (Est. 1:2.) Tästä tämä raamatunkertomus lähtee avautumaan: elettiin Persian valtakunnan aikaa tämän kuninkaan alaisuudessa.

Luvussa 1 kuningatar Vasti joutuu kuninkaan epäsuosioon, mikä saa kuninkaan etsimään uutta korvaavaa kuningatarta. Tässä yhteydessä Ester ja hänen serkkunsa Mordokai esiintyvät ensimmäisen kerran.

`Lue Est. 2:1–9. Mitä jakeet kertovat meille Mordokain ja Esterin tilanteesta?`

Vaikuttaa siltä, että Mordokai kuninkaan virkamiehenä istui palatsin portilla ja asui Susan kaupungissa serkkunsa Esterin kanssa, jonka hän oli adoptoinut tyttärekseen. Asemansa ja asuinpaikkansa vuoksi he olivat täysin persialaisen kulttuurin ympäröimiä. Ainakin osittain tästä syystä Ester oli niiden joukossa, jotka valittiin kuninkaalle esiteltäviksi: ”Kun – – neitoja koottiin – – haareminvalvoja Hegain huostaan, Esterkin joutui kuninkaan palatsiin Hegain hoiviin.” (Est. 2:8.)

`Lue Est. 2:10, 20. Mitä tässä oli tekeillä, ja miksi Mordokai oli antanut Esterille tällaisen ohjeen?`

Vaikka teksti ei kerro, miksi Ester ei paljastanut kansallisuuttaan, sitä ei ole vaikea arvata. Muukalaisina vieraan uskonnon ja kulttuurin keskellä, joka myöhemmin osoittautui vihamieliseksi, he olivat viisaita vaietessaan perheestään ja kansastaan.

`Millaisissa tilanteissa voisi olla järkevää peitellä uskoaan? Vai eikö meidän pitäisi koskaan tehdä niin? Jos ei, niin miksi?`