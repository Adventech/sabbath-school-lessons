---
title:  Mordokain Uskollinen Todistus
date:  19/12/2023
---

Koska Mordokai ja Ester elivät vieraassa maassa, oli mahdollista, että he ennemmin tai myöhemmin joutuisivat vaikeuksiin, jos halusivat pysyä uskollisina Jumalalle. Näin kävikin Mordokaille.

`Lue Est. 3:1–15. Mitä tässä tapahtui ja miksi?`

Esterin kirjan luvusta 3 opimme, että kuningas Kserkses (Ahasveros) kunnioitti Hamania ja antoi tälle korkean ja vaikutusvaltaisen aseman. Kaikkien käskettiin kumartaa Hamanin edessä. Meille kerrotaan, että ”Mordokai ei kumartanut eikä heittäytynyt maahan” (Est. 3:2). Raamattu ei kerro, mistä syystä Mordokai ei kumartunut Hamanin edessä, mutta me tiedämme kyllä miksi. Hän oli uskollinen juutalainen. Mordokai ei ollut halukas osoittamaan kunnioitusta Agagin jälkeläiselle – amalekilaiselle! Amalekilaiset olivat olleet hänen kansansa vihollisia jo heti Egyptistä lähdön jälkeen (5. Moos. 25:19). Kuinka uskollinen juutalainen voisi polvistua amalekilaisen edessä? Tai ylipäätään kumartaa ketään muuta kuin Herraa?

”Silloin kuninkaan hoviherrat kysyivät Mordokailta: ’Minkä takia sinä uhmaat kuninkaan käskyä?’” (Est. 3:3.) Vaikka emme tarkkaan tiedäkään, mitä Mordokai vastasi, seuraavassa jakeessa kerrotaan, että Mordokai oli sanonut olevansa juutalainen (Est. 3:4). Varmasti Mordokai vastausta antaessaan selitti, ettei hän Jumalan, taivaan ja maan Luojan, palvelijana voinut palvoa syntistä ihmistä. Epäilemättä Mordokai sai todistaa uskostaan, josta hän piti niin tiukasti kiinni, että se vaaransi hänet itsensä ja valitettavasti muutkin juutalaiset.

On hyvä huomata, että samalla tavalla ”Danielista ja hänen kumppaneistaan – – loisti kirkas valo Babylonin kuninkaallisen hovin moraaliseen pimeyteen.” – Ellen G. White, Advent Review and Sabbath Herald, 13.5.1884.

`Kun Haman halusi tuhota juutalaisen kansan, hänen ku­vauksensa heistä oli tällainen: ”Valtakunnassasi on kansa, joka asuu hajallaan sen kaikissa maakunnissa muiden kansojen seassa, mutta niistä erottautuen. Sen lait ovat erilaiset kuin minkään muun kansan, eivätkä sen kansan jäsenet noudata kuninkaan lakeja.” (Est. 3:8.) Kansa, jonka tavat ovat erilaisia ja joka ei noudata kuninkaan lakeja? Täydellinen resepti vainolle.`