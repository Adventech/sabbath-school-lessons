---
title:  Tällaisia Aikoja Varten
date:  20/12/2023
---

`Lue Est. 4:1–14. Miksi juuri nyt oli oikea hetki Esterin tunnustautua juutalaiseksi?`

Mordokain ottaessa yhteyttä Esteriin tämä oli ollut kuningattarena jo useita vuosia, mutta Persiassa oli laki, jonka mukaan kukaan ei saanut tulla kuninkaan luo ilman tämän nimenomaista kutsua. Jokaista, joka ei noudattanut määräystä, uhkasi kuolema. Tietäen riskin Ester meni kuitenkin valtaistuinsaliin kutsumatta.

Mordokain usko herätti myös Esterin uskon. Esterin kirjan ydin löytyy Mordokain sanoista Esterille: ”’Vaikka asutkin kuninkaan palatsissa, älä kuvittele, että voit juutalaisista ainoana pelastaa henkesi. Jos sinä nyt tässä tilanteessa pysyt vaiti, niin juutalaiset saavat kyllä avun ja pelastuksen muualta, mutta sinua ja isäsi sukua kohtaa tuho. Ja kukaties sinusta tulikin kuningatar vain tällaisia aikoja varten.” (Est. 4:13, 14.)

Esterin usko joutui koetukselle, kun Mordokai vetosi hänen rakkauteensa kansaansa kohtaan. Vain Mordokai tiesi, että hän oli juutalainen. Tehtyään päätöksensä Ester ei epäröinyt asettaa henkeään alttiiksi.

Ester tiesi, ettei voisi menestyä ilman Jumalan apua, johon hän luotti. Hänen vastauksensa Mordokaille paljasti hänen uskonsa: ”Kutsu koolle kaikki Susan juutalaiset paastoamaan minun puolestani. Älkää syökö älkääkä juoko mitään kolmeen päivään ja kolmeen yöhön. Minäkin paastoan samalla tavoin palvelijattarieni kanssa, ja sitten lähden kuninkaan luo, vaikka se onkin vastoin lakia. Kun minun kerran on kuoltava, niin kuolen.” (Est. 4:16.) Mordokai lähetti tiedon tästä koko Susan juutalaisyhteisölle, ja heidän paastotessaan ja rukoillessaan Ester valmistautui vaaralliseen hetkeen. ”Kolmantena päivänä Ester pukeutui kuninkaalliseen asuunsa, meni kuninkaan palatsin sisäpihaan ja jäi seisomaan valtaistuinsalin oviaukon kohdalle. Kuningas istui valtaistuinsalissa kuninkaallisella valtaistuimellaan vastapäätä oviaukkoa. Kun kuningas huomasi kuningatar Esterin seisovan pihassa, hän heltyi ja osoitti Esteriä kultavaltikalla, joka hänellä oli kädessään. Ester astui kuninkaan eteen ja kosketti valtikan päätä.” (Est. 5:1, 2.)

`Juutalaiset liittivät paastoonsa varmasti myös rukouksen. Vaikka he pyrkivät toimimaan omaksi edukseen, rukous oli silti keskeinen osa heidän tapaansa reagoida tilanteeseen. Mitä voimme oppia tästä?`