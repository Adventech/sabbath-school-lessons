---
title:  Purimin Ihme
date:  21/12/2023
---

Vuosituhansien ajan Raamatun selittäjät ovat huomanneet, että ainoana Raamatun kirjana Esterin kirjassa ei esiinny Jumalan nimeä. Juutalaiset ovat kuitenkin pystyneet tunnistamaan Jumalan teot siinä suuressa vapautuksessa, jonka heidän kansansa sai tuolloin kokea. Siksi Jumalan kansa valitsi tämän kirjan sisällytettäväksi Raamatun kaanoniin.

Pystymmekö me löytämään Jumalan läsnäolon päivittäisen elämämme pinnan alta? Jumalan teot voivat näyttää tavallisilta, luonnollisilta tapahtumilta. Jos emme kiinnitä niihin erityistä huomiota, meiltä saattaa jäädä Jumalan läsnäolo huomaamatta.

`Lue Est. 9:1–12. Mikä oli Esterin ponnistelujen tulos?`

Purimin ihme on puettu hyvin epätavalliseen muotoon. Se on piilotettu, naamioitu näennäisesti luonnollisiin tapahtumiin. Lakia juutalaisten tuhoamiseksi ei kumottu, vaan kirjoitettiin uusi laki, jonka nojalla juutalaiset saivat luvan puolustaa itseään.

Huomaa myös, mitä muuta oli tapahtunut ja kuinka Jumala pystyi toimimaan näiden tapahtumien kautta. Persialaiset huomasivat Jumalan toimet juutalaisten hyväksi.

Ja mikä oli tulos?

”Monet maan muihin kansoihin kuuluvat kääntyivät juutalaisiksi[.]” (Est. 8:17, RK 2012.) Tämä on suurenmoinen esimerkki siitä, kuinka Herra pystyi toimimaan saadakseen eksyneet tuntemaan hänet.

Juutalaisen kansan johtajat tunnistivat Jumalan toiminnan. Kun juutalaiset olivat voittaneet puolustaessaan itseään, he julistivat vuotuisen ajan (jonka nimeksi annettiin purim), jolloin oli tarkoitus muistella ja juhlia tuota voittoa. Näitä päiviä vietetään edelleen perinteisesti kiittäen Jumalaa hänen antamastaan vapautuksesta.

Haaste: Rukoile, että Jumala antaisi sinulle rohkeutta kertoa tällä viikolla jollekulle rukouslistallasi olevalle ihmiselle siitä, mitä hän on tehnyt hyväksesi.

Bonushaaste: Ala pitää päiväkirjaa tai muistivihkoa niistä erityisistä pienistä (tai isoista) asioista, joita Jumala tekee sinun hyväksesi. Selaile merkintöjäsi ja rukoile, että Jumala toisi kyseiset asiat mieleesi juuri oikeaan aikaan, jotta voit jakaa ne jonkun kanssa.