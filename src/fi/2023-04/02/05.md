---
title:  Jumalan Kansa Mission Kanavana
date:  11/10/2023
---

Kautta historian Jumalalla on aina ollut niitä, jotka uskollisesti edustavat hänen luonnettaan ja kuuliaisesti seuraavat hänen tarkoituksiaan. Jumalan kansaa ovat ne, jotka kutsuttuina ovat vastaanottaneet kutsun osallistua hänen armoonsa. Kaikki he ovat olleet – ja ovat edelleen – Jumalan työkaluja hänen missionsa täyttämiseksi.

`Lue 1. Moos. 12:1–3 ja 5. Moos. 7:6, 11, 12. Mikä oli Jumalan alkuperäinen tarkoitus kansansa suhteen Vanhassa testamentissa?`

Jumalan liitolla Abrahamin ja tämän jälkeläisten kanssa oli erityinen tarkoitus. Heidät kutsuttiin, asetettiin ja valtuutettiin Jumalan mission edustajiksi. Heille annettiin tehtäväksi olla siunausten kanavana muille kansoille (5. Moos. 28:10; Jes. 49:6). Heidät kuitenkin valittiin liittosuhteeseen Jumalan kanssa uskon ja kuuliaisuuden ehdolla (1. Moos. 22:16–18;   2. Moos. 19:5, 6; 5. Moos. 28:1, 2; 2. Aik. 7:14). Jumalan ”missiostrategia” Vanhassa testamentissa oli se, että Israelin oli määrä houkutella ympäröiviä kansoja sen luo.

Uudessa testamentissa Jumalan missio jatkuu. Ylösnoussut Vapahtaja käynnistää uudistetun ”missiostrategian” (ks. Matt. 28:18–20; Ap. t. 1:8), jossa Kristuksen opetuslapset – jotka muodostavat seurakunnan – lähtevät ulos maailmaan lähetystyöhön sen sijaan, että maailma tulisi heidän luokseen, kuten muinaisen Israelin kohdalla. Lähetystyö ei ole seurakunnasta lähtöisin. Päinvastoin seurakunta on olemassa siksi, että Jumalalla on vielä missio täytettävänään ja hän käyttää seurakuntaa sen toteuttamiseen.

Mikä sitten on seurakunnan tehtävä? Sama kuin sen perustajalla: ”Juuri sitä, mikä on kadonnut, Ihmisen Poika on tullut etsimään ja pelastamaan.” (Luuk. 19:10.) Vaikka kukaan seurakuntaan kuuluva ei voi pelastaa ketään, me voimme ja meidän täytyy osoittaa ihmisille tietä sen ainoan luo, joka kykenee pelastamaan, ja tuo ainoa on Jeesus Kristus.

”Kristuksen seurakunnan tehtävänä on pelastaa hukkuvia syntisiä. Sen tehtävänä on tehdä tiettäväksi Jumalan rakkaus ihmisiä kohtaan, ja voittaa heitä tuon rakkauden voimalla Kristukselle.” (KPH 246.) Mikä etuoikeus ja vastuu!

`Lähetystyö on seurakunnalle kuin ilma, jota me ihmiset hengitämme. Ilman lähetystyötä seurakunta kuolee. Mitä sinä voit tehdä ylläpitääksesi seurakuntaasi?`