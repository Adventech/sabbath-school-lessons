---
title:  'Kolmiyhteinen Jumala: Mission Alkulähde'
date:  08/10/2023
---

Raamatun mukaan Jumalan mission keskiössä on se, että Jeesus on ainoa tie pelastukseen. Kristus itse julisti: ”Minä olen tie, totuus ja elämä. Ei kukaan pääse Isän luo muuten kuin minun kauttani.” (Joh. 14:6.) Kuitenkin myös Jeesus auttaa meitä ymmärtämään, miten keskeinen kolmiyhteinen Jumala on hänen missiolleen.

Kaikki, mitä Kristus teki, oli joko hänen taivaallista Isäänsä varten tai hänen tahdostaan tehty (ks. Joh. 4:34; Joh. 5:30; Joh. 12:45). Meidän on kuitenkin muistettava, että Jeesuksen missio ei alkanut siitä, kun hän tuli maailmaan. Hän oli saanut missionsa Isältä jo ennen maailmamme luomista (vrt. Ef. 1:4; 1. Piet. 1:20).

Jumalalla oli suunnitelma ihmiskunnan tavoittamiseksi jo ennen kuin hän loi planeettamme perustukset, ja hän astui tarkoituksella sisään ihmiskunnan historiaan omien päämääriensä toteuttamiseksi.

Poika loi maailman (Joh. 1:3) ja ”kun aika oli täyttynyt” (Gal. 4:4) Jumala osoitti rakkautensa lähettämällä Pojan tänne (Joh. 3:16, 17). Poika tuli, kuoli ristillä ja voitti kuoleman. Sitten tuli Henki Isän lähettämänä (Joh. 14:26; Joh. 16:7). Henki paljastaa maailman vääryyden, synnin ja tuomion (Joh. 16:8–11), ja tänä päivänä Henki jatkaa Isän ja Pojan missiota voimaannuttamalla ja lähettämällä Jumalan kansan lähetystyöhön (Joh. 14:26; Joh. 16:13, 14).

`Lue Joh. 20:21, 22. Millä tavoin tiedon siitä, että missio ja lähetystyö ovat lähtöisin Isästä, Pojasta ja Pyhästä Hengestä, tulisi vaikuttaa meidän lähetystehtäväämme?`

Vaikka sanaa ”kolminaisuus” ei löydy Raamatusta, missiokeskeisiä todisteita, joissa jumaluuden kaikki kolme persoonaa ovat läsnä, on lukuisia. Esimerkiksi ylösnousemuksensa jälkeen Kristus ilmestyi opetuslapsille ja lupasi: ”Minä lähetän teille sen, minkä Isäni on luvannut. Pysykää tässä kaupungissa, kunnes saatte varustukseksenne voiman korkeudesta.” (Luuk. 24:49, kursiivi lisätty.) Tässä näemme jumaluuden mission yhdessä virkkeessä: Isän lupauksen, Pojan vakuutuksen lupauksen täyttymyksestä, ja itse lupauksen eli Pyhän Hengen tulemisen (vrt. Luuk. 3:16; Ap. t. 1:4, 5, 8).

Missio ei ole siis meidän, vaan kolmiyhteisen Jumalan. Koska kyse on hänen missiostaan, se ei tule epäonnistumaan.