---
title:  Lisäaineistoa
date:  13/10/2023
---

Kaikille kansoille todistukseksi. ”Vapahtajan sanat ’Te olette maailman valo’ viittaavat siihen, että hän on antanut seuraajilleen maailmanlaajuisen tehtävän. Kuten auringon säteet saavuttavat maapallon kaukaisimmankin kolkan, samoin Jumala on suunnitellut evankeliumin valon tavoittavan jokaisen ihmisen maan päällä. Jos Kristuksen seurakunta toteuttaisi Herran tarkoitusperiä, valoa virtaisi kaikkien niiden ylle, jotka istuvat pimeydessä ja kuoleman varjossa. Jos seurakunta sen sijaan, että viettää aikaa vain omissa oloissaan sekä karttaa vastuutaan ja ristinkantamista, hajaantuisi kaikkiin maihin ja antaisi Kristuksen valon loistaa ja työskentelisi ihmisten pelastamiseksi yhtä antautuneesti kuin Kristus, tämä ’valtakunnan evankeliumi’ vietäisiin nopeasti kaikkeen maailmaan.

Kaikista maista kuuluu Makedonian kutsu: ’Tule tänne ja auta meitä.’ Jumala on avannut eteemme työkenttiä. Taivaalliset olennot ovat tehneet yhteistyötä ihmisten kanssa. Kaitselmus kulkee edellämme ja jumalallinen voima yhdistyy inhimillisiin ponnistuksiimme. Sokeita ovat ne silmät, jotka eivät näe, miten Herra tekee työtään, ja kuuroja ovat ne korvat, jotka eivät kuule paimenen lampailleen esittämää kutsua. Jotkut ovat kuulleet Jumalan kutsun ja vastanneet. Nyt on aika jokaisen pyhitetyn sydämen vastata kutsuun pyrkimällä julistamaan elämää antavaa sanomaa. Jos miehet ja naiset nöyrinä ja uskollisina ottavat vastaan Jumalan antaman tehtävän, jumalallinen voima tulee esiin siten, että monet kääntyvät totuuteen. Kuinka ihania ovatkaan heidän ponnistelujensa tulokset.” – Ellen G. White, The Advent Review and Sabbath Herald, 14.11.1912.

**Keskustelunaiheita**

`Seurakunnan uskottavuus yhteisössä määräytyy sen mukaan, missä määrin se on esimerkkinä Jumalan rakkaudesta tehdessään lähetystyötä. Miten vastaat tähän haasteeseen?`

`Miten luulette, että ei-uskovat naapurit näkevät ja ymmärtävät seurakuntaanne? Jos vastaanotto on myönteinen, mitä voitte tehdä vahvistaaksenne tällaista suhtautumista? Jos se on kielteinen, mitä voitte tehdä muuttaaksenne sitä?`

`Miksi ikuisen evankeliumin pitäminen keskeisellä sijalla missiossamme on niin tärkeää? Mitä todellista toivoa meillä olisi antaa kenellekään, jos meillä ei olisi hyvää uutista Jeesuksen ristintyöstä?`