---
title:  Opetuslapsien Tekeminen
date:  09/10/2023
---

`Lue Matt. 28:16–20. Mitä opetuslapseuden elementtejä tunnistat tästä tekstistä?`

Matt. 28:16–20 julistaa raamatullista toimeksiantoa, joka tunnetaan yleisesti nimellä lähetyskäsky (Matt. 28:18–20). Siinä Jeesus neuvoo seuraajiaan lähtemään liikkeelle ja opetuslapseuttamaan ihmisiä opettamalla heitä uskon perusasioissa ja johdattamalla heidät yhteyteen (ks. myös Mark. 16:15, 16; Luuk. 24:44–49; Joh. 20:21–23; Ap. t. 1:8).

Matt. 28:16–20 voidaan nostaa esiin neljä yksinkertaista näkökohtaa: 1) Jeesus käskee opetuslapsiaan menemään Galileaan, jotta he voisivat olla hänen kanssaan (Matt. 28:16, 17); 2) Jeesus tulee heidän luokseen julistaen omaa auktoriteettiaan ja ylivaltaansa (Matt. 28:18); 3) Sitten Jeesus antaa opetuslapsilleen tietyn tehtävän, nimittäin tehdä opetuslapsia (Matt. 28:19, 20); ja viimeisenä 4) Jeesus lupaa olla opetuslastensa kanssa loppuun asti (Matt. 28:20).

Lähetystyön ensisijainen painopiste on opetuslapsien tekemisessä. Alkuperäisellä kreikan kielellä Matt. 28:19 kuuluu kirjaimellisesti näin: ”Lähdettyänne siis tehkää opetuslapsia – –.” Sana ”siis” viittaa siihen, että lähetyskäskyn perusta on siinä, mitä on juuri edellä esitetty (Matt. 28:18): että Jeesuksella oleva voima, auktoriteetti ja ylivalta ovat kaikki hänen ylösnousemuksessaan saavuttamansa voiton ansiota.

On tärkeää korostaa, että lähetyskäskyn ainoa käskymäinen verbi on ”tehkää opetuslapsia”. Opettaminen, kastaminen ja Jeesuksen opetusten jakaminen koko maailmalle ovat opetuslapseuttamisprosessin tunnusmerkkejä. Tässä Jeesus selvästi ohjaa opetuslapsiaan kohti yhtä tarkoitusta: opetuslasten tekemistä. Tämä on todellakin yksi suurimmista missioteksteistä koko Raamatussa. Se päättyy Jeesuksen lupaukseen siitä, että hän on jatkuvasti seuraajiensa kanssa.

On selvää, että lähetyskäsky oli tarkoitettu muillekin kuin vain noille ensimmäisille opetuslapsille, jotka olivat kokoontuneet tuohon tiettyyn paikkaan. He yksin eivät olisi voineet tavoittaa kaikkia kansoja, kuten käskyssä kehotettiin. Siksi toimeksianto on laajuudeltaan yleismaailmallinen: jokaisen Jeesuksen Kristuksen todellisen seuraajan tulisi olla mukana tekemässä opetuslapsia. Lisäksi välitettäväksi annettu sanoma – iankaikkinen evankeliumi – on tarkoitettu koko maailmalle ilman minkäänlaisia maantieteellisiä, sosiaalisia tai etnisiä rajoituksia.