---
title:  'Ikuinen Evankeliumi: Mission Sanoma'
date:  10/10/2023
---

`Lue Ilm. 14:6, 7. Mitä näkökohtia Jumalan missioon löytyy ikuisesta evankeliumista, jonka ensimmäinen enkeli kolmen enkelin sanomassa esittää?`

Tämä on ainoa Raamatun paikka, jossa sanat ”ikuinen” ja ”evankeliumi” liittyvät toisiinsa. Evankeliumi on hyvä uutinen armosta, jota tarjotaan kaikille Jeesuksen Kristuksen kautta. Hän tuli maailmaamme näyttääkseen meille armon ja totuuden (Joh. 1:14). Hän eli synnittömän elämän ja kuoli ristillä sijaisuhrina kantaen meidän syntiemme rangaistuksen (Jes. 53:4, 5; 1. Piet. 3:18). Hän heräsi eloon, palasi taivaaseen, Isä korotti hänet, ja tänään hän rukoilee meidän puolestamme taivaallisessa pyhäkössä (Ilm. 1:18; Ap. t. 2:33; Hepr. 7:25). Pian hän täyttää suurimman lupauksensa: palata lopulta kirkkaudessa ja kunniassa tuhatvuotiskauden jälkeen ja perustaa Jumalan valtakunta maan päälle (Joh. 14:1–4; Ap. t. 1:11; Ilm. 21:1–4). Nämä ovat kaikki ikuiseen evankeliumiin olennaisina kuuluvia asioita.

Silti on merkittävää, että sanoma on ikuinen. On vain yksi evankeliumi, joka voi pelastaa meidät. Se pysyy samana niin kauan, kunnes Jumalan missio on suoritettu täysin loppuun. Mitään uutta evankeliumia ei koskaan tule. Petollisia opetuksia ja oppeja kyllä tulee ja menee (Ef. 4:14), mutta pelastuksen sanoma, ikuinen evankeliumi, on muuttumaton, ja ne, jotka uskovat sen ja elävät sille kuuliaisina, palkitaan (ks.      5. Moos. 5:33; Room. 2:6).

Sama lähetyskäsky, joka annettiin ensimmäisille opetuslapsille, annetaan myös meille tänään. Meidän on jatkettava tehtävää tehdä opetuslapsia Kristukselle kaikkialla. Mutta millaisia opetuslapsia? Hyviä, rehellisiä, täysin omistautuneita, rakastavia ihmisiä? Nämä piirteet ovat kyllä tärkeitä, mutta ne eivät riitä. Meidän on saatava opetuslapset keskittymään kaikkiin raamatullisiin opetuslapseuden tunnusmerkkeihin (Luuk. 9:23; Joh. 13:34; 35; 2. Kor. 5:17), joiden perimmäisenä tarkoituksena on valmistautua itse ja valmistaa muita Mestarimme Jeesuksen Kristuksen toiseen tulemiseen.

”Tuomion julistaminen [Ilm. 14:6, 7] on Kristuksen toisen tulemisen läheisyyden tiedottamista. Ja tätä julistusta kutsutaan iankaikkiseksi evankeliumiksi. Näin siis osoitetaan, että Kristuksen toisen tulemuksen saarnaaminen ja sen läheisyyden tiedottaminen kuuluvat oleellisesti evankeliumin sanomaan.” (KV 165.)