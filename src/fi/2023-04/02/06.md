---
title:  Lähetystyökenttänä Koko Maailma
date:  12/10/2023
---

`Lue Ilm. 7:9, 10. Mitä jakeet kertovat Jumalan mission maantieteellisestä laajuudesta?`

Olemme tällä viikolla käsitelleet tarkoituksella kahta missioon liittyvää tekstiä: lähetyskäskyä ja ikuisen evankeliumin sanomaa. Molempia tekstejä yhdistää se, missä tehtäviä suoritetaan: ”Menkää siis ja tehkää kaikki kansat minun opetuslapsikseni” (Matt. 28:19, kursiivi lisätty), ”maan asukkaille, kaikille kansoille, heimoille, kielille ja maille” (Ilm. 14:6, kursiivi lisätty).

Kristuksen evankeliumin on määrä tavoittaa kaikki ihmisluokat, kaikki kansat, kaikki kielet ja maat. Evankeliumin on tarkoitus vaikuttaa siten, että se yhdistää pelastetut yhdeksi suureksi veljeskunnaksi. Meillä on vain yksi malli, jota jäljitellä: Kristus. Jos hyväksymme totuuden sellaisena kuin se on Jeesuksessa, kansalliset ennakkoluulot ja kateus murenevat totuuden hengen liittäessä sydämiämme yhdeksi.

Kun Jeesus sanoi meidän olevan hänen todistajiaan (Ap. t. 1:8), hänellä oli kolme maantieteellistä aluetta mielessään:

Alue 1: Jerusalem. Tuohon aikaan opetuslapset elivät lähellä Jerusalemia. Jeesus sanoi siis: ”Aloittakaa jakamalla kokemuksianne Jumalasta niiden kanssa, jotka ovat lähellänne.” Lähetystyö alkaa kotoa, perheen parista, naapureiden ja ystävien keskuudesta. Tämä on lähetystyön lähtöpiste.

Alue 2: Koko Juudea ja Samaria. Lähetystehtävämme piiriin kuuluvat myös ne, jotka ovat jollakin tapaa meitä lähellä, mutta kuitenkin kauempana. Tähän ryhmään kuuluvat ne, jotka puhuvat ehkä samaa kieltä kuin me – ihmiset, joilla on sama kulttuuri, mutta jotka eivät kuitenkaan elä tai jaa samaa todellisuutta kanssamme. Tämä tuli seuraavaksi.

Alue 3: Maan ääriin saakka. Jumala kutsuu meitä tavoittamaan yksilöitä kaikista paikoista, kansoista, ihmisryhmistä ja kielistä. Tämä on meidän lähetyskohteemme.

Haaste: Rukoile tällä viikolla joka päivä sen yhteisön puolesta, jossa asut. Jumala on sijoittanut sinut sinne syystä.

Bonushaaste: Tutki millaisia ihmisiä ympärilläsi asuu. Katso heidän etnisiä ja uskonnollisia taustojaan. Ovatko he vanhoja, nuoria, köyhiä, varakkaita, mitä kieliä he puhuvat jne. Pyydä Jumalaa näyttämään, kuinka voit toimia hänen rakkautensa kanavana heille.