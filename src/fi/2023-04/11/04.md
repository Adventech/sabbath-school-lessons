---
title:  Tyroksessa Ja Sidonissa
date:  12/12/2023
---

Raamatun tutkijat uskovat, että Matteuksen evankeliumi oli kirjoitettu nimenomaan juutalaista yleisöä silmällä pitäen, kun taas Markuksen evankeliumi kirjoitettiin ensisijaisesti ei-juutalaista yleisöä ajatellen. On hyödyllistä pitää tämä ero mielessämme, kun tutkimme evankeliumeja.

`Lue Matt. 15:22–28 ja Mark. 7:24–30. Mitä eroja huomaat siinä, kuinka naista kuvaillaan?`

Matteus kuvailee tätä naista kertoen hänen kansallisuutensa: kanaanilainen. Pyhä Henki johdatti Markusta käyttämään lisänimityksiä, joilla hän kuvaili tätä äitiä: hän ei ollut juutalainen, vaan kreikkalainen, ja lisäksi Syyrian foinikialaisia (Mark. 7:26; ks. myös VKR). Tämä on ainoa kerta, kun tätä viimeksi lueteltua nimitystä käytetään koko Raamatussa.

Mieti, kuinka Matt. 15. luvun kertomus on vaikuttanut aiottuun juutalaisyleisöön, jolla oli oma taustansa ja maailmankatsomuksensa. Matteuksen yleisö piti tätä äitiä halveksittuna pakanana johtuen juutalaisen kansan historiansa aikana saamista kokemuksista kanaanilaisista, jotka olivat epäjumalia palvova kansa, joiden moraaliton elämäntapa oli pitkään ollut kompastuskivenä israelilaisille. Edes Jeesuksen opetuslapset eivät osanneet nähdä sitä mahdollisuutta, että tällä naisella oli uskoa ja että tämä oli osa Jumalan valtakuntaa!

Markuksen evankeliumin kohdeyleisö on tarkastellut 7. luvun naista eri näkökulmasta kuin Matteuksen yleisö. Ei-juutalaisilla ei ollut samanlaista kokemusta kanaanilaisista kuin juutalaisilla. Ei-juutalaiset ovat voineet samaistua tähän kreikkalaiseen, Syyrian foinikialaisnaiseen. Jeesus paransi yhden heistä! Ei-juutalaisten silmissä tämä nainen oli rakastava äiti, joka oli huolissaan tyttärensä kohtalosta ja halusi Mestarin parantavan tyttären äidin etnisestä ja kansallisesta taustasta huolimatta.

”Kristus ei heti vastannut naisen pyyntöön. Hän otti tämän halveksitun rodun edustajan vastaan, niin kuin juutalaiset olisivat tehneet. Tällä menettelyllään hän halusi saada opetuslapset näkemään, miten erilaisia olivat se kylmä ja sydämetön tapa, jolla juutalaiset suhtautuisivat tällaiseen ta­paukseen ja jolla tavalla hänkin ensin kohteli tätä naista, ja sitten se säälivä tapa, jolla hän toivoi heidän suhtautuvan tällaiseen hätään ja jota hän käytti suostuessaan myöhemmin naisen pyyntöön.” (4AO 344.)