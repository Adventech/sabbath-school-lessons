---
title:  Missio Oman Alueen Ulkopuolelle
date:  10/12/2023
---

Jeesus oli ensin opetuslapsineen Gennesaretissa (Matt. 14:34) ja vei heidät sieltä ”Tyroksen ja Sidonin seudulle” (Matt. 15:21). Miksi hän vei heidät Galileasta pakana-alueille? Hän johti opetuslapsensa opintoretkelle vieraiden alueiden rajoille, jotta he voisivat oppia paikan päällä sellaista, mikä ei ollut helposti opittavissa Galileassa. Hän halusi heidän saavan opetuksia, jotka valmistaisivat heitä heidän kutsumustaan varten tavoittaa kaikkia ihmisryhmiä, myös kaupungeissa asuvia.

`Lue Tuom. 3:1–6; 1. Kun. 5:15–26 ja 1. Kun. 11:1–6. Miten tekstit auttavat meitä ymmärtämään näiden kaupunkien taustaa?`

Tuom. 3:1–6 näemme, että Jumala käytti näitä muinaisia kansoja koettelemaan israelilaisten uskoa. Valitettavasti ”israelilaiset alkoivat ottaa heidän tyttäriään vaimoikseen ja antaa omia tyttäriään vaimoiksi heidän pojilleen. Samalla he rupesivat palvelemaan heidän jumaliaan.” (Tuom. 3:6.) Jo alusta lähtien vieraat kansat olivat kompastuskivenä Israelille.

1. Kun. 5:15–25 näemme, miten läheinen suhde sidonilaisten ja heprealaisten välillä vallitsi. Vaikka taloudelliset siteet hyödyttivät molempia osapuolia, heprealaisiin vaikutti silti kielteisesti kauppakumppaneiden pakanallisuus ja epäjumalanpalvelus.

1. Kun. 11:1–6 paljastaa, kuinka kielteiseksi vaikutus lopulta muuttui: kuningas Salomo nai sidonilaisia prinsessoja, jotka johtivat hänet harhaan. ”Salomo rupesi palvelemaan Astartea, sidonilaisten jumalatarta – –.” (1. Kun. 11:5.)

Jeesus vei opetuslapset Tyrokseen ja Sidoniin paikkojen pakanallisesta historiasta huolimatta. Näin Jeesus pani heidät tekemään monikulttuurista kaupunkilähetystyötä, jossa heidän oli tarkasteltava omaa syrjivää asennettaan Jeesuksen toimiessa heille mallina siitä, miten tehdä kokonaisvaltaista kaupunkilähetystyötä kaikkien kulttuurien ja kansallisuuksien parissa.

Monet haasteet odottavat nykypäivänkin kaupunkilähetystyöntekijää, jonka huolenaiheina voivat olla esimerkiksi terveyteen tai ympäristöön liittyvät seikat, korkeat elinkustannukset, rasismi, ahdaskatseisuus, kansallismielisyys tai uskonnon- ja ilmaisunvapauteen kohdistuvat rajoitukset. Esteistä huolimatta meidän on työskenneltävä kaupunkien hyväksi.