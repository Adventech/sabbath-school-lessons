---
title:  ”päästä Hänet Menemään!”
date:  13/12/2023
---

Kaupungeissa on paljon saavuttamattomia ihmisiä, jotka kaipaavat toivoa. Mikä Kristuksen aikana esti Jumalan kansaa viemästä Messias-toivoa Tyroksen ja Sidonin kaltaisiin vieraisiin kaupunkeihin? Kansallismielisyys, ylpeys ja ennakkoluulot sokaisivat Jumalan kansan näkemästä näitä lähimmäisiä ihmisinä, jotka kaipasivat ensimmäisen adventin profetioiden ennustamaa toivoa. Nykyään kaupungeissa on monia väestöryhmiä, joiden kanssa Kristus haluaa hänen kansansa jakavan toisen adventin autuaan toivon (Tit. 2:13). Kuten Jeesus ei aikoinaan välittänyt siitä, mitä kansallisuutta tai rotua ihmiset edustivat, samoin ei meidänkään tulisi.

`Lue Ap. t. 10:9–16, 28, 34, 35. Kuinka tiivistäisit Pyhän Hengen opetuksen näissä jakeissa?`

Ateriaa odotellessaan Pietari sai näyn kattotasanteelle katetusta buffetista, jossa liinan päälle oli koottu kaikenlaisia epäpuhtaita eläimiä ja lintuja. Kolme kertaa hänen käskettiin näyssä nousta syömään. Jumala käytti näkyä kiinnittääkseen Pietarin huomion tämän omaan uskonnolliseen ylpeyteen ja kiihkoiluun ei-juutalaisia vastaan. Lopulta Pietari ymmärsi: ”Nyt minä todella käsitän, ettei Jumala erottele ihmisiä. Hän hyväksyy jokaisen, joka pelkää häntä ja noudattaa hänen tahtoaan, kuului tämä mihin kansaan tahansa.” (Ap. t. 10:34, 35.)

Pohdi tätä taustaa vasten vielä Tyroksesta ja Sidonista saamiasi opetuksia. Katso uudelleen Jeesusta ja hänen tapaansa olla vuorovaikutuksessa kyseisen äidin kanssa. Mitä sellaisia opetuksia opetuslapset saivat tältä opintoretkeltä, jotka liittyivät myös Pietarin näkyyn? Miten voimme soveltaa opetuksia elämäämme tänä päivänä? Entä miten ne soveltuvat Kristuksen viimeisten päivien kutsuun viedä evankeliumia kaupunkeihin? Mitkä ennakkoluulot estävät meitä näkemästä kaupungeissa asuvien tarpeita? Millaisia mahdollisuuksia Jumala on avannut meille kaupungeissa vastaamaan kiihkoilun, kansallismielisyyden ja hengellisen ylpeyden haasteisiin tavalla, jossa välitämme ihmisistä?

Jeesus opetti kärsivällisesti opetuslapsiaan, jotka eivät heti ymmärtäneet, että Jumalan pelastussuunnitelma koski koko ihmiskuntaa, ei vain yhtä kansakuntaa. Pyhä Henki auttaa meitä voittamaan ennakkoluulomme, jotta voimme viedä loppuun tehtävämme kaupungeissa.