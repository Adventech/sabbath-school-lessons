---
title:  Rajan Ylittäminen
date:  07/12/2023
---

`Lue Ap. t. 17:24–34. Miten Paavali jatkaa todistustaan?`

Paavali lainasi joitakin ateenalaisten omia kirjailijoita, jotka olivat kirjoittaneet jotakin Raamatun totuuksien tapaista. Näin hän sai mahdollisuuden avata kuulijoiden mieliä sille, mitä halusi kertoa heille. Paavali käytti hyödykseen sitä, että tunsi heidän uskomuksiaan. Niiden kautta hän etsi yhteistä maaperää heidän kanssaan, mutta johdatti heitä sitten pidemmälle. Pyrkiessämme tavoittamaan muita, meille on eduksi tuntea heidän uskomuksiaan, jolloin voimme etsiä yhdistäviä tekijöitä.

Paavali käytti ateenalaisten kanssa löytämäänsä yhteistä maaperää ponnahduslautana sinne, mitä todella halusi päästä käsittelemään heidän kanssaan: Jeesuksen ylösnousemusta ja sitä toivoa, jota se tarjosi heille kaikille. Luukas kuvaili ihmisten reaktioita Paavalin sanoihin kuolleiden ylösnousemuksesta. Jotkut ivailivat ajatukselle; jotkut sanoivat haluavansa kuulla Paavalin ajatuksia lisää toisella kertaa. Muutamat myös uskoivat. Avaintekijä oli se, että he kaikki olivat todella kuunnelleet. Se oli ollut Paavalin toive alusta alkaen.

Jotkut tulevat hylkäämään evankeliumin, mutta meidän on tehtävä kaikkemme varmistaaksemme, että ennen kuin he tekevät sen, he ymmärtävät, mitä ovat hylkäämässä. Ateenalaisten taustaan ja uskomuksiin perehtymällä Paavali varmisti, että he kuuntelivat avoimin mielin, mitä hän heille kertoi: Oli olemassa Jumala, jota he eivät tunteneet, mutta joka oli luonut heidät. Tämä Jumala rakasti heitä ja halusi, että he tuntisivat hänet. Hän oli ollut heille armollinen heidän tietämättömyydestään huolimatta. Tuomion päivä oli kuitenkin tulossa. Ja jos tämä kaikki kuulosti liian uskomattomalta, sille oli toteen näytettävissä olevat todisteet Kristuksen ylösnousemuksessa.

Nyt kun ihmiset olivat kuulleet ja ymmärtäneet sanoman, heidän oli itse valittava, hylkäisivätkö sen vai tutkisivatko asiaa tarkemmin. Jotkut tutkivat asiaa tarkemmin ja heistä tuli Jeesuksen seuraajia (Ap. t. 17:34).

Haaste: Pyydä Jumalan erityistä johdatusta tietääksesi, kuinka parhaiten todistaa jollekulle tuntemallesi henkilölle.

`Bonushaaste: Voisiko sosiaalinen media olla sinun ”Areiopagisi”, jossa tuot evankeliumia esiin?`