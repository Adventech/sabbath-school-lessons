---
title:  Paavali Ja Tuntematon Jumala
date:  05/12/2023
---

Huomaa, että Paavali ei arvostellut ateenalaisten väärää uskontoa tai vääriä jumalia. Hän poimi ne hyvät asiat, joita pystyi löytämään, ja hyödynsi niitä.

`Lue Ap. t. 17:22, 23. Mitä Paavali teki tässä yrittäessään tavoittaa ihmisiä evankeliumilla?`

”Ateenalaiset! Kaikesta näkee, että te tarkoin pidätte huolta jumalien palvonnasta.” (Ap. t. 17:22.) Paavali kehui pakanoita! Heidän uskontonsa oli kaikin tavoin erheellistä, mutta silti Paavali kehui heidän omistautuneisuuttaan.

Hän jatkoi: ”Kun kiertelin kaupungilla ja katselin teidän pyhiä paikkojanne – –.” (Ap. t. 17:23.) Kuvailemalla omaa tutkimustaan Ateenan uskonnoista Paavali välitti kunnioittavaa asennetta ihmisiä kohtaan. Hän ei kiirehtinyt paikalle esittäytyen asiantuntijana, jolla on kaikki vastaukset siihen, kuinka ihmisten on muututtava. Todellisuudessa hän oli asiantuntija ja häneltä löytyivät vastaukset, joita ihmiset tarvitsivat, mutta hän ei tuonut itseään tällä tavoin esiin, sillä silloin hänet olisi torjuttu suoralta kädeltä. Nyt hänet nähtiin henkilönä, joka välitti ihmisistä ja halusi heidän hyväänsä.

Kommentoidessaan kirjoitusta ”Tuntemattomalle jumalalle” (Ap. t. 17:23), Paavali käytti hyödykseen sitä yhteistä perustaa, joka hänellä oli ateenalaisten kanssa. He uskoivat jumalaan (tai moniin jumaliin), mikä oli hieno alku (sillä jotkut tuohon aikaan eivät uskoneet). Tämä perusta voisi avata tien syvällisemmille keskusteluille. Paavali ei pilkannut ajatusta siitä, että he olivat pystyttäneet alttarin tuntemattomalle jumalalle. Sen sijaan hän arvosti ja ihaili kansaa, joka välitti niin paljon hengellisistä asioista, että oli nähnyt vaivaa ja käyttänyt varojaan sellaisen jumalan palvomiseksi, jota he eivät edes tunteneet, ihan siltä varalta, että heiltä olisi jäänyt jotakin huomioimatta.

Olivatko he väärässä? Tietenkin, mutta siihen voitaisiin puuttua myöhemmin. Alussa oli tärkeää havaita, että he olivat hartaita siinä, minkä ymmärsivät. Paavali tajusi, että tässä oli ainesta, josta Pyhä Henki voisi lähteä tekemään työtään. Paavali oli löytänyt puheenaiheen, joka herätti heidän mielenkiintonsa.

`Mitä siltoja ja yhdyssiteitä sinä keksit, joilla voisit avata mahdollisuuksia syvempään keskusteluun niiden ihmisten kanssa, joiden kanssa olet tekemisissä?`