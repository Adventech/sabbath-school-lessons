---
title:  Paavali Areiopagilla
date:  04/12/2023
---

Aina siellä, missä Paavali kulloinkin oli, hän aikoi Jumalalta saamansa toimeksiannon mukaan saarnata evankeliumia. Näin hän pyrki toimimaan myös Ateenassa.

`Lue Ap. t. 17:18–21. Millä eri tavoin torikansa reagoi Paavalin puheisiin?`

Paavali ”vieraine jumalineen” teki vaikutuksen torikansaan (Ap. t. 17:18). He veivät hänet Areiopagille eli sille paikalle kaupungissa, jossa oikeudellisia ja uskonnollisia asioita ratkottiin, vaikka teksti ei viittaakaan siihen, että Paavalia olisi vedetty minkäänlaiseen oikeudenkäyntiin. Todennäköisesti hänet vietiin sinne siksi, että haluttiin järjestää hänelle ”kuuleminen”, jossa voitiin selvittää, mistä ”uudessa opissa” oli kysymys (ks. Ap. t. 17:19). Olisi ollut vaikea sivuuttaa Paavalin kaltaista kaunopuheista, innostunutta ja älykästä puhujaa, vaikka tämä edistikin aatetta, joka tuntui ihmisistä oudolta.

Ap. t. 17:21 sanotaan, etteivät ateenalaiset juuri muuta tehneetkään kuin keskustelivat uusista asioista ja puheenaiheista. Syyttikö Luukas heitä laiskuudesta? Todenäköisesti ei. Pikemminkin hän teki selväksi, että he olivat kokeneita ajattelijoita ja väittelijöitä. Juuri kreikkalaisten keskuudesta nousivat sellaisetkin miehet kuten Sokrates, Platon ja Aristoteles – kaikki filosofeja, joiden vaikutus ulottuu meidän päiviimme asti. Ateenaa oli vuosisatoja pidetty älyllisen ja filosofisen ajattelun keskuksena. Vaikka osa ajattelijoista ei ollutkaan ateisteja, monet heidän filosofisista ajatuksistaan poikkesivat radikaalisti kristinuskon opetuksista. On esimerkiksi vaikea löytää epikurolaisten ja stoalaisten filosofiasta paikkaa ylösnousseen Messiaan kaltaiselle ilmiölle.

Paavali oli odottanut, että Ateenassa Pyhä Henki voisi käyttää hänen tietoaan ja puhetaitoaan, jotka hän oli saanut koulutuksessaan Gamalielin alaisuudessa. Todellisuudessa Pyhä Henki pystyi käyttämään paremmin Paavalin Ateenan kaduilla saamaa oppia. ”Viisaimmat hänen kuulijoistaan olivat hämmästyneitä kuunnellessaan hänen järkevää ajatuksenjuoksuaan. Hän osoitti tuntevansa heidän taiteensa, kirjallisuutensa ja uskontonsa.” (6AO 167.)

`Lue 1. Kor. 2:2. Mikä opetus tässä on meille siitä, kuinka keskeinen Kristuksen tulee olla sanomassamme riippumatta siitä, kenelle saarnaamme?`