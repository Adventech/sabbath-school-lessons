---
title:  Heprealainen Ateenassa
date:  03/12/2023
---

`Lue Ap. t. 17:1–16. Miten Paavali päätyi Ateenaan? Miten hän suhtautui siellä näkemäänsä?`

Ateenassa oli joka puolella epäjumalankuvia (Ap. t. 17:16). Tuntien oman kansansa historian ja sen taipumuksen epäjumalanpalvelukseen (loputtomista varoituksista huolimatta), Paavali tuli kuohuksiin kaikista Ateenassa näkemistään epäjumalankuvista. Epäilemättä Paavalin motiivina toimi myötätunto ateenalaisia kohtaan, jotka kuolisivat synteihinsä, jos eivät oppisi tuntemaan tosi Jumalaa.

Nykyäänkin kaupunkimme ovat täynnä epäjumalia, vaikka ne eivät olekaan yhtä ilmeisiä kuin ne, joita Paavali näki. Valitettavasti monet uskovat pystyvät kävelemään kaupungin läpi reagoimatta millään tavoin sen epäjumaliin. Paavali oli kuitenkin virittäytynyt kuuntelemaan Pyhää Henkeä, joten hän osasi reagoida. Jotkut uskovat eivät vielä ymmärtäneet, että evankeliumi oli tarkoitettu koko maailmalle, mutta heistä piittaamatta Paavali tiesi, että Jumala halusi ateenalaisten pelastuvan yhdessä kaikkien muiden kanssa. Hän ymmärsi, että lähetystehtävä oli maailmanlaajuinen ja evankeliumi tuli viedä kaikille saavuttamattomille, niin epäjumalia palvoville pakanoille kuin Ateenan kaduilla kulkeville filosofeillekin.

Siksi Paavali vieraili usein torilla, josta nämä ihmiset olivat löydettävissä. Voisimme sanoa, että hän perusti ensimmäisen Global Mission -opintokeskuksen, jossa hän käytti toria paikkana tutkia ja testata menetelmiä näiden ei-juutalaisten sydämen voittamiseksi.

Paavali tiesi, ettei hän voinut lähestyä ateenalaisia samalla tavalla kuin juutalaisia tai jumalaapelkääviä ei-juutalaisia. Ateenalaisten lähtökohtana ei ollut Israelin Jumala ja hänen tekonsa Israelin kansan keskuudessa. Juutalaisten käsitykset ja uskomukset eivät merkinneet mitään ateenalaisille, joita Paavali kohtasi torilla. Tarvittiin uudenlaista lähestymistapaa.

Nykypäivänäkin me usein pyrimme tavoittamaan ihmisiä, joiden tausta ei millään tavoin vastaa meidän juutalaiskristillistä perintöämme. Siksi meidän on Paavalin tavoin sopeuduttava. Lähestymistapa, joka saattaa toimia hyvin esimerkiksi Buenos Airesissa, voi olla hyödytön Bangkokissa.

`Millaisia epäjumalia ihmiset palvovat omassa yhteiskunnassasi? Miten voit avata heidän silmiään sille, kuinka arvotonta se kaikki on?`