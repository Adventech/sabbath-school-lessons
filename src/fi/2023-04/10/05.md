---
title:  Uuden Jumalan Esitteleminen
date:  06/12/2023
---

Kun Paavali oli saanut Ateenan ajattelijoiden huomion, hän käänsi heidän ajatuksensa taivaan Jumalan puoleen.

`Lue Ap. t. 17:24–27. Minkä lähestymistavan Paavali valitsi yrittäessään tavoittaa näitä ihmisiä?`

Paavalilla oli mielenkiintoista sanottavaa kansalle, joka välitti niin paljon hengellisistä asioista, että oli rakentanut alttarin tuntemattomalle jumalalle. Paavali kertoi, että Luoja-Jumala, joka ei asu temppelissä, ei tarvitse ihmisiltä mitään, vaan hän on se, joka täyttää meidän tarpeemme. Ajatus tällaisesta Jumalasta oli kiehtova kreikkalaisen mytologian kyllästämän kulttuurin edustajille, jotka olivat tottuneet pitämään jumalia arvaamattomina, itsekeskeisinä ja julmina. Tätä pohtiessaan Areiopagille kokoontuneet miehet ottivat ensimmäisiä askeleita kohti rakkauden Jumalaa. Että Jumala, jota he eivät tunteneet, voitaisiin tuntea! Ja että hän myös halusi, että hänet tunnetaan!

Todennäköisesti Paavali puhui Areiopagilla pidempään kuin vain ne muutamat sanat, jotka Luukas jakaa tässä kertomuksessa. On perusteltua ajatella, että Luukas vain tiivisti Paavalin puheen pääkohdat. Katsotaanpa Paavalin puheessaan esiin nostamia aihe­alueita:

•  Hän kehui ensin heidän hengellistä tietoisuuttaan ja vilpittömyyttään.

•  Seuraavaksi hän osoitti, että oli perehtynyt heidän uskomuksiinsa ja kunnioitti joitakin seikkoja, joita oli tutkiessaan oppinut.

•  Sitten hän kertoi tietystä asiasta, jonka oli huomannut tutkiessaan heidän uskontoaan. Se oli asia, jota ateenalaiset eivät omien sanojensakaan mukaan ymmärtäneet.

•  Sen jälkeen hän kertoi Jumalasta jotakin, josta hän tiesi ateenalaisten kipeästi tarvitsevan tietoa: Jumala on olemassa ja rakastaa heitä eikä ole heistä kaukana.

•  Puheensa lopussa Paavali varoitti heitä siitä, mitä se tarkoittaisi, jos he hylkäisivät tiedon tästä Jumalasta, jota eivät vielä tunteneet.

Paavali vei kuulijoitaan niin pitkälle kuin suinkin kykeni sen tiedon perusteella, joka hänellä oli heidän uskostaan.

`Ks. Room. 1:18–25. Mikä luodussa maailmassa viittaa niin vahvasti Jumalaan?`