---
title:  Tehtävä Ja Odottaminen
date:  07/11/2023
---

Luuk. 24. luku päättyy Jeesuksen taivaaseen nousemiseen (Luuk. 24:50–53). Apostolien teoissa Luukas jatkaa kertomusta. Juuri ennen taivaaseen astumista Jeesus antoi opetuslapsille tehtävän, lupauksen ja ohjeen jäädä odottamaan Jerusalemiin, kunnes he saisivat ”voiman korkeudesta” (Luuk. 24:49; ks. myös Ap. t. 1:4–8).

Jeesus neuvoi heitä odottamaan Jerusalemissa, kunnes hän lähettäisi Isän lupaaman Pyhän Hengen, joka antaisi heille voiman olla todistajia Jerusalemissa, Juudeassa, Samariassa ja koko maailmassa.

`Lue Ap. t. 1:12–26. Mitä opetuslapset, joita oli nyt n. 120 miestä ja naista, tekivät odottaessaan lupauksen täyttymistä?`

Jeesus oli antanut heille selkeän tehtävän: heidän oli määrä olla hänen todistajiaan maailmalle. Odottaessaan Pyhää Henkeä he valmistautuivat tehtävään kahdella tavalla. Ensinnäkin he pitivät kaikki yhtä ja rukoilivat lakkaamatta. Kaikille oli selvää, minkä tehtävän Jeesus oli heille antanut, ja he olivat ottaneet sen vastaan. Tämä innoitti heitä rukoilemaan yhdessä. Luukas ei kerro, mitä he rukoilivat, mutta todennäköisesti viisautta, voimaa ja rohkeutta täyttää tehtävänsä.

Toinen asia, jonka he tekivät odotellessaan, oli valmistautua logistisesti lähetystyöhön. Juudas oli luovuttanut Jeesuksen teloitettavaksi ja sen jälkeen riistänyt oman henkensä. 12 opetuslapsen joukkoon oli jäänyt vapaa paikka. Niinpä opetuslapset odotellessaan valitsivat korvaavan henkilön. Itse asiassa opetuslapset tässä järjestäytyivät ja suunnittelivat lähetystyön aloittamista. Näitä päätöksiä tehtäessä Pietari nousi johtavaan asemaan. Kukaan ei kyseenalaistanut hänen päätöstään; kaikki näkivät siinä Jumalan viisauden. Kaikilla oli luottamus siihen, että Jumala toimi, teki työtään ja liikkui heidän keskellään. Heidän odotusaikansa ei ollut joutenoloa vaan täynnä tarkoitusta ja lähetystyöhön tähtäävää toimintaa.

Odottaessamme Pyhän Hengen vuodatusta, joka auttaa meitä viemään lähetystehtävämme päätökseen, meidän tulee liittyä yhteen toisiamme rohkaisten (Hepr. 10:24, 25) ja rukoilla, että saisimme Pyhän Hengen. Meidän tulee ottaa Jumalan prioriteetti – kadotettujen pelastaminen – omaksi prioriteetiksemme.