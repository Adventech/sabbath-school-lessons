---
title:  Hyvän Uutisen Jakaminen
date:  05/11/2023
---

`Lue Luuk. 24:1–12. Miten ne, jotka kuulivat Kristuksen ylösnousemuksesta, suhtautuivat asiaan?`

Varhain sunnuntaiaamuna joukko naisia meni haudalle. Heillä oli tuoksuöljyjä mukanaan, joten he olivat todennäköisesti menossa huolehtimaan Jeesuksen ruumiista näin sapatin päätyttyä. Odottaen löytävänsä suljetun haudan he järkyttyivät havaitessaan, että hauta oli tyhjä. Epävarmoina siitä, miten toimia, he säikähtivät, kun kaksi miestä kirkkaissa vaatteissa ilmestyi heidän luokseen. Miehillä oli heille sanoma. Muistuttaen naisia Jeesuksen sanoista he kertoivat heille, että Jeesus oli noussut ylös, kuten hän oli sanonut tapahtuvan. Riemuissaan uutisista naiset palasivat paikkaan, jossa opetuslapset ja muut Jeesuksen seuraajat olivat koolla, ja kertoivat kaiken, mitä olivat nähneet ja kuulleet. He eivät pystyneet pidättelemään intoaan. He halusivat jakaa sen, mitä he olivat saaneet kuulla Kristuksesta.

Voitko kuvitella, miltä naisista mahtoi tuntua? He olivat juuri saaneet hämmästyttävän kokemuksen, joka täytti heidät syvällä kunnioituksella, mutta opetuslapset ”arvelivat naisten puhuvan omiaan eivätkä uskoneet heitä” (Luuk. 24:11). Pietari ei ollut varma, olisiko naisia pitänyt uskoa vai ei, joten hän juoksi haudalle nähdäkseen itse.

Pietari (kuten monet meistäkin) empi, pitäisikö hänen hyväksyä jokin asia totuutena vain siksi, että joku toinen sanoo niin. Vaikka Pietari kuunteli, mitä naisilla oli kerrottavana, hän ei voinut yhtyä heidän kokemukseensa kuin vasta myöhemmin. Aluksi Pietari löysi vain tyhjän haudan, ja se sai hänet ihmettelemään mielessään, mitä oli tapahtunut (Luuk. 24:12). Hänen kokemuksensa haudalla ei ollut samanlainen kuin naisilla.

Pietarista huolimatta naiset halusivat jakaa uutisen Jeesuksesta heti toisten kanssa. Voisiko olla suurempaa lähetystyön motiivia kuin antaa toistenkin tietää, mitä Jeesus on tehnyt heidän hyväkseen? Onko suurempaa asiaa kuin kertoa pelastuksesta Jeesuksessa, ainoasta toivostamme?

`Toki tarvitsemme henkilökohtaisen kokemuksen Jumalan kanssa ennen kuin voimme jakaa siitä toisille. Halumme kertoa muille rakastamastamme asiasta on tärkeä motivaatiotekijä lähetystyötä ajatellen. Emmehän voi jakaa mitään, mitä meillä itsellämme ei ole, eikö vain?`