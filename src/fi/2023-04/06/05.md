---
title:  ”jonka Te Ristiinnaulitsitte”
date:  08/11/2023
---

Apostolin tekojen 2. luku kertoo Hengen vuodatuksesta helluntaina. Jeesuksen seuraajien rukoillessa, tulenlieskat, kuin kielet, laskeutuivat itse kunkin päälle. He ymmärsivät, että luvattu Pyhän Hengen voima annettiin heille.

`Lue Ap. t. 2:1–41. Mitä opetuslapsille tapahtui sen jälkeen, kun he saivat Pyhän Hengen helluntaina?`

Opetuslapset ”alkoivat puhua eri kielillä sitä mitä Henki antoi heille puhuttavaksi” (Ap. t. 2:4). Jumala antoi uskoville voiman käytettäväksi epäuskoisten hyväksi. Siunaus ei ollut tarkoitettu vain heidän omaksi hyväkseen. Se ei ollut siunaus, joka tekisi heistä taivaaseen sopivia tai helpottaisi heidän liiketoimiaan vieraalla kielellä. Siunaus annettiin Jumalan antaman tehtävän täyttämiseksi. Tänäkin päivänä Jumala kutsuu seuraajiaan käyttämään henkilökohtaisia lahjojaan hänen työnsä edistämiseksi. Meille on annettu hengellisiä lahjoja. Mikä olisikaan suurempi kutsu tehdä lähetystyötä kuin käyttää näitä lahjoja toisten saavuttamiseksi?

Hengen vuodatus johti siihen, että monet katuivat sitä, että olivat hylänneet Messiaan, sillä moni paikalla olleista oli ollut myös Jerusalemissa Jeesuksen kuoleman aikaan. Mieti Pyhän Hengen voimaa: Pietari syytti heitä siitä, että he olivat ristiinnaulinneet Kristuksen. Ilmeisesti he tajusivat, mitä olivat tehneet ja tunsivat piston sydämessään ja huusivat: ”Veljet, mitä meidän pitää tehdä?” (Ap. t. 2:37.)

Anteeksianto oli tarjolla heillekin. Pietari sanoi: ”Kääntykää ja ottakaa itse kukin kaste Jeesuksen Kristuksen nimeen, jotta syntinne annettaisiin anteeksi. Silloin saatte lahjaksi Pyhän Hengen.” (Ap. t. 2:38.)

Työskennellen sopusoinnussa Pyhän Hengen ja toinen toisensa kanssa nämä Jeesuksen seuraajat julistivat parannuksen tekoa ja syntien anteeksiantoa – jopa niille, jotka olivat mukana Jeesuksen ristiinnaulitsemisessa! Tässä on evankeliumin voima. Jos tämä sanoma ei motivoi meitä lähetystyöhön, mikä sitten? Meidät on kutsuttu levittämään evankeliumia syntiseen, langenneeseen ja turmeltuneeseen maailmaan, jossa asuu syntisiä, langenneita ja turmeltuneita ihmisiä. Tehtävämme ei ole tuomita; tehtävämme on todistaa Jeesuksen pelastavasta voimasta.

`Pelastusta tarjottiin Kristuksen kuolemaan osallisille. Miksi tämän ajatuksen pitäisi rohkaista meitä?`