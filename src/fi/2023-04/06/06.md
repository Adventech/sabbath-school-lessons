---
title:  Kuva Alkuseurakunnasta
date:  09/11/2023
---

`Lue Ap. t. 2:41–47. Millainen kuva alkuseurakunnasta tässä annetaan?`

Apostolien tekojen 2. luku päättyy kauniiseen kuvaukseen alkuseurakunnasta. Ap. t. 2:41, 47 sanotaan, että ne, jotka kastettiin, liitettiin uskovien joukkoon. Tällä voidaan tarkoittaa sitä, että joku teki matemaattisen laskutoimituksen ja laski kastetut mukaan jo olemassa olevien uskovien määrään ja sai tulokseksi uuden kokonaisjäsenmäärän. Tällainen olisi kuitenkin pinnallinen ymmärrys asiasta. Ilmaukseen kätkeytyy ajatus siitä, että äskettäin kastetuista uskovista tuli tasavertaisia ryhmän jäseniä.

Alkuseurakunnan ydintehtävä oli opetuslapseuttaa uudet uskovat. Kun uusia liittyi ryhmään, heitä opetettiin kolmella tavalla. Ensinnäkin heille opetettiin edelleen apostolien oppia ja yhteyttä. Näillä tarkoitetaan opetusta ja kumppanuutta. Apostolien julistuksessa nostettiin esiin virheellisiä uskomuksia ja tarjottiin tilalle uudet selitykset sille, mitä ihmiset näkivät ja kokivat. Julistus ei kuitenkaan ollut opetusta siitä, kuinka elää todeksi näitä totuuksia. Totuuden soveltaminen tapahtui vuorovaikutuksessa ryhmän kanssa, jonka jäseneksi uskova tuli. Uusia uskovia opetuslapseutettiin antamalla heille suoraa opetusta sekä ottamalla heidät mukaan muiden uskovien päivittäiseen elämään. Näin he apostolien valvonnassa ja johdolla yhdessä kypsyivät hengellisesti ja juurtuivat totuuteen.

On huonoa saarnaamista kertoa, mitä tehdä, mutta ei antaa tietoa siitä, miten se tehdään. Vaikka ihminen lukisi ohjekirjoja ja kuuntelisi saarnoja, joissa selitetään, kuinka asiat tehdään, mikään ei korvaa sitä, että hakeutuu sellaisten pariin, jotka jo tekevät kyseistä asiaa. Heitä tarkkailemalla ja matkimalla oppii parhaiten. Paavali tiesi tämän ja siksi hän kehotti seuraajiaan jäljittelemään häntä, kuten hän jäljitteli Jeesusta (1. Kor. 11:1). Kun muut näkevät sinut ja Kristus-kokemuksesi todellisuuden, se vaikuttaa myös heihin.

Haaste: Ajattele jotakuta, jonka toivoisit olevan uskova. Rukoile joka päivä, että kyseinen henkilö voisi saada henkilökohtaisen kokemuksen Jeesuksen kanssa.

Bonushaaste: Etsi keinoja saada kyseinen henkilö mukaan muiden uskovien yhteyteen.