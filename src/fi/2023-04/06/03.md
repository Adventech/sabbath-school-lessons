---
title:  Profeetallinen Perusta
date:  06/11/2023
---

`Lue Luuk. 24:36–49. Mitä tässä tapahtui ja miksi tämä oli käänteentekevä kokemus apostoleille?`

Alkuun opetuslapset eivät uskoneet, koska pelkäsivät. Nähtyään Jeesuksen ja vakuututtuaan siitä, että hän todella oli elossa, he eivät uskoneet, koska olivat niin iloisia (Luuk. 24:41). Onko sinusta koskaan tuntunut, että jokin asia on liian hyvää ollakseen totta? Näin opetuslapset ja muut yläsalissa olevat kokivat.

Jos Jeesus olisi jättänyt heidät vain tämän kokemuksen varaan, hänen lähdettyään heidän uskonsa ei olisi ehkä kestänyt. Ajan myötä kokemuksen voima olisi voinut hiipua; he olisivat saattaneet unohtaa sen tai alkaa jopa kyseenalaistaa sitä. Siksi Jeesus ei tyytynyt siihen, että näytti heille arpiaan ja söi kalaa heidän nähtensä, vaan hän näytti heille lisäksi kirjoituksista profeetallisen perustan, jolle hänen palvelustyönsä oli rakennettu. Upeasta kokemuksesta riippumatta Jeesus halusi heidän löytävän uskonsa perustan Jumalan sanasta.

”Tätä minä tarkoitin, kun ollessani vielä teidän kanssanne puhuin teille. Kaiken sen tuli käydä toteen, mitä Mooseksen laissa, profeettojen kirjoissa ja psalmeissa on minusta kirjoitettu.” (Luuk. 24:44.)

Tässäkin Jumalan sana motivoi todistamaan ja tekemään lähetystyötä. Jeesus tiesi, että jotta opetuslasten kokemus voisi säilyä vahvana, heidän tuli ymmärtää, miksi hän täytyi kuolla ja mitä hänen ylösnousemuksensa merkitsi. Heidän maailmankuvansa piti vaihtua niin, etteivät he enää keskittyisi maalliseen valtakuntaan, vaan Kristuksen kuolemasta saamaan voittoon ja siihen ratkaisuun, jonka hän tarjosi synnin ongelmaan. Evankeliumi oli enemmän kuin poliittisen itsemääräämisoikeuden saavuttamista Israelille. Se paljasti Kristuksen voiton Paholaisesta ja takasi, että eräänä päivänä pahuus hävitettäisiin maailmasta, maa luotaisiin uusiksi ja Jumala asuisi kansansa keskellä. Näin Jeesus ”avasi heidän mielensä ymmärtämään kirjoitukset” (Luuk. 24:45), että he pystyivät käsittämään totuudet, jotka heidän oli määrä jakaa maailman kanssa.

Kokemuksemme Jeesuksen kanssa eivät ole kestäviä ilman hänen sanansa perustaa. Kun ymmärrämme sanan totuudet, olemme valmiita ja motivoituneita lähetystyöhön.