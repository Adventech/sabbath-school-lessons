---
title:  Lisäaineistoa
date:  10/11/2023
---

Lähetystyömme tulee perustua syvään rakkauteen ja kiitollisuuteen siitä, mitä Jeesus on tehnyt ja tekee meidän elämässämme. Kaikki muut motiivit ovat vääriä. Jumalan sanaan uppoutuminen ja sen kanssa sopusoinnussa pysyminen ovat avaintekijöitä onnistuneeseen ihmisten tavoittamiseen ja heidän evankelioimiseensa.

”Elämämme tulee kytkeytyä Kristuksen elämään. Meidän tulee jatkuvasti osallistua hänestä, elämän leivästä, joka tuli alas taivaasta, ja juoda lähteestä, joka alati raikkaana kumpuaa runsaita aarteitaan. Jos pidämme katseemme aina Herraan kiinnitettynä ja kiitämme ja ylistämme häntä koko sydämestämme, niin hengellinen elämämme säilyy aina raikkaana. Rukouksemme muuttuvat sävyltään keskusteluiksi Jumalan kanssa aivan kuin puhuisimme ystävän kanssa. Hän kertoo meille salaisuuksiaan henkilökohtaisesti. Usein tunnemme Jeesuksen läsnäolon suloisuutta. Palavin sydämin saamme usein kokea hänen lähestyvän meitä vaeltaakseen kanssamme niin kuin muinoin Eenokin kanssa. Milloin kristitty todella kokee tämän, hänen elämässään ilmenee yksinkertaisuutta, nöyryyttä, sävyisyyttä ja sydämen vaatimattomuutta, mikä osoittaa kaikille, joiden kanssa hän joutuu tekemisiin, että hän on ollut Jeesuksen seurassa ja oppinut hänestä.” (KV 90.)

”Vain itseensä keskittyneessä elämässä ei voi olla mitään kasvua eikä hedelmällisyyttä. Jos olet vastaanottanut Kristuksen henkilökohtaisena Vapahtajanasi, sinun tulee unohtaa itsesi ja koettaa auttaa toisia. Puhu Kristuksen rakkaudesta, kerro [toisille hänen uhrikuolemastaan heidän puolestaan] – – Kun saat Kristuksen hengen – epäitsekkään rakkauden ja toisten hyväksi työskentelyn hengen – niin kasvat ja tuotat hedelmää. – – Uskosi lisääntyy, vakaumuksesi syventyy ja rakkautesi täydellistyy.” (KV 42.)

**Keskustelunaiheita**

`Miten ymmärrät Paavalin Filippiläiskirjeessä esittämät sanat siitä, että Kristusta saarnataan kateudesta, riidanhalusta tai itsekkäästä kunnianhimosta? Miten voimme varmistaa, ettemme itse syyllisty juuri tähän?`

`Mikä on ollut oma henkilökohtainen kokemuksesi Jumalan todellisuudesta ja hänen rakkaudestaan? Pystyisitkö omien kokemustesi perusteella saarnaamaan toisille vilpittömästi ja rehellisesti Jumalan hyvyydestä ja rakkaudesta? Mikä sinun todistuksesi olisi?`