---
title:  Ole luja!
date:   01/10/2025
---

`Lue Joos. 1:7–9. Miksi Herran täytyi kahdesti korostaa Joosualle, että hänen oli oltava luja ja rohkea?`

Joosuan eteen asetettu tehtävä näytti sisältävän ylivoimaisia haasteita. Kanaanilaisten kaupunkien muurit näyttivät valloittamattomilta, ja maan väestö oli koulutettu taisteluun. Sitä vastoin israelilaisilla, yksinkertaisilla paimentolaisilla, ei ollut edes alkeellisimpia sotakoneita, joilla he olisivat voineet valloittaa linnoitetut muurit. Historia kertoo meille, että edes Egypti, tuon ajan suurvalta, ei pystynyt saamaan vakaata jalansijaa Kanaaninmaassa.

Kehotus olla luja ja rohkea ei kuitenkaan liity tässä yhteydessä vain taistelumoraaliin tai sotastrategioihin. Rohkeutta ja lujuutta tarvitaan pysyäkseen uskollisena Tooralle ja sen erityisvaatimuksille, jotka määrittelivät Israelin liiton Jahven kanssa.

`Lue Ef. 6:10–18. Vaikka meiltä ei nykyään vaadita sotilaalliseen taisteluun osallistumista, miten voimme soveltaa Joosualle annettuja rohkaisun sanoja päivittäisissä hengellisissä kamppailuissamme?`

Nykyään kristityt kohtaavat samanlaisia haasteita kuin Joosua, kun he toteuttavat Kristuksen heille uskomaa tehtävää; heidän on nimittäin käytävä sotaa omia syntisiä taipumuksiaan vastaan, tämän aikakauden pimeyden ruhtinaskuntia, voimia ja vallanpitäjiä vastaan sekä pahuuden sotajoukkoja vastaan. Joosuan tavoin heillä on myös vakuuttava lupaus Kristuksen läsnäolosta: ”– – minä olen teidän kanssanne kaikki päivät maailman loppuun asti.” (Matt. 28:20.) Niin kuin Herran läsnäolo riitti karkottamaan Joosuan pelot, niin sen pitäisi riittää karkottamaan epäilyksemme ja ahdistuksemme tänään.

Meidän haasteemme on tuntea Herra riittävän hyvin luottaaksemme häneen ja hänen meille antamiinsa lupauksiin. Siksi tarvitsemme enemmän kuin mitään muuta henkilökohtaisen suhteen Jumalan kanssa.

`Miten voimme pysyä uskollisina sille, mitä Jumalan sana sanoo, silloinkin kun on epäsuosittua tai epämukavaa tehdä niin?`