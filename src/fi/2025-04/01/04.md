---
title:  Lupausten perilliset
date:   30/09/2025
---

Herra kertoo Joosualle, että hän antaa luvatun maan heille (Joos. 1:2–3). Toisaalta Jumala sanoo alkutekstissä myös, että hän on jo antanut sen. Mitä tämä tarkoittaa?

Maa oli lahja Herralta, joka oli sen todellinen omistaja. Joos. 1:2–3 käytetään ”antaa”-verbin kahta eri muotoa, jotka kuvastavat kahta merkittävää maan perimiseen liittyvää näkökohtaa. Ensimmäinen muoto ilmaisee maan antamista prosessina. Ainoastaan Transjordanian alueet olivat olleet Israelin miehittämiä. Suurin osa luvatusta maasta oli vielä valtaamatta.

Joos. 1:3 verbiä käytetään perfektiivi-muodossa, mikä antaa vaikutelman, että maa oli jo annettu heille. Kun Jumala on tällaisten tekojen subjekti, muotoa kutsutaan ”profeetalliseksi perfektiksi”. Se taas johtuu siitä, että se, mitä Jumala lupaa sanassaan, on varma tosiasia, johon voi luottaa jo nykyisenä todellisuutena.

Jakeen 3 pronominit ”te” [VKR] ja ”teille” ovat monikossa, joten lupaus ei ole annettu vain Joosualle, vaan koko Israelin kansalle. Viittaus Moosekselle annettuun lupaukseen viestii Jumalan asian jatkuvuudesta.

Myös sana kol, ’kaikki’, ’jokainen’, toistuu useita kertoja ensimmäisessä luvussa. Tämän substantiivin kaikkialle ulottuva läsnäolo ilmaisee kokonaisvaltaisuutta ja suoraselkäisyyttä, mikä on ratkaisevan tärkeää Joosuan eteen asetetun tavoitteen saavuttamiseksi. Jumalan, Joosuan ja Israelin kansan välillä on oltava täydellinen sopusointu, jotta voidaan varmistaa menestys tulevassa luvatun maan valloituksessa.

`Lue Joos. 1:4–6 ja Hepr. 6:17–18. Sillä hetkellä luvattu maa oli vain lupaus. Silti Jumala kutsuu sitä perinnöksi. Mitä tarkoittaa olla Jumalan lupausten perillisiä?`

Jumalan lupauksissa ei ole mitään maagista. Niillä itsessään ei ole voimaa varmistaa omaa täyttymistään. Takuu siitä, että ne toteutuvat, on Jumalan läsnäolossa, joka sanoo: ”Minä olen sinun kanssasi – –.” Herran läsnäolo oli todellakin ratkaisevan tärkeää Israelin selviytymiselle. Ilman sitä he olisivat vain yksi monien kansojen joukossa, vailla erityistä kutsumusta, identiteettiä tai tehtävää (2. Moos. 33:12–16). Herran läsnäolo oli kaikki, mitä Joosua tarvitsi menestyäkseen.

Mikään ei ole muuttunut meidän päivinämme, ja sen vuoksi meillä on Jeesuksen lupaus, joka löytyy Matt. 28:20.