---
title:  Uusi Mooses
date:   28/09/2025
---

`Lue 5. Moos. 18:15–22 ja Joos. 1:1–9. Miksi on merkittävää, että Joosuan kirjan alussa toistetaan lupaus, joka liittyy siihen, mitä tapahtuisi Mooseksen kuoleman jälkeen?`

Vaikka Mooses oli kuollut ja Jumala oli nimittänyt uuden johtajan, Joosuan, heidän välillään on yhtäläisyyksiä. Jumala oli sanonut molemmille miehille, että he johtaisivat kansansa heidän isilleen luvattuun maahan. Herra oli sanonut Joosualle: ”Jokaisen paikan, jonne jalallanne astutte, minä annan teille, kuten olen Moosekselle luvannut.” (Joos. 1:3.) Joosua tulisi viemään loppuun sen työn, joka oli alun perin annettu Moosekselle. Hän oli oikeastaan uusi Mooses.

`Lue seuraavat jakeet: 2. Moos. 33:11; 4. Moos. 14:6, 30, 38; 4. Moos. 27:18; 4. Moos. 32:12; 5. Moos. 1:38; 5. Moos. 31:23; ja 5. Moos. 34:9. Mitä nämä tekstit kertovat meille Joosuasta?`

Tässä vaiheessa lupaus siitä, että Jumala ”antaisi nousta” Mooseksen kaltaisen profeetan (5. Moos. 18:15), on vain mahdollisuus eikä toteutunutta todellisuutta. Joosuan kirjan alkusanat muistuttavat lukijaa tästä lupauksesta ja luovat samalla odotuksen sen täyttymisestä.

Vaikka Mooses on kuollut, hän hallitsee edelleen Joosuan kirjan ensimmäistä lukua. Hänen nimensä mainitaan kymmenen kertaa, Joosuan vain neljä kertaa. Moosesta kutsutaan Herran palvelijaksi, kun taas Joosuaa kutsutaan Mooseksen apulaiseksi (Joos. 1:1). Joosuan tarvitsee palvella uskollisesti koko elämänsä ajan sekä olla kuuliainen saadakseen arvonimen ”Herran palvelija” (Joos. 24:29).

Vaikka Joosuan kirjan ensimmäinen luku kuvaa siirtymävaihetta Israelin kahden suuren johtajan välillä, tärkein hahmo on Herra itse, jonka sanat aloittavat tämän kirjan ja jonka johdatus hallitsee sitä. Ei ole epäselvää, kuka on Israelin todellinen johtaja.

`Jumala on kautta aikojen kutsunut miehiä ja naisia johtamaan kansaansa. Miksi on tärkeää muistaa, kuka on seurakunnan todellinen, näkymätön johtaja?`