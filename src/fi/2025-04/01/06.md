---
title:  Vauras ja menestyvä
date:   02/10/2025
---

`Lue Joos. 1:7–9 sekä 1. Moos. 24:40; Jes. 53:10 ja Ps. 1:1–3. Mitä tarkoittaa näiden tekstien perusteella olla vauras ja menestyvä?`

Hepreankielinen termi ṣalaḥ, ’menestyvä’ (Joos. 1:8), merkitsee suunnitellun asian tyydyttävää toteutumista tai suotuisia olosuhteita.

Termi sakal, ’olla viisas’ (Joos. 1:8), voidaan kääntää sanalla ’menestyä’ tai ’onnistua’. Se voi kuitenkin tarkoittaa myös ”olla harkitseva” tai ”toimia viisaasti”. Termi esiintyy usein Jobin kirjassa, Sananlaskuissa ja Psalmeissa, joissa menestyksen käsite on läheisesti sidoksissa siihen, että toimitaan viisaasti pelkäämällä Jumalaa ja noudattamalla hänen sanaansa.

Tämän käsityksen mukaan menestystä ei välttämättä määritellä aineelliseksi vauraudeksi, vaikka se ei sulje sitä pois. Menestys on nähtävä tilana, jossa ollaan sopusoinnussa niiden hengellisten arvojen ja periaatteiden kanssa, jotka ovat Jumalan luoman maailman perustana ja jotka ilmenevät hänen laissaan.

Luottamus Jumalan lupauksiin, erityisesti lupaukseen pelastuksesta yksin uskon kautta, ja kuuliaisuus hänen lakiaan kohtaan eivät ole toistensa vastakohtia. Ne edustavat saman kolikon kahta eri puolta.

`Lue Room. 3:31. Mitä tämä teksti kertoo lain ja uskon välisestä suhteesta?`

Se, että asetamme uskon Jeesuksen sovitus- ja uhrikuolemaan puolestamme vastakkain Jumalan lain noudattamisen kanssa, on väärä ja vaarallinen kahtiajako. Laki ja armo kuuluvat aina yhteen. Sen sijaan pinnallinen ymmärrys lain tehtävästä voi johtaa siihen, että ”laki” ja ”armo” mielletään toistensa vastakohdiksi.

Vanhan testamentin kirjoittajat arvostivat lakia suuresti ja pitivät sitä ilon lähteenä (Ps. 1:2; Ps. 119:70, 77, 174). Oikein arvostettuna ja käytettynä laki johtaa syvempään ymmärrykseen omasta syntisyydestämme (Room. 7:7) ja tarpeestamme saada osaksemme Kristuksen vanhurskaus (Gal. 3:24).