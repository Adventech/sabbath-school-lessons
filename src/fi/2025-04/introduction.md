### Uusia mahdollisuuksia: Joosuan kirja

Joosuan kirja kertoo siirtymisestä Mooseksen johtajuudesta Joosuan johtajuuteen. Se alkaa kertomuksella Israelin pääsystä luvattuun maahan ja päättyy siihen, kun he asettuivat tuohon maahan asumaan.

Joosualla oli todellakin isot saappaat täytettäväksi: jatkaa siitä, mihin Mooses (Mooses!) oli jäänyt. Se haaste oli kuitenkin vasta alkua. Joosuan oli määrä tehdä se, mitä Mooses ei tehnyt: viedä kansa 40 vuoden autiomaassa olon jälkeen Jordanin yli ja Kanaaniin sen lupauksen mukaisesti, jonka Jumala oli antanut esi-isille vuosia aiemmin.

”Palvelijani Mooses on kuollut. Sinun on nyt vietävä Israelin kansa Jordanin yli siihen maahan, jonka minä sille annan.” (Joos. 1:2.)

Avain koko kertomukseen löytyy näistä Herran sanoista Joosualle: kansa menee ”siihen maahan, jonka minä [Jahve] sille annan”.

Joosua ei tee tätä yksin, vaan se on mahdollista ainoastaan Herran voiman ja johdatuksen avulla. Herra olisi tuonut kansan luvattuun maahan jo sukupolvea aiemmin, jos he olisivat pitäneet oman osuutensa liitosta. Valitettavasti he eivät tehneet niin, ja siksi he kärsivät tekojensa seuraukset.

Tosiasia on, että edeltävien 40 vuoden aikana Israel oli kohdannut liiton kielteisen puolen. Koska he olivat kapinoineet Jumalaa vastaan, kokonainen aikuisten sukupolvi, joka oli kokenut Egyptistä lähdön ihmeet, Kalebia ja Joosuaa lukuun ottamatta, menehtyi autiomaassa. Viidestä Mooseksen kirjasta neljä käsittelee sitä, mitä heille tapahtui, kun he vaelsivat autiomaassa koko tuon ajan. Joosuan johdolla toinen sukupolvi oli nyt valmis ottamaan vastaan maan haltuunottoon liittyvät haasteet.

”Mooses kutsui luokseen Joosuan ja sanoi hänelle kaikkien israelilaisten ollessa läsnä: ’Ole vahva ja rohkea. Sinä viet tämän kansan siihen maahan, jonka Herra esi-isillemme vannomallaan valalla sille lupasi, ja sinä jaat sen maan israelilaisille perinnöksi. Herra itse kulkee sinun edelläsi. Hän on sinun kanssasi, hän ei jätä sinua yksin eikä hylkää sinua. Älä lannistu, älä pelkää.’” (5. Moos. 31:7–8.)

Jumalan patriarkoille ja Moosekselle antamat lupaukset ovat täyttymässä. Ilmassa on odotusta ja jännitystä, kun pitkään kodittomana ja riistettynä olleelle kansalle koittaa uusi alku. Jumala on ollut uskollinen vapauttaessaan heidät orjuudesta, joten hänen voidaan odottaa täyttävän myös luvattua maata koskevat lupauksensa.

”Joosuan kirjan ensisijainen tarkoitus on kuvailla Israelin pääsy luvattuun maahan, sen valloitus ja jakaminen heimojen kesken. Tämä tarkoitus tukee kirjan ydinsanomaa, jonka mukaan Jumala on uskollinen täyttäessään Abrahamille annetun lupauksen maasta. Kirja korostaa, että Jumala on uskollinen liittoa koskeville lupauksilleen (Joos. 21:43–45).” – Andrews Bible Commentary (Andrews University Press, 2020), s. 365.

Vaikka Joosuan kirja kirjoitettiin yli kolme vuosituhatta sitten, tulemme huomaamaan, että nykyinen maailmamme ei juurikaan poikkea hengellisiltä haasteiltaan Joosuan maailmasta. Saatamme kohdata eriluonteisia haasteita, mutta siitä huolimatta on olemassa haasteita, erityisesti hengellisiä, jotka uhkaavat turvallisuuttamme, uskoamme ja sen tehtävän täyttämistä, jonka Jumala on uskonut kansalleen. Joosuan esimerkki varmasti innoittaa meitä omistamaan Jumalan lupaukset omalle kohdallemme omana aikanamme sekä menestymään hänen voimansa avulla Joosuan tavoin.

_Barna Magyarosi toimii tällä hetkellä Inter-Euroopan osaston pääsihteerinä ja sen Biblical Research Committee -toimikunnan puheenjohtajana. Hän aloitti kirkon palveluksessa pastorina ja jaostojohtajana Etelä-Transilvanian piirikunnassa Romaniassa ja jatkoi teologian opettajana ja Adventus University -yliopiston rehtorina Romaniassa._