---
title:  Joosua ja me
date:   04/12/2025
---

`Esikuvana Joosua viittaa myös seurakunnan, Kristuksen ruumiin, elämään. Missä mielessä Israelin Joosuan aikana käymät sodat ennakoivat seurakunnan hengellisiä kamppailuja? Katso 1. Tim. 1:18; 2. Tim. 4:7; Ef. 6:10–12; 2. Kor. 10:3–5 ja Ap. t. 20:32.`

Uuden testamentin kirjoittajat tunnustavat, että esikuvana Joosua saa täyttymyksensä myös seurakunnassa. Kristuksen ruumiin, seurakunnan, jäsenet käyvät hengellistä sotaa pahuuden voimia vastaan; siitä huolimatta he nauttivat levosta Jumalan armossa (Hepr. 4:9–11) ja hengellisen perintönsä siunauksista.

`Mitä nämä tekstit kertovat Joosuaa koskevien esikuvien lopullisesta täyttymisestä? 1. Piet. 1:4; Kol. 3:24; Ilm. 20:9; Ilm. 21:3.`

Joosuaa koskevien esikuvien lopullinen ja täydellinen täyttymys tapahtuu Jeesuksen Kristuksen toisessa tulemuksessa (lopunajallinen näkökulma).

Joosuan elämä heijasti niin paljon Jumalan luonnetta, että hänen elämänsä tietyt piirteet saivat profeetallisen luonteen ennakoiden Messiaan toimintaa ja persoonaa.

Meille tänään Messias on jo tullut. Hänen palvelutehtäväänsä ei tarvitse ennakoida, mutta meillä on silti etuoikeus heijastaa hänen luonnettaan – kirkkautta, jonka Kristus halusi jakaa opetuslastensa kanssa (Joh. 17:22) ja jonka voimme saada omaksemme pohdiskelemalla Kristuksen luonnetta (2. Kor. 3:18). Mitä enemmän mietimme Jeesusta, sitä enemmän heijastamme hänen luonteensa kauneutta. Tämä on perustavanlaatuista sille, mihin päivittäisen vaelluksemme Kristuksen kanssa pitäisi johtaa. Siksi sanan parissa vietetty aika, joka päivä, on niin tärkeää. Tämän vuoksi meidän pitäisi myös viettää aikaa Jeesuksen elämän, luonteen ja opetusten pohtimiseen. Katsomalla me muutumme.

`Joosua, esikuva, kysyi israelilaisilta: ”Kuinka kauan vielä vitkastelette ettekä lähde ottamaan haltuunne sitä maata, jonka Herra, teidän isienne Jumala, on teille antanut?” (Joos. 18:3.) Miten Jeesus, uusi Joosua, muotoilisi tuon kysymyksen tänään?`