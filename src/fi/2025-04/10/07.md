---
title:  Lisäaineistoa
date:   05/12/2025
---

”Kristuksen tehtävää eivät hänen aikalaisensa ymmärtäneet. – – Perinnäistavat ja ihmisten säädökset ja asetukset estivät heitä ymmärtämästä Jumalan opetuksia. Nämä säädökset ja perinnäistavat estivät heitä käsittämästä ja harjoittamasta oikeaa uskontoa. Kun he sitten tapasivat Todellisuuden Kristuksen persoonassa, he eivät tajunneet häntä kaikkien vertauskuvien täyttymykseksi. He hylkäsivät perikuvan ja pitäytyivät vertauskuviinsa ja hyödyttömiin muotomenoihin. Jumalan Poika oli tullut, mutta he pyysivät yhä merkkiä. Sanomaan ’Tehkää parannus, sillä taivasten valtakunta on tullut lähelle’ (Matt. 3:2) he vastasivat vaatimalla ihmettä. Kristuksen evankeliumi oli heille kompastuskivenä, koska he vaativat merkkejä Vapahtajan asemesta. He odottivat Messiaan todistavan väitteensä voimallisilla valloituksilla ja pystyttävän maailmanvaltansa maallisten valtakuntien raunioille. Tähän odotukseen Kristus vastasi vertauksella kylväjästä. Jumalan valtakunta ei saavuttaisi voittoa asevoimin eikä väkivaltaisilla väliintuloilla, vaan istuttamalla uuden periaatteen ihmisten sydämeen.” (KV 17.)

”Seurakunta tarvitsee uskollisia Kalebeja ja Joosuoita, jotka ovat valmiita ottamaan vastaan ikuisen elämän yksinkertaisella ehdolla, joka on kuuliaisuus Jumalalle. Seurakuntamme kärsivät työmiesten puutteesta. Maailma on meidän peltomme. Lähetystyöntekijöitä tarvitaan kaupunkeihin ja kyliin, jotka ovat tiukemmin epäjumalanpalveluksen sitomia kuin idän pakanat, jotka eivät ole koskaan nähneet totuuden valoa. Todellinen lähetyshenki on kadonnut seurakunnasta, jonka uskontunnustus on niin ylevä; heidän sydämensä eivät enää hehku rakkaudesta ihmisiä kohtaan ja halusta johdattaa heidät Kristuksen laumaan. Me tarvitsemme vilpittömiä työntekijöitä. Eikö ole ketään, joka vastaisi huutoon, joka kuuluu joka puolelta: ’Tule – – ja auta meitä’?” (4T 156.)

**Keskustelunaiheita:**

`Miten esikuvat ja niiden täyttymykset auttavat sinua ymmärtämään paremmin Jeesuksen palvelutyötä puolestasi?`

`Miltä osin hengellinen sodankäyntimme muistuttaa Kanaaninmaan valloitusta ja miten se eroaa siitä?`

`Pohdi Joosuaa koskevan esikuvallisuuden lopullista täyttymistä. Miten kuva maailmasta vailla kärsimystä ja kuolemaa antaa meille toivoa elämän päivittäisissä kamppailuissa?`