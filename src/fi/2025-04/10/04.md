---
title:  Joosua, esikuva
date:   02/12/2025
---

`Mitä merkitystä on Raamatun esikuvien valossa sillä, että Mooseksen ja Joosuan elämästä löytyy monia rinnakkaisuuksia? Ks. 2. Moos. 3:1–2; Joos. 1:1–3; 4. Moos. 13:1–2; Joos. 2:1; 2. Moos. 3:5; Joos. 5:15.`

Kuten huomasimme ensimmäisellä viikolla, Joosua esitetään uutena Mooseksena, joka toisen sukupolven elämässä toistaa Egyptistä lähdön merkittävimmät vaiheet. Aivan kuten Moosekselle, hänelle annetaan toimeksianto kohtaamalla Herra henkilökohtaisesti. Molempien johtamina Israelin maine kansojen keskuudessa herättää pelkoa. Mooses johtaa Israelia Kaislameren ylityksessä, kun taas Joosua johtaa Israelia ihmeellisessä Jordanin ylityksessä. Molempia johtajia muistutetaan ympärileikkauksen välttämättömyydestä ja pääsiäisen tärkeydestä. Mannan sataminen alkaa Mooseksen aikana, ja se loppuu Joosuan aikana. Molempia käsketään riisumaan sandaalinsa. Molempien ojennettu käsi merkitsee Israelin voittoa. Mooses antaa ohjeet luvatun maan jakamisesta ja turvapaikkakaupunkien perustamisesta. Joosua täyttää ohjeet noudattamalla niitä. Molemmat pitävät kansalle jäähyväispuheen ja uusivat kansalle tehdyn liiton palvelutyönsä lopussa.

`Tutki 5. Moos. 18:15–19; 5. Moos. 34:10–12; Joh. 1:21; Ap. t. 3:22–26 ja Ap. t. 7:37. Kuka täyttää Mooseksen profetian hänen kaltaisestaan profeetasta? Miten Joosua sopii kuvaan?`

Joosuan elämä oli Mooseksen ennustuksen osittainen täyttymys (5. Moos. 18:15, 18). Mooseksen antama profetia ei kuitenkaan täyttynyt sen lopullisessa merkityksessä. Lopullisessa merkityksessään profetian saattoi toteuttaa (tai täyttää) vain Messias. Hän tunsi Isän läheisesti (Joh. 1:14, 18); hän oli totuudellinen ja ilmaisi Jumalan totuuden mukaisesti (Luuk. 10:22; Joh. 14:6; Matt. 22:16; Ilm. 19:11). Jumala todellakin pani sanansa hänen suuhunsa (Joh. 14:24). Niinpä sekä Mooseksen että Joosuan elämästä tulee tulevan Messiaan, Jeesuksen, esikuvia.

`Miksi Jeesuksen ja sen, mitä hän on tehnyt puolestasi, on oltava koko kristillisen kokemuksesi perusta?`