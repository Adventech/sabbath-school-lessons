---
title:  Uusi Joosua, esikuvan täyttymys
date:   03/12/2025
---

Joosuan kertomusta on tarkasteltava esikuvien heijastaman kuvan läpi. Joosuan käymät sodat ovat historiallisia tapahtumia, olennainen osa Israelin historiaa. Näiden sotien tavoitteena on asuttaa israelilaiset luvattuun maahan, jossa he voivat nauttia rauhassa heille myönnetystä perinnöstä ja perustaa uuden yhteiskunnan, joka perustuu Jumalan lain periaatteisiin.

Myöhemmin Vanhan testamentin kirjoittajat, kuten Jesaja, esittävät Messiaan työn koostuvan myös siitä, että hän jakaa kansalleen ”autioituneet perintömaat” (Jes. 49:8), käyttäen samaa sanastoa, jota käytetään usein Joosuan kirjassa. Kuten Joosuan tehtävänä oli ollut jakaa maa israelilaisille, niin Messias, joka kuvataan uutena Joosuana, jakaa hengellisen perinnön uudelle Israelille.

`Lue Hepr. 3:7–4:11. Miten Uusi testamentti vahvistaa, että Joosua, uusi Mooses, on itse Jeesuksen Kristuksen esikuva?`

Uuden testamentin kirjoittajat esittivät monia näkökohtia Jeesuksen palvelutyöstä sanoittamalla sen Joosuan toiminnan avulla. Niin kuin Joosua astui Kanaaninmaahan oltuaan 40 vuotta erämaassa, niin ”uusi Joosua”, Jeesus, astui maalliseen palvelutehtäväänsä oltuaan 40 päivää erämaassa (Matt. 4:1–11; Luuk. 4:1–13) ja taivaalliseen palvelutehtäväänsä oltuaan toiset 40 päivää tämän maapallon erämaassa (Ap. t. 1:3, 9–11; Hepr. 1:2).

Jeesuksen kasteen jälkeen Jordanissa (hänen ”Jordanin ylityksensä” [Matt. 3:13–17; Mark. 1:9–11]) evankeliumin kirjoittajat lainaavat Ps. 2:7 ja Jes. 42:1, messiaanisesta psalmista ja laulusta, joka kertoo Herran kärsivästä palvelijasta (Matt. 3:17; Mark. 1:11; Luuk. 3:22). Näin ollen Jeesus esitellään kasteensa kautta jumalallisena soturina, joka – elämässään uskollisena ja kuuliaisena, jopa kuolemaan asti – käy Jahven sotia pahuuden voimia vastaan. Hänen elämänsä ja kuolemansa ristillä mahdollisti Paholaisen karkottamisen, johti voittoon hengellisistä vihollisistamme, tarjosi hengellisen levon kansalleen ja varmisti perinnön lunastetuille (Ef. 4:8; Hepr. 1:4; Hepr. 9:15).

`Mitä tarkoittaa se, että voimme ”levätä” siinä, mitä Kristus on tehnyt puolestamme?`