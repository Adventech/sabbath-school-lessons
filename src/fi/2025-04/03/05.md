---
title:  Muistamattomuus
date:   15/10/2025
---

`Lue Joos. 4:20–24 seuraavien jakeiden valossa: Tuom. 3:7; Tuom. 8:34; Ps. 78:11; 5. Moos. 8:2, 18; Ps. 45:18. Miksi oli niin tärkeää muistaa Herran voimalliset teot?`

Huomaa persoonapronominin muutos Joos. 4:23 (VKR). Jordanin vesien mainitaan kuivuneen ”teidän” eli kaikkien niiden israelilaisten tieltä, jotka olivat juuri ylittäneet Jordanin. Sitä vastoin Kaislameren sanotaan kuivuneen ”meidän” eli niiden tieltä, jotka olivat vielä mukana ensimmäisestä sukupolvesta ja jotka kokivat lähdön Egyptistä. Nämä kaksi kahden eri sukupolven kokemaa tapahtumaa olivat merkitykseltään samanlaisia. Niinpä seuraava sukupolvi pystyi vanhempiensa todistuksen vuoksi löytämään saman merkityksen Jordanin ylittämisestä omalle kohdalleen.

Yleisesti ottaen pidämme muistamattomuutta kaikkien ihmisten normaalina piirteenä. Unohdus hengellisessä mielessä voi kuitenkin johtaa vakaviin seurauksiin.

Jos haluamme säilyttää identiteettimme kansana, jolla on erityinen kutsumus ja tehtävä, meidän on nykyäänkin luotava tilaisuuksia sekä yksilöllisen että yhteisöllisen hengellisen muistimme virkistämiseksi, jotta voimme pitää mielessä, mistä tulemme, keitä olemme ja mitä varten olemme täällä.

`Lue 1. Kor. 11:24–25 ja Joh. 14:26. Miksi meidän pitää aina muistaa, mitä Kristus teki puolestamme? Millä muulla on oikeasti merkitystä ilman sitä?`

Ellen G. White ymmärsi selvästi, että jos emme jatkuvasti ohjaa itseämme Jumalan menneiden tekojen ja ilmoituksen valossa, menetämme varmasti motivaation suorittaa tehtävämme tulevaisuudessa: ”Meillä ei ole mitään pelättävää tulevaisuuden suhteen, kunhan emme vain unohda tietä, jota pitkin Herra on meitä johdattanut, emmekä opetuksia, joita hän on historiamme aikana antanut.” (KPH 230.)

`Vaikka onkin tärkeää muistaa menneisyys ja se, miten Herra on toiminut elämässäsi, miksi sinulla tarvitsee olla päivittäinen kokemus hänen kanssaan, ja hänen rakkautensa ja läsnäolonsa todellinen tuntemus?`