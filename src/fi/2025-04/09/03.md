---
title:  Maa lahjana
date:   24/11/2025
---

`Lue 2. Moos. 3:8; 3. Moos. 20:22; 3. Moos. 25:23; 4. Moos. 13:27; 5. Moos. 4:1, 25–26; 5. Moos. 6:3 ja Ps. 24:1. Mikä oli Jumalan, Israelin ja luvatun maan välinen erityinen suhde?`

Perustasolla maa tarjoaa kansakunnalle fyysisen identiteetin. Kansakunnan paikka määrittää myös kansan ammatit ja elämäntavan. Orjat olivat juurettomia eivätkä kuuluneet mihinkään; joku muu nautti heidän työnsä tuloksista. Maan omistaminen merkitsi vapautta. Valitun kansan identiteetti oli vahvasti sidoksissa sen asumiseen luvatussa maassa.

Jumalan, Israelin ja luvatun maan välillä oli erityinen suhde. Israel sai maan Jumalalta lahjaksi, ei luovuttamattomana oikeutena. Valittu kansa saattoi omistaa maan niin kauan kuin se oli liittosuhteessa Jahveen ja kunnioitti liiton määräyksiä. Toisin sanoen he eivät voineet saada maata ja sen siunauksia ilman Jumalan siunausta.

Samalla on totta, että maa tarjosi linssin, jonka kautta Israel pystyi paremmin ymmärtämään Jumalaa. Luvatussa maassa asuminen muistuttaisi heitä aina uskollisesta, lupauksia pitävästä ja luotettavasta Jumalasta. Luvattua maata tai Israelia ei olisi ollut olemassa ilman Jumalan aloitetta, joka oli niiden molempien olemassaolon lähde ja perusta. Kun israelilaiset olivat Egyptissä, Niili ja kastelujärjestelmä yhdessä kovan työn kanssa tuottivat heidän toimeentulonsa edellyttämät sadot. Kanaaninmaa oli erilainen. Israelilaisten satojen runsaus riippui sateesta, ja vain Jumala pystyi hallitsemaan säätä. Näin maa muistutti Israelia heidän jatkuvasta riippuvuudestaan Jumalasta.

Vaikka Israel saikin maan lahjaksi Jahvelta, viime kädessä Jumala itse pysyi maan omistajana. Koko maan todellisena omistajana (Ps. 24:1) Jahvella on oikeus antaa maa Israelille tai ottaa se pois. Jos Jumala on maan omistaja, israelilaiset ja laajemminkin kaikki ihmiset ovat muukalaisia ja siirtolaisia, tai modernin terminologian mukaan me kaikki olemme pitkäaikaisia vieraita Jumalan maassa/maapallolla.

`Mitä sinulle henkilökohtaisesti merkitsee 1. Piet. 2:11 ja Hepr. 11:9–13 jakeiden valossa elää muukalaisena ja siirtolaisena odottaen kaupunkia, jonka suunnittelija ja rakentaja on Jumala itse?`