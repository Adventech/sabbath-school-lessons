---
title:  Riemuvuosi
date:   26/11/2025
---

Luvattu maa oli niin keskeinen Israelin olemassaololle Jumalan kansana, että sitä ei voitu luovuttaa yhtenäisenä. Se oli jaettava heimojen, sukukuntien ja perheiden mukaan (4. Moos. 34:13–18), jotta siitä ei tulisi muutaman johtavan eliitin omaisuutta.

`Lue 3. Moos. 25:1–5, 8–13. Mikä oli sapattivuoden ja riemuvuoden tarkoitus?`

Toisin kuin Egyptissä, jossa kansalaiset menettivät säännöllisesti maansa ja joutuivat faraon maaorjiksi, Jumalan tarkoitus israelilaisille oli, että he eivät koskaan jäisi pysyvästi oikeudettomiksi. Kukaan muu kuin se sukukunta ja perhe, jolle maa oli alun perin jaettu, ei voinut omistaa maata. Itse asiassa Jumalan suunnitelman mukaan maata ei voitu kirjaimellisesti koskaan myydä; sitä voitiin vuokrata ainoastaan sen arvon mukaan, joka määräytyi siitä, kuinka monta vuotta oli jäljellä seuraavaan riemuvuoteen. Sen vuoksi sellaisen henkilön sukulaisilla, joka joutui ”myymään” esi-isiensä maan, oli velvollisuus lunastaa se jo ennen riemuvuotta (3. Moos. 25:25).

Maan jakaminen avaa meille mahdollisuuden nähdä Jumalan sydämeen. Taivaallisena Isänämme hän haluaa, että hänen lapsensa ovat anteliaita niitä kohtaan, jotka ovat vähemmän onnekkaita, ja antavat maansa satoa ruokkiakseen heitä joka seitsemäs vuosi. Sapattivuosi sovelsi sapattikäskyn periaatetta laajemmassa mittakaavassa. Sen lisäksi, että kovaa työtä arvostettiin ja kannustettiin tekemään, maan omistajuus kutsuu myös kunnioittamaan ja osoittamaan ystävällisyyttä niitä kohtaan, joilla on taloudellisia haasteita.

Maanomistusta koskeva lainsäädäntö tarjosi jokaiselle israelilaiselle mahdollisuuden vapautua perityistä tai heidän itse aiheuttamistaan ahdistavista olosuhteista ja aloittaa elämänsä alusta.

Pohjimmiltaan tämä on evankeliumin päätarkoitus: poistaa ero rikkaiden ja köyhien, työnantajan ja työntekijän, etuoikeutettujen ja vähäosaisten väliltä sekä asettaa meidät kaikki samanarvoiseen asemaan tunnustamalla, että olemme täysin riippuvaisia Jumalan armosta.

Valitettavasti Israel laiminlöi Jumalan asettamista vaatimuksista kiinni pitämisen, ja vuosisatojen kuluttua varoitukset maan menettämisestä toteutuivat (2. Aik. 36:20–21).