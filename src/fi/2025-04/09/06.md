---
title:  Palautettu maa
date:   27/11/2025
---

`Lue Jer. 24:6; Jer. 31:16; Hes. 11:17; Hes. 28:25 ja Hes. 37:14, 25. Mikä oli Jumalan lupaus Israelin paluusta luvattuun maahan ja miten se toteutui?`

Babylonian pakkosiirtolaisuuden aikana israelilaiset kokivat paitsi juurettomuuden surullisen todellisuuden myös lupauksen siitä, että heidän suhteensa Jumalaan, vaikka se konkretisoitui lupaukseen maasta, ei ollut riippuvainen maan haltuun ottamisesta eikä rajoittunut siihen. Kun israelilaiset tunnustivat syntinsä, tekivät parannuksen ja etsivät Herraa koko sydämestään, Jumala täytti jälleen lupauksensa ja toi heidät takaisin maahansa merkkinä heidän ennallistamisestaan. Toisin sanoen hän oli edelleen heidän Jumalansa, vaikka he eivät olleetkaan luvatussa maassa.

Kuten lupaus siitä, että Israel saisi haltuunsa maan ikuisiksi ajoiksi, oli ehdollinen (5. Moos. 28:63–64; Joos. 23:13, 15; 1. Kun. 9:7; 2. Kun. 17:23; Jer. 12:10–12), samoin oli lupaus siitä, että Israel asettuisi uudelleen asumaan maahan ja vaurastuisi siellä pakkosiirtolaisuuden jälkeen. Samaan aikaan Vanhan testamentin profeetat viittasivat ennallistamiseen, jonka Daavidin suvusta tuleva kuningas toisi mukanaan (Jes. 9:5–6; Sak. 9:9, 16). Tämä lupaus täyttyi Jeesuksen Kristuksen elämässä, kuolemassa ja ylösnousemuksessa, jossa kaikki muinaiselle Israelille annetut lupaukset saisivat täyttymyksensä.

Luvattua maata ei mainita suoraan Uudessa testamentissa, mutta meille kerrotaan, että Jumalan lupaukset ovat täyttyneet Jeesuksessa Kristuksessa ja hänen kauttaan (2. Kor. 1:20; Room. 15:8). Kristuksen perusteella maa saa uuden merkityksen, ja siitä tulee niiden hengellisten siunausten symboli, joita Jumala aikoo antaa uskolliselle kansalleen tässä ja nyt (Ef. 2:6) sekä tulevassa ajassa.

Jumalallinen lupaus levosta, yltäkylläisyydestä ja hyvinvoinnista maassa toteutuu lopullisesti uudessa maassa, joka on vapautettu synnistä ja sen seurauksista. Tässä mielessä toivomme kristittyinä perustuu Kristuksen lupaukseen, jonka mukaan hän tulee takaisin ja perustaa tuhatvuotisen taivaassa vietetyn ajanjakson jälkeen ikuisen valtakuntansa uudeksi luotuun maahan. Tämä on kaikkien luvattua maata koskevien lupausten lopullinen täyttymys.

`Lue Tit. 2:13; Ilm. 21:1–3. Mitä toivoa jakeista löydät?`