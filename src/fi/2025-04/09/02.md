---
title:  Eeden ja Kanaaninmaa
date:   23/11/2025
---

`Lue 1. Moos. 2:15 ja 3:17–24. Mitä seurauksia syntiinlankeemuksella oli ensimmäisen ihmisparin elinympäristön kannalta?`

Luodessaan Aadamin ja Eevan Jumala asetti heidät täydelliseen ympäristöön, joka oli yltäkylläinen ja kaunis. Ensimmäinen ihmispari tapasi Luojansa ihanassa elinympäristössä, joka pystyi täyttämään kaikki heidän fyysiset tarpeensa. Jumalan puhutun sanan lisäksi Eedenin puutarha toimi oppimiskeskuksena, jossa Aadam ja Eeva saivat tietoa Jumalan luonteesta sekä elämästä, jonka hän oli heille tarkoittanut. Kun he rikkoivat luottamuksellisen suhteensa Luojaansa, heidän suhteensa Eedenin puutarhaan muuttui ja heidän oli poistuttava sieltä. He menettivät sen alueen, jonka Jumala oli antanut heille. Näin Eedenin puutarhasta tuli yltäkylläisen elämän symboli, ja löydämme saman ydinajatuksen uudelleen, kun puhutaan luvatusta maasta.

`Miten patriarkat käsittivät lupauksen luvatusta maasta? (Ks. 1. Moos. 13:14–15; 1. Moos. 26:3, 24; 1. Moos. 28:13.) Mitä luulet, että meille merkitsee se, että elämme lupausten perillisinä (Hepr. 6:11–15)?`

Kun Abraham astui maahan, jonka Jumala oli hänelle näyttänyt, siitä maasta tuli uskon kautta luvattu maa hänelle ja hänen jälkeläisilleen. Se pysyi luvattuna maana 400 vuoden ajan. Patriarkat eivät omistaneet maata; se ei ollut heidän omaansa siten, että he olisivat voineet antaa sen lapsilleen perinnöksi. Se kuului Jumalalle Eedenin puutarhan tavoin. Aadam ja Eeva eivät tehneet mitään, mikä oikeutti heidät asumaan Eedenin puutarhassa, eikä Israelkaan ollut tehnyt mitään ansaitakseen luvatun maan. Se oli Jumalan lahja, joka perustui hänen aloitteeseensa. Israelilla ei ollut mitään synnynnäistä omistusoikeutta maahan (5. Moos. 9:4–6); vain Jumalan armosta he saattoivat ottaa sen haltuunsa.

Patriarkat olivat lupausten perillisiä, kunnes lupaukset täyttyivät. Me Kristuksen seuraajina olemme perineet vielä parempia lupauksia (Hepr. 8:6, VKR), jotka täyttyvät, jos me seuraamme niiden ”esimerkkiä, jotka ovat uskoneet ja kärsivällisesti odottaneet ja sen tähden saavat omakseen sen, minkä Jumala on luvannut” (Hepr. 6:12).