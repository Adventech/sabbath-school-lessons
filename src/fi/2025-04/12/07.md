---
title:  Lisäaineistoa
date:   19/12/2025
---

Lue Ellen G. White, Alfa ja omega, osa 2, s. 116–117 tai Patriarkat ja profeetat, s. 503–505.

”Saatana pettää monet sillä uskottavalta kuulostavalla väitteellään, että Jumala rakastaa kansaansa niin suuresti että sallii sen syntisyydenkin. Hän selittää, että vaikka Jumalan sanan uhkaukset osaltaan palvelevatkin tiettyä tarkoitusta hänen siveellisessä hallinnossaan, niitä ei panna koskaan kirjaimellisesti täytäntöön. Mutta Jumala on suhteissaan luotuihinsa aina noudattanut vanhurskauden periaatteita paljastamalla synnin sellaiseksi kuin se todella on – osoittamalla, miten varmasti se johtaa kurjuuteen ja kuolemaan. Syntiä ei koskaan ole ehdoitta annettu anteeksi – eikä tulla koskaan antamaankaan. Sellainen anteeksianto ilmaisisi ne vanhurskauden periaatteet hylätyiksi, jotka ovat suorastaan Jumalan hallituksen perustana. Siitä tyrmistyisi koko lankeamaton kaikkeus. Jumala on tarkoin ilmaissut synnin seuraukset, ja elleivät nämä varoitukset pitäisi paikkaansa, mistä tietäisimme varmasti, että hänen lupauksensa täyttyvät? Sellainen niin kutsuttu hyväntahtoisuus, joka syrjäyttää oikeuden, ei ole hyväntahtoisuutta vaan heikkoutta.

Jumala on elämän antaja. Alusta asti kaikki hänen lakinsa koskivat elämää. Mutta synti särki Jumalan aikaansaaman järjestyksen ja aiheutti ristiriitaisuuksia. Niin kauan kuin on syntiä, on pakostakin myös kärsimystä ja kuolemaa. Vain sen perusteella, että Vapahtaja on kärsinyt synnin kirouksen puolestamme, ihminen voi toivoa pääsevänsä kokemasta kohdalleen sen kauheita seurauksia.” (2AO 117.)

**Keskustelunaiheita:**

`Tarkastele todisteita Jumalan uskollisuudesta elämässäsi. Mitä huomaat? Miten reagoit silloin, kun asiat eivät ole menneet niin kuin olet toivonut tai rukoillut tai kun omalle kohdalle omistettujen lupausten vastaus onkin hiljaisuus?`

`Keskustelkaa Raamatun opetuksesta Jumalan vihasta. Miten esittäisitte Herran vihan osana evankeliumia?`

`Mitä periaatteita voit poimia tämän viikon raamattutunnista liittyen suhteisiimme uskosta osattomien kanssa? Miten voimme löytää tasapainon sen välillä, että meillä on selkeät rajat periaatteidemme ja käytäntöjemme suhteen ollessamme tekemisissä ihmisten kanssa palvellaksemme heitä ja huolehtiaksemme heidän hyvinvoinnistaan?`