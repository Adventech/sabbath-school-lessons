---
title:  Kaikki toteutui
date:   14/12/2025
---

`Millaisen kuvan Joos. 21:43–45 maalaa Jumalasta? Miten nämä sanat koskevat paitsi historiallista luvattua maata myös pelastuksemme todellisuutta? (2. Tim. 2:11–13)?`

Nämä jakeet muodostavat kirjan huipennuksen ja sen teologisen yhteenvedon. Niissä korostuu yksi koko kirjan tärkeimmistä teemoista: Jahven uskollisuus liitossaan, sillä hän pitää lupauksensa ja vannomansa valat. Tämä lyhyt jakso myös tiivistää koko kirjan tähänastisen sisällön. Joos. 21:43 puhuu maan jakamisesta ja asuttamisesta (Joosuan kirjan luvut 13–21), kun taas Joos. 21:44 viittaa vihollisten voittamiseen ja maan hallintaan saamiseen (Joosuan luvut 1–12). Kaikkea tätä tarkastellaan jälkikäteen Jumalan uskollisuuden näkökulmasta. Israelilaisten on aina muistettava, etteivät he voi koskaan väittää vihollisista saatuja voittoja tai maata perintöosakseen kuin vain siksi, että Jumala oli uskollinen antamalleen sanalle.

Herra antoi heille ”koko sen maan” (Joos. 21:43; korostus lisätty), hän antoi ”kaikki viholliset heidän käsiinsä” (Joos. 21:44; korostus lisätty), ja Herra antoi heidän asua ”kaikkialla, aivan kuten hän oli – – vannonut” (Joos. 21:44; korostus lisätty) ja ”kaikki lupaukset kävivät toteen” (Joos. 21:45: korostus lisätty). Sanan kol, ’kaikki’, toistuva käyttö kuusi kertaa kolmessa jakeessa alkutekstissä (Joos. 21:43–45) korostaa jälleen kerran sitä totuutta, että maa on Jahven lahja, eikä Israel voi ottaa mitään kunniaa itselleen sen saamisesta. Herra oli se, joka vannoi antavansa maan ja joka oli antanut heidän vihollisensa heidän käsiinsä.

Kaikki Israelin menestys on yksinomaan Jumalan jumalallisen aloitteen ja luotettavuuden ansiota. Tämä pätee yhtä lailla meidän pelastukseemme: ”Armosta Jumala on teidät pelastanut antamalla teille uskon. Pelastus ei ole lähtöisin teistä, vaan se on Jumalan lahja. Se ei perustu ihmisen tekoihin, jottei kukaan voisi ylpeillä.” (Ef. 2:8–9.)

Paavali kirjoitti myös Jumalan uskollisuutta korostaen: ”Tämä sana on varma: – Jos olemme hänen kanssaan kuolleet, saamme hänen kanssaan myös elää. Jos kestämme lujina, saamme myös hallita hänen kanssaan. Jos kiellämme hänet, myös hän on kieltävä meidät. Jos olemme uskottomia, hän pysyy silti uskollisena, sillä omaa olemustaan hän ei voi kieltää.” (2. Tim. 2:11–13.)