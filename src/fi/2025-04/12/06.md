---
title:  Pidä kiinni Jumalasta
date:   18/12/2025
---

Ainoa tapa, jolla Israel pystyy välttämään epäjumalanpalveluksen kiusauksen ja Jumalan vihan, ei ole se, että se muistaa jatkuvasti liiton ”kiellot”, vaan se, että se on tietoinen ja johdonmukainen uskollisuudessaan Herraa kohtaan. Samaa verbiä, ”pysyä, riippua kiinni” Herrassa (ks. 5. Moos. 4:4, vuoden 1992 käännös ja VKR/RK 2012), käytetään myös kuvaamaan avioliittoa, joka oli tarkoitettu vaimon ja miehen välille (1. Moos. 2:24), tai Ruutin uskollisuutta Noomille (Ruut 1:14). On tärkeää huomata, että Joosuan arvion mukaan tällainen uskollisuus on leimannut Israelia kansakuntana ”vielä tänäkin päivänä” (5. Moos 4:4). Valitettavasti sama toteamus ei pidä paikkaansa Israelin historian myöhempien kausien osalta, kuten Tuomarien kirja surullisesti osoittaa (Tuom. 2:2, 7, 11; Tuom. 3:7, 12; Tuom. 4:1 jne.).

`Joosua kehottaa Israelia rakastamaan Herraa, Jumalaansa (Joos. 23:11; vrt. 5. Moos. 6:5). Rakkautta ei voi pakottaa. Missä mielessä voidaan kuitenkin käskeä rakastamaan?`

Jotta Israel voisi jatkuvasti nauttia liiton siunauksista, sen on pysyttävä uskollisena Jumalalle. Hepreankielinen teksti on erittäin painokasta: ”Ole hyvin varovainen oman sielusi tähden.” Sana ‘ahavā, ’rakkaus’, voi viitata monenlaisiin inhimillisiin kiintymyssuhteisiin, kuten ystävälliseen kiintymykseen, seksuaaliseen läheisyyteen, äidilliseen hellyyteen, romanttiseen rakkauteen ja uskollisuuteen Jumalaa kohtaan. Jos ymmärrämme rakkauden Jumalaa kohtaan olevan tietoista sitoutumista ja omistautumista hänelle, se voidaan määrätä tehtäväksi rikkomatta rakkauden todellista luonnetta (vrt. Joh. 13:34). Jumala on aina tarkoittanut, että kuuliaisuus hänen käskyjään kohtaan kumpuaisi henkilökohtaisesta suhteesta häneen (2. Moos. 19:4 [”olen – – tuonut teidät tänne luokseni”]; 5. Moos. 6:5, vrt. Matt. 22:37). Tämä perustuu siihen, mitä hän on tehnyt ihmisille suuressa armossaan ja rakkaudessaan.

Käsky rakastaa Jumalaa ilmaisee jumalallisen rakkauden molemminpuolisen, mutta ei symmetrisen luonteen. Jumala haluaa solmia läheisen, henkilökohtaisen suhteen jokaisen ihmisen kanssa, joka vastaa hänen rakkauteensa. Hänen universaali rakkautensa kaikkia kohtaan muodostaa puitteet meidän vapaaehtoiselle, vastavuoroiselle rakkaudellemme.