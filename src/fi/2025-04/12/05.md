---
title:  Herran viha
date:   17/12/2025
---

`Miten meidän pitäisi ymmärtää Joosuan kirjan perusteella (Joos. 23:15–16) ja muualta Raamatusta (ks. myös 4. Moos. 11:33; 2. Aik. 36:16; Ilm. 14:10, 19; Ilm. 15:1) kuvaukset Jumalan vihasta?`

Israel oli jo kokenut Herran vihan erämaavaelluksen aikana (4. Moos. 11:33; 4. Moos. 12:9, VKR) sekä luvatussa maassa (Joos. 7:1). Se oli tietoinen seurauksista, joita aiheutui herättämällä Herran viha rikkomalla liittoa räikeästi. Nämä jakeet edustavat Joosuan puheen ankaruuden huipentumaa. On järkyttävää kuulla, että Herra tulee tuhoamaan Israelin, sillä samaa termiä on aiemmin käytetty viitattaessa kanaanilaisten hävittämiseen. Yhtä varmasti kuin Herran lupaukset Israelin siunaamisesta ovat uskollisesti täyttyneet, myös liiton kiroukset (3. Moos. 26; 5. Moos. 28) toteutuvat, jos israelilaiset hylkäävät liiton. Kanaanilaisten karkottamisen ja tuhoamisen valossa nämä jakeet osoittavat jälleen kerran, että Jahve on koko maailman tuomari. Hän julistaa sodan syntiä vastaan riippumatta siitä, missä sitä esiintyy. Israelia ei pyhitetty eikä se saanut erityisiä ansioita osallistumalla pyhään sotaan sen enempää kuin pakanakansatkaan saivat, kun niistä myöhemmin tuli Jahven tuomion välineitä valittua kansaa vastaan.

Israelin vapaudesta valita riippuu, toimivatko menneisyyden tosiasiat perustana sille, kuinka se kohtaa tulevaisuuden.

Ensi silmäyksellä opetus Jumalan vihasta näyttää olevan ristiriidassa sen kanssa, että Jumala on rakkaus (Joh. 3:16; 1. Joh. 4:8). Kuitenkin Jumalan vihan valossa raamatullinen oppi Jumalan rakkaudesta tulee entistäkin merkityksellisemmäksi. Raamattu esittää Jumalan rakastavana, kärsivällisenä, pitkämielisenä ja valmiina antamaan anteeksi (2. Moos. 34:6; Miika 7:18). Synnin vaikutuksen alaisen maailman yhteydessä Herran viha on kuitenkin hänen pyhyytensä ja vanhurskautensa mukainen asenne, koska hän on vastakkain synnin ja pahuuden kanssa. Hänen vihansa ei ole koskaan tunteellista, kostonhimoista tai arvaamatonta ylireagointia. Uusi testamentti opettaa, että Kristus tuli meidän puolestamme synniksi (2. Kor. 5:21, VKR), ja hänen kuolemansa sovittaa meidät Jumalan kanssa (Room. 5:10). Joka uskoo häneen, ei joudu kohtaamaan Jumalan vihaa (Joh. 3:36; Ef. 2:3; 1. Tess. 1:10). Käsite Jumalan vihasta esittää Jumalan maailmankaikkeuden vanhurskaana tuomarina ja sellaisena, joka pitää yllä oikeudenmukaisuutta (Ps. 7:12; Ps. 50:6; 2. Tim. 4:8).