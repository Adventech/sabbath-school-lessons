---
title:  Liiton rikkominen
date:   02/11/2025
---

`Lue Joos. 7. Mitkä olivat kaksi tärkeintä syytä siihen, että Israel hävisi Ain asukkaille?`

On mielenkiintoista huomata, että lukija tietää heti alussa syyn Herran vihalle ja syyllisen nimen. Näin ollen Akanin rikkomuksen paljastamista koskevan kertomuksen jännite syntyy lukijan sekä Joosuan ja israelilaisten näkökulmien välisestä jännittyneisyydestä. Kuten monissa muissakin Vanhan testamentin luvuissa, Joosuan kirjan 7. luvussa on pyramidin kaltainen tekstin rakenne A-B-C-B-A. Tekstin huipennus vastaa kysymykseen siitä, miksi israelilaiset eivät pystyneet valloittamaan Aita ensimmäisellä yrityksellä.

Israelin tappioon Ain asukkaita vastaan oli kaksi pääsyytä: Akanin synti ja israelilaisten liiallinen luottamus omiin voimiinsa. Jälkimmäinen johtui siitä, että he laiminlöivät Herran tahdon kysymisen ennen hyökkäystä Aita vastaan sekä aliarvioivat vihollisen voiman.

Joos. 7:1, 11–13 perusteella näemme, että vaikka Akan oli vastuussa petollisesta teostaan, määräyksen rikkomisesta, koko kansa on vastuussa ja kärsii siitä, mitä hän teki. Jumala puhuu Akanin synnistä osoittaen asteittain sen vakavuuden. Ensin käytetään yleisintä syntiä kuvaavaa termiä ”ḥāṭā’”. Sitten syntiä kuvataan viidellä ilmauksella: (1) määräysten/liiton rikkominen (‘āvar), (2) tuhoon (ḥeräm) tuomittujen tavaroiden ottaminen (lāqaḥ), (3) varastaminen (gānav), (4) valehteleminen (kāḥaš, VKR/RK 2012) ja (5) varastetun ja tuhoon tuomitun tavaran kätkeminen (sīm) omien tavaroitten joukkoon. Alkutekstissä jokaisen termin edessä on lisäksi vakavuutta korostava adverbi 'jopa' (gam).

Herran ja Israelin välinen liitto koski kansaa sekä yksilö- että yhteisötasolla. Liiton valossa Israelia kohdellaan Jumalan valitun kansan jakamattomana kokonaisuutena; siksi yhden tai edes joidenkin sen jäsenten synti lankeaa syyllisyydeksi liittoon kuuluvalle koko yhteisölle. Herra sanoi: ”Israelilaiset ovat tehneet syntiä. He ovat rikkoneet määräyksen, jonka minä heille annoin – –.” (Joos. 7:11.)

`Millä tavoin kokonaiset yhteisöt voivat kärsiä, ja ovat kärsineet, yhteisöön kuuluvien yksilöiden pahojen tekojen vuoksi? Millaisia esimerkkejä tulee mieleen, ja miten ne vaikuttivat yhteisöön?`