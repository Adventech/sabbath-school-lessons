---
title:  Lisäaineistoa
date:   07/11/2025
---

Lue Ellen G. White, Alfa ja omega, osa 2, s. 89–94 tai Patriarkat ja profeetat, s. 474–480.

”Aakanin perikatoon johtanut kuolettava synti pohjautui ahneuteen, joka on yleisimpiä ja vähiten kavahdettuja syntejä. – – Aakan myönsi syyllisyytensä mutta vasta sitten, kun tunnustuksesta ei enää ollut hänelle mitään hyötyä. Hän oli nähnyt Israelin joukkojen palaavan Aista lyötyinä ja masentuneina, mutta hän ei silloin astunut esiin tunnustamaan syntiään. Hän oli nähnyt Joosuan ja Israelin vanhimmat kumartuneina maahan niin syvästi surren, etteivät kyenneet puhumaan mitään. Jos hän edes silloin olisi tunnustanut, se olisi vielä osoittanut hänen todella katuvan. Mutta hän oli yhä vaiti. Hän oli kuullut julistettavan, että suuri rikos oli tehty, ja kuunnellut tarkkaa selostusta sen laadustakin. Mutta hänen huulensa pysyivät suljettuina. Sitten aloitettiin vakava tutkimus. Miten kauhu riipaisikaan hänen sydäntään, kun arpa osui hänen heimoonsa, sitten hänen sukuunsa ja lopulta hänen perhekuntaansa! Mutta vieläkään hän ei tunnustanut vähääkään, ennen kuin Jumalan sormi osoitti suoraan häntä. Vasta silloin, kun hänen syntiään ei enää voitu salata, hän myönsi totuuden. Miten usein tehdäänkään samanlaisia tunnustuksia. On aivan eri asia myöntää toteennäytetyt tosiasiat kuin tunnustaa syntejä, joita eivät tunne muut kuin Jumala ja me itse. Aakan ei olisi tunnustanut, ellei hän siten olisi toivonut voivansa välttyä rikoksensa seurauksilta. Mutta hänen tunnustuksensa vain osoitti hänen rangaistuksensa oikeaksi. Siihen ei enää liittynyt mitään aitoa synnin katumusta, ei synnintuntoa, ei mielenmuutosta eikä pahuuden inhoa.” (2AO 92–94.)

**Keskustelunaiheita:**

`Keskustelkaa kymmenennen käskyn (2. Moos. 20:17) merkityksestä mainosten ja kulutuksen hallitsemassa maailmassa. Miten voimme käytännössä erottaa ahnehtimisen ja tarpeen toisistaan, ja miksi näiden erottaminen on tärkeää?`

`Lue Danielin rukous Dan. 9:4–19. Miksi on merkittävää, että tunnustaessaan Israelin synnit Daniel puhui sanoen ”me” teimme kaikki nämä pahat asiat, vaikka meillä ei ole mitään merkintöjä siitä, että Daniel itse olisi koskaan tehnyt mitään pahaa?`

`Miksi israelilaisten tottelevaisuus ”lain käskyjä ja säädöksiä” kohtaan oli niin tärkeää heidän todistuksensa kannalta?`