---
title:  Akanin synti
date:   03/11/2025
---

`Lue Joos. 7:16–19. Mitä tämä koko menettely kertoo meille sekä Jumalasta että Akanista?`

Sen sijaan, että Jumala paljastaisi syyllisen henkilöllisyyden, hän käynnistää menettelyn, joka paljastaa sekä hänen oikeudenmukaisuutensa että armonsa. Selitettyään Israelin tappion syyn ja kehotettuaan kansaa pyhittämään itsensä (Joos. 7:13), Jumala antaa ajan kulua menettelystä ilmoittamisen ja sen soveltamisen välillä, joka antaa Akanille aikaa miettiä, katua ja tunnustaa syntinsä. Samoin hänen perheellään (jos he tiesivät tapahtuneesta) on tilaisuus päättää, haluavatko he olla mukana väärinteon peittelyssä vai kieltäytyvätkö olemasta rikoskumppaneita, kuten Korahin pojat, jotka välttivät tuhon kieltäytymällä asettumasta isänsä puolelle (vrt. 4. Moos. 16:23–33; 4. Moos. 26:11).

Ratkaisu ahdinkoon löytyy päinvastaisesta suunnasta kuin miten se tuli ja vaivasi Israelia: yhteisöllinen syyllisyys poistetaan ja se kohdistetaan yhteen heimoon Israelissa, heimosta perheeseen, perheestä kotitalouteen ja kotitaloudesta yksilöihin. Sen lisäksi, että syyllinen paljastui, tutkintaprosessi puhdisti myös syyttömien maineen. Tämä oli yhtä tärkeä näkökohta huolellisessa oikeudellisessa menettelyssä, jossa Jumala itse toimii todistajana Akanin näkymättömille teoille.

Lukija voi miltei tuntea jännityksen, kun Jumala kohdistaa huomion Akaniin. Kukapa ei ihmettele miehen itsepäisyyttä, kun tämä toivoi jäävänsä huomaamatta? Mikään ei ole salassa Herran kaikkialle näkeviltä silmiltä (Ps. 139:1–16; 2. Aik. 16:9), häneltä, joka tietää, mitä ihmisen sydämeen on kätketty (1. Sam. 16:7; Jer. 17:10; Sananl. 5:21).

Joosua puhuttelee Akania sanalla: ”Poikani”. Tämä ilmaisu osoittaa Joosuan iän ja johtajan roolin lisäksi myös sen hengen, jolla tämä suuri soturi lähestyi oikeudenmukaisuutta. Hänen sydämensä oli täynnä myötätuntoa Akania kohtaan, vaikka hänet oli kutsuttu pistämään käytäntöön syyllisen tuomio. Asenteellaan Joosua enteili jälleen kerran sen herkkyyttä, ystävällisyyttä ja rakkautta, joka ”ei ollut koskaan epäkohtelias, ei koskaan tarpeettomasti lausunut ankaraa sanaa eikä koskaan tuottanut tarpeettomasti tuskaa herkälle sielulle. – – Hän [Jeesus] tuomitsi pelottomasti tekopyhyyden, epäuskon ja vääryyden, mutta tuska väreili hänen äänessään hänen lausuessaan kirveleviä moitteitaan.” (4AO 303.)