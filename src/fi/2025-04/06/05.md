---
title:  Toivon portti
date:   05/11/2025
---

`Lue Joos. 8:1–29. Mitä tämä tapahtuma kertoo meille siitä, miten Jumala voi muuttaa kaikkein surkeimmat epäonnistumisemme mahdollisuuksiksi?`

Jahven strategia muuttaa Israelin alkuperäisen tappion taktiseksi eduksi ja muuttaa siten myös Akorinlaakson (heprean sana tarkoittaa ’vaivaa’) toivon portiksi (vrt. Hoos. 2:17). Saatuaan liikaa itseluottamusta voittaessaan israelilaiset ensimmäisen kerran, Ain asukkaat toistavat strategiansa hyökäten israelilaisten kimppuun, jotka teeskentelevät perääntymistä ja tappiota. Kun Ain asukkaat on saatu houkuteltua ulos linnoituksestaan, 30 000 israelilaista, jotka ovat sijoittuneet väijyksiin jonkin matkaa kaupungin taakse (Joos. 8:4), valtaavat tyhjän kaupungin sytyttämällä sen tuleen. Joos. 8:7 tekee selväksi, että Herra antaa voiton ja luovuttaa Ain kaupungin israelilaisille. Jopa tässä luvussa, jossa sotilaalliset näkökohdat hallitsevat kertomusta enemmän kuin missään muussa kirjan luvussa, teksti korostaa sitä, että voitto on Jahven lahja.

Taistelu ratkeaa, kun Ain miehet lähtevät kaupungista ja ryhtyvät ajamaan israelilaisia takaa. Tämä on toinen kerta, kun Jumala puhuu tässä luvussa sen jälkeen, kun hän antoi strategian (Joos. 8:2), ja ilmoittaa, että hän valvoo taistelua. Tähän hetkeen asti emme tiedä taistelun lopputulosta. Tästä lähtien käy selväksi, että israelilaisten armeija voittaa.

Joosuan kädessä oleva ase oli käyräsapeli, ei siis miekka tai keihäs. Joosuan aikana sitä ei ehkä käytetty varsinaisena aseena, mutta siitä oli tullut vallan symboli. Sen lisäksi, että sitä käytettiin merkinantoon hyökkäystä varten, se ilmaisee Jumalan suvereeniuden Ain kukistamisessa. Osoittamalla käyräsapelillaan, kunnes täysi voitto on saavutettu, Joosua näyttää omaksuneen täysin johtajan tehtävän, joka oli Mooseksella Kaislameren ylityksessä (2. Moos. 14:16) sekä sodassa amalekilaisia vastaan (2. Moos. 17:11–13), jossa Joosua johti henkilökohtaisesti taistelua.

Tällä kertaa ei tapahdu mitään näkyvää Jumalan väliintuloa. Silti voitto Aista ei ole vähemmän jumalallisesti avustettu kuin ensimmäisen sukupolven voitto egyptiläisistä tai äskettäinen voitto Jerikosta. Menestyksen avain on Joosuan uskossa Herran sanaan ja hänen kuuliaisuudessaan sitä kohtaan. Sama periaate pätee Jumalan kansaan tänäänkin, missä ikinä he elävätkin ja millaisia haasteita he kohtaavatkin.