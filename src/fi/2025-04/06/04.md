---
title:  Kohtalokkaat valinnat
date:   04/11/2025
---

`Lue Joos. 7:19–21, VKR/RK2012. Mitä Joosua pyytää Akanilta? Mikä merkitys tällaisella pyynnöllä on? Miten ymmärrämme Akanin tunnustuksen?`

Joosua pyytää Akania tekemään kaksi asiaa: ensinnäkin antamaan kunnian Jumalalle. Toiseksi tunnustamaan tekonsa salaamatta sitä. Akanin odotettiin antavan kunnian Jumalalle myöntämällä tekonsa. Tässä käytetty termi (tōdā) voi viitata kiittämiseen (Ps. 26:7; Jes. 51:3; Jer. 17:26), mutta myös synnin tunnustamiseen (Esra 10:11).

Valitettavasti Raamatun teksti ei anna viitteitä siitä, että Akan olisi osoittanut minkäänlaisia merkkejä todellisesta katumuksesta. Hän toivoi loppuun asti pysyvänsä piilossa. Hänen uhmakas asenteensa oikeutti siihen, että häntä pidettiin tahallaan toimineena syyllisenä, jolle ei Mooseksen lain mukaan ollut sovitusta (vrt. 4. Moos. 15:27–31).

Akanin sanat (Joos. 7:21) muistuttavat Aadamin ja Eevan lankeemusta. Eeva näki (rā’ā), että puu oli houkutteleva (ḥämäd), ja lopulta otti (lāqaḥ) yhden sen hedelmistä (1. Moos. 3:6). Tunnustaessaan Akan myöntää nähneensä (rā’ā) ryöstösaaliissa kauniin sinearilaisen vaipan, 200 sekeliä hopeaa ja kultaharkon. Niinpä hän himoitsi (ḥāmad) niitä ja otti (laqaḥ) ne. Aivan kuten Aadamin ja Eevan tapauksessa, Akanin valinta paljastaa, että himoitsemisen synti on epäuskon synti. Silloin epäillään Jumalaa siitä, ettei hän halua parasta luoduilleen ja että hän salaa heiltä joitakin upeita nautintoja, jotka kuuluvat vain jumalallisuuden vaikutusalueelle.

Sen lisäksi, että tekstissä viitataan ihmisen alkuperäiseen lankeemukseen, siinä korostuu myös jyrkkä kontrasti Rahabin (vrt. Joos. 2:1–13) ja Akanin asenteiden välillä. Toinen vei vakoojat katolle ja piilotti heidät sotilailta; toinen otti kiellettyjä asioita ja piilotti ne Joosualta. Toinen osoitti ystävällisyyttä israelilaisia vakoojia kohtaan ja auttoi heitä varmistamaan voiton; toinen aiheutti ahneudellaan vaikeuksia Israelille ja varmisti tappion. Toinen teki liiton israelilaisten kanssa; toinen rikkoi liiton Jahven kanssa. Rahab pelasti itsensä ja perheensä, ja heistä tuli arvostettuja kansalaisia Israelissa; Akan tuomitsi itsensä ja perheensä kuolemaan, ja hänestä tuli esimerkki häpeällisyydestä.

`Miten voimme välttyä sortumasta ahneuden syntiin riippumatta varallisuudestamme? (Vrt. Luuk. 12:15.)`