---
title:  Anna minulle se vuoristo
date:   17/11/2025
---

`Lue Joos. 14:6–14; 4. Moos. 14:24; 4. Moos. 32:12; 5. Moos. 1:36 ja Luuk. 6:45. Miten kuvailisit Kalebin ja Joosuan asennetta? Mitä tarkoittaa Herran kokosydäminen seuraaminen?`

Kaleb ei koskaan unohtanut lupausta, jonka Herra oli antanut hänelle Mooseksen kautta: että hän pääsisi siihen maahan, johon hänen jalkansa olivat astuneet (4. Moos. 14:24). Neljäkymmentä vuotta myöhemmin hän viittaa omaan ”vilpittömin mielin” (Joos. 14:7) tuomaansa raporttiin tuosta maasta. Hänen raporttinsa perustui hänen vakaumukseensa siitä, että Israel pystyisi valloittamaan maan Jumalan johdattamana ja hänen avullaan.

Toisin kuin kymmenen muuta vakoojaa, jotka herättivät pelkoa israelilaisissa, Kaleb osoitti kokosydämistä luottamusta ja sitoutumista Herran lupaukseen (Joos. 14:8). Toisin kuin muut, jotka seurasivat vieraita jumalia eivätkä kokosydämisesti Herraa, Kalebin sydän oli täysin Herralle omistautunut.

Sama ilmaus toistuu myöhemmin kahdesti, mikä korostaa Kalebin uskollisuutta (Joos. 14:9, 14). Hänen oma luonnehdintansa on sopusoinnussa sen kanssa, mitä Herra itse kutsui toisenlaiseksi hengeksi (4. Moos. 14:24), mikä erotti Kalebin muista kymmenestä vakoojasta. Vielä 85-vuotiaana hän oli esimerkki siitä, mitä Herra voi saada aikaan sellaisten ihmisten kautta, joiden sydän on täysin omistautunut hänelle ja hänen asialleen.

Kaleb ymmärsi, että kunkin heimon alue, jonka se lopulta saisi haltuunsa, oli suoraan verrannollinen siihen, kuinka paljon he uskalsivat vedota Herran lupauksiin ja kuinka paljon maata he olivat valmiita valtaamaan uskon kautta. Jumalan lupaukset eivät ole itsestään täyttyviä siinä mielessä, että ne toteutuisivat tahdostamme riippumatta. Pikemminkin ne edellyttävät uskoa, johon liittyy päättäväinen toiminta. Hepreankielinen termi ‘ūlai, ”ehkä” (Joos. 14:12), voi ilmaista pelkoa ja epäilyä, mutta yleensä se tarkoittaa toivoa ja odotusta siitä, että jotain myönteistä tulee tapahtumaan (1. Moos. 16:2; 4. Moos. 22:6, 11; 4. Moos. 23:3).

`Mitkä kompromissit (”pienet” kompromissit) ovat sellaisia asioita, jotka voivat estää meitä seuraamasta Herraa kokosydämisesti?`