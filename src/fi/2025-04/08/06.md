---
title:  Pohdiskelun muuttama
date:   20/11/2025
---

`Suurten uskonsankareiden esimerkin pohtiminen on hengellisen kasvumme kannalta välttämätöntä. Samalla paras esimerkkimme on Jeesus Kristus – hänen elämänsä ja opetuksensa. Miten Jeesukseen keskittyminen muuttaa meitä? Katso Hepr. 12:1–2; 2. Kor. 3:18.`

Los Angelesissa Kalifornian yliopistossa työskentelevä neurotieteilijä Marco Iacoboni tutki peilisolujen toimintaa. Ne aktivoituvat, kun suoritamme tietyn toiminnon – kuten nauramme tai syleilemme jotakuta – sekä silloin, kun näemme jonkun toisen tekevän samalla tavoin. Näiden peilisolujen toiminta vähentää näkemisen ja tekemisen välistä eroa.

Ellen G. White puhuu Jeesuksen luonteen tarkastelun tärkeydestä: ”Katselemalla Jeesusta käsityksemme Jumalasta selkenee yhä täsmällisemmäksi, ja häneen katsomalla me muutumme. Hyvyys ja rakkaus lähimmäisiämme kohtaan tulee meille luontaiseksi. Luonteemme kehittyy jumalallisen luonteen kaltaiseksi, ja mitä enemmän kasvamme hänen kaltaisikseen, ja sitä paremmin pystymme tuntemaan Jumalaa. Pääsemme yhtä läheisemmin taivaallisen maailman yhteyteen ja kykenemme yhä enemmän osallistumaan iankaikkisen tiedon ja viisauden rikkaudesta.” (KV 260.)

`Lue Room. 12:1–2. Mitkä kaksi prosessia elämässämme toimivat keskenään ristiriitaisissa tarkoituksissa? Kuinka voimme varmistaa, että annamme tilaa oikealle prosessille?`

Roomalaiskirjeen yhteenvedossa apostoli Paavali puhuu kahdesta vastakkaisesta voimasta, jotka yrittävät muokata elämäämme. Yhtäältä ympäröivä maailma erilaisine vaikutteineen yrittää päivittäin pakottaa meidät omaan muottiinsa. Se muokkaa meitä ulkopuolelta sisäänpäin.

Tämän vaikutuksen vastapainoksi Pyhä Henki pystyy muuttamaan meitä sisältä ulospäin, samalla tavoin kuin toukka muuttuu kauniiksi perhoseksi. Jotta tämän prosessin olisi mahdollista toteutua, meidän on pyhitettävä itsemme Jumalalle ja pyydettävä häntä jatkamaan meissä aloittamaansa hyvää työtä (Fil. 1:6). Meidän on tehtävä tietoinen valinta, hetki hetkeltä, vaeltaaksemme Hengen johtamina.