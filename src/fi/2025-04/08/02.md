---
title:  Uskollisuus
date:   16/11/2025
---

`Lue 4. Moos. 13:6, 30–32 ja Joos. 14:6, 14. Kuka Kaleb oli? Mikä oli hänen paikkansa Israelin kansan keskuudessa?`

Kalebin nimi tulee hepreankielisestä sanasta käläv, ’koira’, joka esiintyy Vanhassa testamentissa aina negatiivisessa yhteydessä. Raamatun ulkopuolisissa kirjeissä ja lauluissa käläv-sanaa käytetään kuitenkin ilmaisemaan palvelijan rohkeutta, sitkeyttä ja uskollisuutta isäntäänsä kohtaan. Tässä suhteessa Kaleb oli nimelleen uskollinen osoittaen koko elämänsä ajan horjumatonta lojaaliutta Herralleen.

`Mitä Kalebista kertoo se, että hän oli valmis sanomaan ääneen mielipiteensä, vaikka suurin osa vakoojista oli täysin eri mieltä ja vaikka Israelin kansa uhkasi häntä kuolemalla? Ks. 4. Moos. 14:6–10, 21–25; 4. Moos. 26:65; 4. Moos. 32:12.`

Mieti näitä tärkeitä israelilaisia johtajia, jotka olivat Joosuan ja Kalebin aikalaisia: Sammua, Safat, Jigal, Palti, Gaddiel, Gaddi, Ammiel, Setur, Nahbi ja Geuel. Kuulostavatko nämä nimet tutuilta? Luultavasti eivät.

Miksi? Koska nämä ovat niiden kymmenen vakoojan nimet, jotka Mooses lähetti tutkimaan Kanaaninmaata. Heidät on unohdettu, koska heidän nimensä eivät olleet muistamisen arvoisia. Heidän tuomassaan raportissa luvatun maan kuvailtiin olevan mahdoton valloittaa. He näkivät itsensä heinäsirkkoina verrattuna jättiläisiin, jotka asuttivat joitakin tuon maan alueita, ja heidän sydämensä vapisivat pelosta Kanaaninmaan linnoitettujen kaupunkien ”valloittamattomien” muurien edessä.

Kaleb, joka oli toinen niistä kahdesta vakoojasta, jotka toivat myönteisen raportin, ottaa johtoaseman esittelemällä toisen mahdollisuuden: uskoon perustuvan asenteen. Hän oli valmis puhumaan vastustuksesta huolimatta sen puolesta, minkä tiesi olevan oikein, jopa mahdollisen kuoleman uhalla: ”Kansa uhkasi kivittää Joosuan ja Kalebin hengiltä – –.” (4. Moos. 14:10.)

`Mitä teet, kun ihmiset ympärilläsi näyttävät olevan eri mieltä ja vastoin syvintä vakaumustasi?`