---
title:  Esimerkin voima
date:   18/11/2025
---

`Lue Joos. 15:16–19; Tuom. 1:13 ja Tuom. 3:7–11. Mitä tämä kertomus ilmaisee esimerkin voimasta? Miten Kalebin asenne toistuu nuoremmassa sukupolvessa?`

Tässä Raamatun tekstissä Kaleb tarjoaa tyttärensä Aksan aviovaimoksi sille, joka valloittaa Debirin. Otniel valloittaa kaupungin ja voittaa Aksan käden omakseen. Tämä kertomus on tärkeä, koska se paljastaa jälleen kerran Kalebin rohkeuden, uskon ja valmiuden tarttua haasteisiin.

Kertomus osoittaa myös, että seuraava israelilaisten sukupolvi seurasi näiden uskon jättiläisten, Kalebin ja Joosuan, esimerkkiä. Kun vanhempi sukupolvi lopettelee palvelutyötänsä, uusi sukupolvi on valmis kohtaamaan haasteet ja jatkamaan Jumalan suunnitelman toteuttamista Israelia varten.

Aksa osoittaa miehensä rohkaisemana samaa uskoa ja päättäväisyyttä kuin hänen isänsä. Hänen pyyntönsä muistuttaa Kalebin Joosualle esittämää pyyntöä: ”Anna siis minulle se vuoristo – –.” Päättäväisyytensä ja rohkeutensa ansiosta Aksa jatkaa Kalebin esimerkin mukaista linjaa maan haltuunottoa koskevan lupauksen täyttymisessä.

Maa on todellakin Jahven lahja Israelille, mutta Israelin on otettava se haltuunsa lunastamalla rohkeasti ja uskoen Herran lupaukset. Aksan päättäväisyys ennakoi niiden evankeliumeissa esiintyvien naisten sinnikkyyttä, joita väkijoukko tai opetuslapset eivät saisi käännytettyä pois, eivätkä he luovuttaisi, ennen kuin he saisivat Jeesuksen siunauksen itselleen ja perheelleen.

`Lue Luuk. 18:1–5. Mitä voimme oppia tästä?`

`Uskon soihdun siirtäminen seuraavalle sukupolvelle on ratkaisevan tärkeää Jumalan meille uskoman tehtävän täyttämiseksi. Pohdi toisaalta haasteita, jotka liittyvät uskon seuraavalle sukupolvelle siirtämiseen, ja toisaalta nuorten mahdollisuuksia ottaa enemmän vastuuta Jumalan työssä. Mitä voimme tehdä mahdollistaaksemme ja kouluttaaksemme nuoria omaksumaan jumalallisen johtajuuden? Kuinka ratkaiseva esimerkkimme on tässä prosessissa?`