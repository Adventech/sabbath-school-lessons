---
title:  Lisäaineistoa
date:   10/10/2025
---

Lue Ellen G. White, Alfa ja omega, osa 2, s. 79–80 tai Patriarkat ja profeetat, s. 465–467.

Tämän Rahabia ja vakoojia koskevan kertomuksen jälkeen Vanha testamentti vaikenee Rahabista, kunnes hän tulee jälleen esiin Jeesuksen sukuluettelossa. Siinä kerrotaan, että hänestä tuli Juudan sukukunnasta olevan Salman, Boasin isän, vaimo ja samassa sukuluettelossa mainitun Ruutin anoppi (Matt. 1:5; vrt. Ruut 4:13, 21). Uskonsa kautta Jumalaan täydelliseen tuhoon tuomitussa Jerikossa asuneesta prostituoidusta tulee merkittävä lenkki Daavidin kuninkaalliseen sukulinjaan ja Messiaan kantaäiti. Tämän Jumala kykenee saamaan aikaan uskon kautta, vaikka se olisikin vain sinapinsiemenen kokoinen (Matt. 17:20; Luuk. 17:6).

”Eikä hänen [Rahabin] kääntymyksensä ollut mikään yksinäinen Jumalan armon osoitus niitä epäjumalanpalvelijoita kohtaan, jotka tunnustivat hänen jumalallisen arvovaltansa. Niinpä eräs sen maan väestöryhmä – gibeonilaiset – luopui pakanuudestaan ja liittyi Israeliin päästen näin osallistumaan liiton siunauksista.

Jumala ei tee mitään eroa kansallisuuden, rodun tai yhteiskuntaluokan välillä. Hän on koko ihmiskunnan Luoja. Kaikki ihmiset ovat samaa perhettä sekä luomisen että lunastuksen perusteella. Kristus tuli murtamaan jokaisen väliseinän ja avaamaan pääsyn temppelin joka osastoon, jotta jokainen sielu voisi vapaasti tulla Jumalan luo. Hänen rakkautensa on niin laaja, niin syvä ja niin runsas, että se tunkeutuu kaikkialle. Se irrottaa saatanan vaikutuksesta ne, joita hän on johtanut harhaan petoksillaan, ja tuo heidät Jumalan valtaistuimen luo, jota lupauksen kaari ympäröi. Kristuksessa ei ole juutalaista eikä kreikkalaista, ei orjaa eikä vapaata.” (3AO 189.)

**Keskustelunaiheita:**

`Keskustelkaa ”toisista mahdollisuuksista” (ja useammista) sekä siitä, miten meidän tulee antaa niitä muille. Miten voimme samalla myös varoa käyttämästä tätä käsitettä väärin? Ajatelkaa esimerkiksi naista, jota käytetään suhteessaan hyväksi ja jota neuvotaan ”osoittamaan armoa” palaamalla suhteeseen, ja kuitenkin hyväksikäyttö vain jatkuu.`

`Keskustele Rahabista mallina uskosta. Miten voimme arvostaa sitä, että ihmiset ovat avoimia Jumalalle, vaikka heidän elämäntapansa olisi kaukana raamatullisesta ihanteesta? Miten on mahdollista arvostaa heidän uskoaan ja samalla olla hyväksymättä joitakin heidän tapojaan?`