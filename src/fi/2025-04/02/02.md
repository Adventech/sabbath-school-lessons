---
title:  Toinen mahdollisuus
date:   05/10/2025
---

`Lue Joos. 2:1 sekä 4. Moos. 13:1–2, 25–28, 33 ja 14:1–12. Miksi Joosua aloitti luvatun maan valloitustehtävän lähettämällä vakoojia?`

Paikka, josta kaksi vakoojaa lähetetään, oli Sittim. Nimi tarkoittaa akasialehtoa. Tapahtuma muistuttaa meitä kahdesta negatiivisesta jaksosta Israelin historiassa.

Ensimmäinen on toinen vakoilukertomus (ks. 4. Moos. 13), jossa on läsnä samat olennaiset elementit: vakoojien lähettäminen, vakoojien salainen tunkeutuminen vihollisen alueelle, vakoojien paluu, vakoojien raportti havainnoistaan ja päätös toimia raportin perusteella.

Toinen tapahtuma Sittimissä edustaa yhtä israelilaisten uhmakkaimmista tavoista rikkoa liitto sekä palvella epäjumalia, kun he Bileamin yllyttäminä alkoivat elää irstaasti moabilaisnaisten kanssa ja palvoivat heidän jumaliaan (4. Moos. 25:1–3; 4. Moos. 31:16). Tässä yhteydessä nimi Sittim luo poikkeuksellisen jännitteen koko kertomuksen lopputuloksen suhteen. Onko edessä jälleen yksi epäonnistuminen luvatun maan rajalla? Vai johtaako se ikivanhan lupauksen kauan odotettuun täyttymykseen?

`Lue Joh. 18:16–18, 25–27 ja Joh. 21:15–19. Millaisia yhtäläisyyksiä huomaat Israelille kansakuntana ja Pietarille annetun toisen mahdollisuuden välillä?`

Jumala on toisten mahdollisuuksien Jumala (ja useampienkin!). Raamattu kutsuu toista mahdollisuutta (ja useampiakin!) ”armoksi”. Armo on yksinkertaisesti sen vastaanottamista, mitä emme ansaitse. Raamatun opetus on täynnä armon käsitettä (vrt. Room. 5:2; Ef. 2:8; Room. 11:6). Jumala tarjoaa armollisesti jokaiselle mahdollisuuden uuteen alkuun (Tit. 2:11–14). Pietari itse koki tämän armon ja kehotti seurakuntaa kasvamaan armossa (2. Piet. 3:18). Uutinen muuttuu vielä paremmaksi: me saamme paljon enemmän kuin toisen mahdollisuuden, eikö niin? (Missä olisimme, jos emme saisi?)

`Mitä uuden mahdollisuuden saaminen sekä Kanaaninmaan valloituksessa että Pietarin elämässä pitäisi opettaa meille siitä, miten meidän tulisi osoittaa armoa sitä tarvitseville?`