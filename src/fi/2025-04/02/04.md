---
title:  Uusi liittoutuminen
date:   07/10/2025
---

`Lue Joos. 2:12–21 ja 2. Moos. 12:13, 22–23. Miten Toisen Mooseksen kirjan tekstit auttavat sinua ymmärtämään vakoojien ja Rahabin välistä sopimusta?`

Rahabin ehdotus on hyvin selkeä: elämä elämästä ja ystävällisyys ystävällisyydestä. Sanalla ḥäsäd, käännetty sanalla ”laupeus” (Joos. 2:12, VKR), on niin rikas merkitys, että sitä on vaikea ilmaista yhdellä sanalla muissa kielissä. Se viittaa ensisijaisesti liittoon kuuluvaan lojaalisuuteen, mutta siihen sisältyy myös käsitys uskollisuudesta, armosta, hyväntahtoisuudesta ja ystävällisyydestä.

Rahabin sanat muistuttavat Jumalan sanoja Israelia kohtaan: ”Jos te tottelette näitä säädöksiä, noudatatte niitä ja seuraatte niitä, niin Herra, sinun Jumalasi, pitää liittonsa ja on laupias sinulle, niinkuin hän valalla vannoen on sinun isillesi luvannut.” (5. Moos. 7:12, VKR.)

On mielenkiintoista, että samassa luvussa (5. Moos. 7) määrätään kanaanilaisia koskevista kielloista (ḥeräm). Tässä on Rahab, kieltojen alainen kanaanilainen, ja silti hän omistaa itselleen orastavan uskonsa kautta lupaukset, jotka annettiin israelilaisille. Tämän seurauksena hän pelastuu.

Ensimmäiseksi vakoojien ja Rahabin välisestä keskustelusta tulee väistämättä mieleen pääsiäisjuhla Egyptistä lähdön yhteydessä. Siellä, jotta israelilaiset olisivat turvassa, heidän täytyi pysyä kodeissaan ja merkitä talojensa ovenpielet ja oven kamana uhrilampaan verellä.

”Ja veri olkoon niiden talojen merkkinä, joissa te olette, sillä kun minä näen veren, menen ohitsenne. Minä kuritan vain egyptiläisiä, eikä tämä vitsaus satu teihin.” (2. Moos. 12:13; ks. myös 2. Moos. 12:22–23).

”Kuuliaisuudellaan kansa osoittaisi uskonsa. Samoin kaikkien niiden, jotka toivovat pelastuvansa Kristuksen veren ansiosta, tulisi käsittää, että heidän itsensäkin on tehtävä jotakin pelastuakseen. Vaikka yksin Kristus voikin lunastaa meidät rikkomuksen rangaistuksesta, meidän on käännyttävä synnistä kuuliaisuuteen. Ihminen pelastuu vain uskosta, ei tekojen avulla, mutta hänen uskonsa täytyy näkyä hänen teoissaan.” (1AO 260–261.)

Veri oli merkki, joka pelasti heidät Jumalan tuhoavalta enkeliltä. Kuten Jumala säästi israelilaisten hengen viimeisen Egyptin vitsauksen aikana, israelilaisten oli määrä pelastaa Rahab ja hänen perheensä, kun tuho saavutti Jerikon.