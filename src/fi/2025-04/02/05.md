---
title:  Ristiriitaiset arvot
date:   08/10/2025
---

`Lue Joos. 9:1–20. Mitä yhtäläisyyksiä ja eroja on kertomuksissa Rahabista ja gibeonilaisista? Miksi niillä on merkitystä?`

Tämä Joosuan kirja luku alkaa kertomalla meille, että kanaanilaiset kuninkaat, jotka yleensä hallitsivat pieniä kaupunkivaltioita, päättivät muodostaa liittoutuman israelilaisia vastaan. Gibeonin asukkaat sen sijaan päättivät tehdä liiton Israelin kanssa.

Huijatakseen israelilaisia solmimaan liiton heidän kanssaan gibeonilaiset turvautuvat juoneen, jossa he muka ovat vieraan maan lähettiläitä. 5. Moos. 20:10–18 mukaan Jumala teki eron kanaanilaisten ja niiden ihmisten välillä, jotka asuivat luvatun maan ulkopuolella.

Sanaa, joka on käännetty ”ovela” tai ”viekas”, voidaan käyttää positiivisessa merkityksessä, jolloin se tarkoittaa harkintaa ja viisautta (Sananl. 1:4; Sananl. 8:5, 12). Negatiivisessa merkityksessä se viittaa rikolliseen tarkoitukseen (2. Moos. 21:14; 1. Sam. 23:22; Ps. 83:4). Gibeonilaisten tapauksessa heidän petollisen toimintansa takana on vähemmän tuhoisa tarkoitus, itsesuojelu.

Gibeonilaisten puhe on hämmästyttävän samankaltaista kuin Rahabin puhe. Molemmat tunnustavat Israelin Jumalan voiman, ja molemmat myöntävät, että Israelin menestys ei ole pelkästään inhimillinen saavutus. Toisin kuin muut kanaanilaiset, he eivät kapinoi Jahven suunnitelmaa vastaan antaa maa israelilaisille, ja he myöntävät, että Herra itse ajaa nämä kansat pois Israelin edestä. Uutiset Egyptistä vapautumisesta sekä Sihonin ja Ogin voittamisesta saavat Rahabin ja gibeonilaiset liittoutumaan israelilaisten kanssa. Sen sijaan, että gibeonilaiset tunnustaisivat halukkuutensa antautua Israelin Jumalalle, kuten Rahab tekee, he turvautuvat harhautukseen.

Mooseksen laissa oli määräyksiä Jumalan tahdon selvittämiseksi tällaisissa tapauksissa (4. Moos. 27:16–21). Joosuan olisi pitänyt kysyä Herran tahtoa ja välttää gibeonilaisten petos.

Jokaisen Jumalan asettaman johtajan perustavanlaatuinen velvollisuus on etsiä Jumalan tahtoa (1. Aik. 28:9; 2. Aik. 15:2; 2. Aik. 18:4; 2. Aik. 20:4, VKR). Sen laiminlyömällä israelilaiset olivat pakotettuja joko rikkomaan Jumalan maan valloittamiseksi antamat edellytykset tai rikkomaan Herran nimessä antamansa valan, joka oli yhtä sitova.