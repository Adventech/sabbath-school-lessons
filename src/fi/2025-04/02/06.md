---
title:  Yllättävä armo
date:   09/10/2025
---

`Lue Joos. 9:21–27. Miten Joosuan päätöksessä yhdistyivät oikeudenmukaisuus ja armo?`

Israelin kansa ei voinut hyökätä gibeonilaisten kimppuun, koska kansan päämiehet olivat vannoneet valan. Vala oli sitova niin kauan kuin siihen ei liittynyt vääryyttä tai rikollista tarkoitusta (Tuom. 11:29–40), vaikka se olisi omaksi vahingoksi.

Vanhassa testamentissa harkitsevaisuus ennen valan vannomista ja valan mukaisesti toimiminen ovat hurskaiden hyveitä (Ps. 15:4; Ps. 24:4; Saarn. 5:1, 5). Koska vala oli tehty Israelin Jumalan nimessä, johtajat eivät voineet muuttaa sitä.

Israelin johtajien tekemän juhlallisen valan myötä Israelin kohtalo liittyi erottamattomasti gibeonilaisten kohtaloon. Itse asiassa gibeonilaiset tulivat osaksi Israelin jumalanpalvelusyhteisöä, koska heidät nimitettiin Jumalan temppelin puunhakkaajiksi ja vedenkantajiksi (Joos. 9:23). Toisin kuin Israelin päämiesten tuomio, joka määräsi ”asukkaat” orjuuteen (Joos. 9:21, 23), Joosuan vastaus muutti tuon kirouksen mahdolliseksi siunaukseksi gibeonilaisille (vrt. 1. Aik. 21:29).

Gibeonin myöhempi historia todistaa kaupungin nauttimista korkeista uskonnollisista etuoikeuksista sekä heidän uskollisuudestaan Jumalan kansaa kohtaan. Israelin tekemä vala pysyi voimassa sukupolvien ajan. Kun israelilaiset palasivat Babylonian pakkosiirtolaisuudesta, gibeonilaiset olivat niiden joukossa, jotka auttoivat Jerusalemin jälleenrakentamisessa (Neh. 7:25). Heidän toimillaan on ikuisesti myönteisiä seurauksia, mutta vain Jumalan armon ansiosta.

Mitä olisi voinut tapahtua, jos gibeonilaiset olisivat paljastaneet henkilöllisyytensä ja pyytäneet armoa, kuten Rahab teki? Emme tiedä, mutta emme voi sulkea pois sitä mahdollisuutta, että jopa Jumalan tahdon etsiminen olisi voinut johtaa siihen, että gibeonilaiset olisi säästetty tuholta. Jumalan perimmäinen tarkoitus ei ole rangaista syntisiä, vaan nähdä heidän tekevän parannuksen ja osoittaa heille armonsa (vrt. Hes. 18:23 ja Hes. 33:11). Gibeonilaisten harhautus on ymmärrettävä Jumalan armoon, ystävällisyyteen ja oikeudenmukaisuuteen vetoamisena. Juuri kanaanilaisten kieltäytyminen katumuksesta ja Jumalan tarkoitusperien uhmaaminen johti päätökseen heidän tuhoamisestaan (1. Moos. 15:16). Jumala kunnioitti sitä, että gibeonilaiset tunnustivat hänen valtasuuruutensa, halusivat rauhaa ja olivat valmiita luopumaan epäjumalanpalveluksesta ja palvomaan oikeaa Jumalaa.