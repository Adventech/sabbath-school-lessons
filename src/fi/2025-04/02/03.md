---
title:  Arvoa odottamattomissa paikoissa
date:   06/10/2025
---

`Lue Joos. 2:2–11, Hepr. 11:31 ja Jaak. 2:25. Mitä nämä tekstit kertovat meille Rahabista?`

Rahabin kertomuksessa keskeistä on valhe, jonka hän kertoi suojellakseen vakoojia. Hän oli osa äärimmäisen syntistä yhteiskuntaa, mikä lopulta johti Jumalan päätökseen tuomita tuo yhteiskunta (1. Moos. 15:16; 5. Moos. 9:5; 3. Moos. 18:25–28). Vaikka Uudessa testamentissa kehutaankin Rahabin uskoa, yksikään kohta ei tue kaikkea, mitä Rahab teki, eikä yksikään oikeuta hänen valehteluaan.

Hepr. 11:31 vahvistaa, että Rahab pisti toivonsa vakoojiin turmeltuneen kulttuurinsa sijasta. Jaak. 2:25 kehuu häntä siitä, että hän tarjosi majoituksen kahdelle israelilaiselle vakoojalle ja antoi heille ohjeet, miten palata takaisin turvallista reittiä pitkin. Rappeutuneen kulttuurin keskellä Jumala näki armossaan uskon kipinän, jonka kautta hän saattoi pelastaa Rahabin tämän synneistä huolimatta. Jumala oli suosiollinen Rahabille, koska hän uskoi ja valitsi kuulua Jumalan kansaan – mutta Jumala ei koskaan kehunut kaikkea, mitä Rahab teki. Jumala arvosti Rahabia hänen rohkeutensa, uskonsa, pelastuksen välittäjänä olemisensa ja Israelin Jumalan valitsemisen vuoksi.

Nähtyään, mitä oli tapahtumassa, Rahab julisti: ”– – sillä Herra, teidän Jumalanne, on sekä taivaan että maan valtias.” (Joos. 2:11.) On merkittävää kuulla kanaanilaisen naisen tunnustavan, että Jahve on ainoa Jumala, varsinkin katolla, jossa hänen pakanallisessa uskonnossaan rukoukset yleensä esitettiin heidän uskomilleen jumalille taivaissa.

Rahabin käyttämä ilmaus on aiemmin esiintynyt vain siinä yhteydessä, kun puhutaan Jumalan yksinoikeudesta olla palvonnan kohde (2. Moos. 20:4; 5. Moos. 4:39; 5. Moos. 5:8). Rahabin sanat todistavat harkitusta, tietoisesta valinnasta tunnustaa, että israelilaisten Jumala on ainoa oikea jumaluus. Hänen tunnustuksensa osoittaa, että hän ymmärtää Jumalan suvereenisuuden ja Jerikon tuomion välisen läheisen yhteyden.

Hänen valintansa huomioi sen, että Jahven tuomion valossa oli vain kaksi vaihtoehtoa: jatkaa kapinaa häntä vastaan ja tuhoutua tai antautua uskon kautta. Valitsemalla israelilaisten Jumalan Rahabista tuli esimerkki siitä, mikä olisi voinut olla kaikkien Jerikon asukkaiden kohtalo, jos he olisivat kääntyneet Israelin Jumalan puoleen armoa anoen.