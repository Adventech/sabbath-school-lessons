---
title:  Nuhteettomasti ja uskollisesti
date:   22/12/2025
---

`Mitä Joosua vetosi israelilaisia tekemään? (Joos. 24:14–15). Mitä tarkoittaa palvella Herraa nuhteettomasti ja uskollisesti?`

Joosuan vetoomus ilmaisee selvästi sen tosiasian, että Israelin on päätettävä, säilyttääkö se ainutlaatuisuutensa Luojalleen uskollisena kansana ja elää luvatussa maassa tai häipyykö se takaisin yhdeksi monien epäjumalanpalvelusta harjoittavien kansojen joukkoon ilman selkeää identiteettiä, tarkoitusta tai tehtävää. Valinta on heidän.

Joosuan vetoomus on kaksitahoinen: Israelin tulisi pelätä Herraa ja palvella häntä ”nuhteettomasti ja uskollisesti”. Herran pelkääminen ei tarkoita elämää, jossa pitää kärsiä emo­tionaalisesta epävarmuudesta. Se viittaa pikemminkin syvään kunnioitukseen, joka johtuu toisaalta Jumalan mittaamattoman suuruuden, pyhyyden ja äärettömyyden tunnustamisesta ja toisaalta meidän pienuudestamme, syntisyydestämme ja rajallisuudestamme. Jumalan pelko on jatkuvaa tietoisuutta hänen vaatimustensa suuruudesta, ja sen tunnustamista, että hän ei ole vain taivaallinen Isämme, vaan myös jumalallinen Kuninkaamme. Tällainen tietoisuus johtaa Jumalalle kuuliaiseen elämään (3. Moos. 19:14; 3. Moos. 25:17; 5. Moos. 17:19; 2. Kun. 17:34, VKR). Vaikka ”pelko” kuvaa sisäistä asennetta, jonka tulee olla israelilaiselle ominaista, Jumalan kunnioittamisen tulos käytännössä on palveleminen.

Israelilta vaadittavaa palvelemista kuvaa kaksi hepreankielistä termiä: ”nuhteettomasti” ja ”uskollisesti”. Ensimmäistä termiä (tāmīm) käytetään useimmiten adjektiivina kuvaamaan uhrieläimen täydellisyyttä. Toinen termi, joka kuvaa Israelin palvelemista, on ’totuus’ tai ’uskollisuus’ (hepreaksi ‘ämät). Termi viittaa yleensä pysyvyyteen ja vakiintuneisuuteen. Sillä viitataan yleensä Jumalaan, jonka luonteelle on omaista uskollisuus, joka ilmenee Israelia kohtaan.

Uskollinen ihminen on luotettava ja uskottava. Pohjimmiltaan Joosua pyytää Israelia osoittamaan samaa uskollisuutta Jumalaa kohtaan, jota Jumala on osoittanut kansalleen sen historian aikana. Se ei ole pelkästään Jumalan vaatimusten ulkoista noudattamista, vaan sitä, mikä kumpuaa sydämen jakamattomasta sisäisestä johdonmukaisuudesta. Heidän elämässään pitäisi näkyä kiitollisuus Jumalaa kohtaan siitä, mitä hän on tehnyt heille. Pohjimmiltaan näin meidänkin nykyisin pitäisi suhtautua Jeesukseen.