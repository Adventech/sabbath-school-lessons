---
title:  Vapaa palvelemaan
date:   23/12/2025
---

Joosua kunnioittaa kansansa vapaata tahtoa ja toivoo, että Israel valitsisi vapaaehtoisesti palvella Herraa pikemminkin kuin pakosta. Tähän pyrittiin käyttämällä tarkoituksellisesti sanoja ”olette valinneet” (ks. Joos. 24:22.). Muissa kohdissa bāḥar, ’valita’, kuvaa sitä, kun Jahve valitsi Israelin (5. Moos. 7:6–7; 5. Moos. 10:15; 5. Moos. 14:2). Israelilla on vapaus sanoa ”ei” Jahvelle, mutta se olisi järjetöntä ja absurdia. Israel voi sanoa ”kyllä” Jumalalle ja jatkaa elämäänsä, tai se voi kääntää hänelle selkänsä ja lakata olemasta olemassa.

`Miten Israel vastasi Joosuan vetoomukseen? (Joos. 24:16–18). Miksi Joosua reagoi heidän vastaukseensa niin kuin hän teki? (Joos. 24:19–21).`

Vastauksessaan israelilaiset tunnustavat, että patriarkkojen ja heidän isiensä Jumala on nyt myös ”meidän Jumalamme” (Joos. 24:17–18). He ovat valmiita palvelemaan häntä. Kiistattoman uskollisuuden vakuuttelun jälkeen odottaisimme Joosualta vahvistavia ja rohkaisevia sanoja. Näin ei kuitenkaan tapahdu. Joosuan ja kansan välinen vuoropuhelu saa radikaalin käänteen, jossa Joosua näyttää olevan Paholaisen asianajajan roolissa. Hän puhuu ensin Jumalan armollisesta kaitselmuksesta menneisyydessä, ja sitten hän uhkaa heitä sellaisella Jumalalla, jota ei ole helppo palvella.

Joosua tuntee ensimmäisen sukupolven epävakauden. Hekin lupasivat totella Jumalaa (2. Moos. 19:8; 2. Moos. 24:3; 5. Moos. 5:27), mutta kuitenkin unohtivat lupauksensa, kun sanat olivat vielä heidän huulillaan (2. Moos. 32). Joosua haluaa tehdä israelilaiset tietoisiksi useista asioista. Ensinnäkin päätös palvella Jumalaa on vakava. Sen tulee muokata koko kansaa Jumalan antaman ilmoituksen mukaiseksi. Tuohon tavoitteeseen pyrkimisen siunaukset ovat ilmeisiä, mutta myös tottelemattomuuden seuraukset tulee ymmärtää täysin. Syntien anteeksianto ei ole ihmiskunnan luovuttamaton oikeus vaan Jumalan armon ihme.

_Toiseksi_ israelilaisten päätöksen palvella Jumalaa on oltava heidän oma päätöksensä, ei Joosuan määräämä.

_Kolmanneksi_ Israelin on ymmärrettävä, ettei ihminen voi palvella Jumalaa omin voimin. Jumalan palveleminen ei tapahdu mekaanisella liiton määräysten noudattamisella vaan henkilökohtaisesta suhteesta pelastavan Herran kanssa (vrt. 2. Moos. 20:1–2; 5. Moos. 5:6–7).