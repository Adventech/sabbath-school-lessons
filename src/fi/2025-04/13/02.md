---
title:  Sinä olit siellä!
date:   21/12/2025
---

”Joosua kokosi Sikemiin kaikki Israelin heimot ja kutsui koolle israelilaisten vanhimmat ja päämiehet, tuomarit ja päällysmiehet. Siellä he asettuivat Jumalan eteen.” (Joos. 24:1.)

Sikem oli paikka, jonne Abraham oli rakentanut alttarin saapuessaan maahan ja jossa Jumala antoi hänelle ensimmäisen kerran lupauksen maasta (1. Moos. 12:6–7). Nyt, kun Abrahamille annetut lupaukset ovat täyttyneet, Israel uudistaa liiton Jumalan kanssa juuri siinä paikassa, jossa ensimmäinen lupaus oli annettu aiemmin. Joosuan vetoomus palauttaa mieleen Jaakobin sanat: ”Hylätkää ja hävittäkää siis vieraat jumalanne – –.” (Joos. 24:23; vrt. 1. Moos. 35:2–4.) Tapahtuman maantieteellinen sijainti itsessään välittää kehotuksen osoittaa jakamatonta uskollisuutta Herralle ja hylätä kaikki muut ”jumalat”.

`Lue Joos. 24:2–13. Mihin Jumalan Israelille lähettämä viesti painottuu?`

Jumala itse on tarkastellun menneisyyden pääaihe: ”Minä toin”, ”minä annoin”, ”minä tein”, ”minä lähetin”, ”minä kuritin”, ”vein teidät sitten sieltä pois”, ”minä pelastin teidät” jne. Israel ei ole kertomuksen päähenkilö, vaan pikemminkin sen kohde. Jumala on se, joka perusti Israelin. Jos Jumala ei olisi puuttunut Abrahamin elämään, he olisivat palvelleet samoja epäjumalia. Israelin olemassaolo kansakuntana ei ole sen esi-isien ansiota, vaan yksinomaan Jumalan armollinen teko. Se, että israelilaiset ovat asettuneet maahan, ei ole peruste kerskailulle, vaan juuri se syy, miksi heidän tulisi palvella Jumalaa.

Herran puheessa tapahtuu useita kertoja siirtymä ”teidän” ja ”heidän” (esi-isien) välillä. Esi-isiä ja Sikemissä olevaa nykyistä sukupolvea kohdellaan yhtenä kokonaisuutena. Joosua pyrkii osoittamaan sen, minkä Mooses vahvisti jo aiemmin (5. Moos. 5:3), ettei Herra tehnyt liittoa vain heidän isiensä kanssa, vaan kaikkien niiden kanssa, jotka olivat läsnä Joosuan puheen aikana. Valtaosa paikalla nyt olleista ei ollut kokenut Egyptistä lähtöä. Heistä ”kaikki” eivät olleet olleet Horebinvuorella. Silti Joosua sanoo, että he kaikki olivat siellä. Lyhyesti sanottuna jokaisen uuden sukupolven on omaksuttava menneisyyden opetukset omalle kohdalleen. Jumala, joka toimi esi-isien hyväksi menneisyydessä, on valmis toimimaan myös nykyisen sukupolven puolesta.