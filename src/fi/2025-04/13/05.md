---
title:  Epäjumalanpalveluksen vaarat
date:   24/12/2025
---

`Lue Joos. 24:22–24. Miksi Joosuan piti toistaa israelilaisille osoittamansa vetoomus, jotta he luopuisivat epäjumalistaan?`

Epäjumalanpalveluksen uhka ei ole teoreettinen. Mooses pyysi jo aiemmin Moabin tasangolla samanlaisessa yhteydessä samaa päätöstä (5. Moos. 30:19–20). Nyt esillä olevat jumalat eivät ole Egyptissä tai joen tuolla puolen, vaan ne löytyvät heidän keskuudestaan (Joos. 24:23, VKR). Siksi Joosua pyytää kansaansa sallimaan sydämensä kääntyä Herran puoleen. Tässä käytetty hepreankielinen termi nāṭā tarkoittaa ’venyttää’, ’taivuttaa’. Se kuvaa Jumalaa, jonka odotetaan kallistavan korvansa kuuntelemaan rukouksia (2. Kun. 19:16; Ps. 31:3–4; Dan. 9:18). Se on myös asenne, jota profeetat vaativat myöhemmin Israelilta (Jes. 55:3; Jer. 7:24). Sitä käytetään osoittamaan Salomon luopumusta, kun hänen sydämensä kääntyi vieraiden jumalien puoleen (1. Kun. 11:2, 4, 9). Syntisellä ihmissydämellä ei ole luonnollista taipumusta kallistua Jumalan puoleen ja kuunnella hänen ääntään. Meidän osaltamme tarvitaan tietoisia päätöksiä, jotta sydämemme taipuu Jumalan tahdon täyttämiseen.

Israelilaisten vastaus kuuluu kirjaimellisesti: ”Hänen ääntänsä me kuulemme” [Joos. 24:24, VKR], mikä korostaa sitä, että kuuliaisuuteen liittyy suhteen kaksi osapuolta. Israelia ei pyydetä noudattamaan rutiininomaisesti elottomia sääntöjä. Liitossa on kyse elävästä suhteesta Herraan, jota ei voi täysin ilmaista pelkillä määräyksillä. Israelin uskonnon ei koskaan ollut tarkoitus olla lakihenkinen, vaan sen piti olla jatkuvaa keskustelua uskossa ja rakkaudessa pyhän ja armollisen Vapahtajan kanssa.

Kansa oli kolmesti luvannut palvella Herraa, mikä Joosuan käskyn mukaisesti olisi merkinnyt vieraiden jumalien poistamista heidän keskuudestaan. Tämän jälkeen ei kuitenkaan mainita, että näin olisi todella tapahtunut. Koko kirjan ajan oli tapana kertoa Joosuan (tai Mooseksen) käskyjen täyttämisestä esimerkkeinä kuuliaisuudesta. Tämän puuttuminen nyt kirjan lopussa jättää Joosuan vetoomuksen avoimeksi. Kirjan keskeinen vetoomus palvella Herraa ei koske ainoastaan Joosuan sukupolvea, vaan myös jokaista uutta Jumalan kansan sukupolvea, joka lukee tai kuulee tämän sanoman.

`Kuinka usein olet luvannut tehdä jotain, mitä et tehnyt?`