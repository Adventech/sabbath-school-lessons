---
title:  Lisäaineistoa
date:   26/12/2025
---

Lue Ellen G. White, Alfa ja omega, osa 2, s. 116–119 tai Patriarkat ja profeetat, s. 504–507.

”Egyptistä lähteneen kansan joukossa oli monia, jotka olivat palvoneet epäjumalia; ja tottumuksen voima oli niin voimakas, että käytäntöä jatkettiin salaa jossain määrin vielä Kanaaninmaahan asettumisen jälkeenkin. Joosua oli tietoinen tästä pahuudesta israelilaisten keskuudessa, ja hän näki selvästi vaarat, jotka siitä seuraisivat. Hän toivoi hartaasti, että heprealaisten joukossa tapahtuisi perusteellinen uskonpuhdistus. Hän tiesi, että ellei kansa päättäväisesti palvelisi Herraa koko sydämestään, se erkaantuisi yhä kauemmas hänestä. – – . Vaikka osa heprealaisesta väkijoukosta oli hengellisiä palvojia, monet olivat pelkkiä muodollisuuksien noudattajia; heidän palvelustaan ei leimannut innokkuus tai vakavuus. Jotkut olivat sydämeltään epäjumalanpalvojia, mutta häpeäisivät myöntää olevansa sellaisia.” (Signs 19.5.1881.)

”Tämä juhlallinen liitto kirjattiin lain kirjaan, jotta se säilytettäisiin pyhänä. Sitten Joosua pystytti suuren kiven tammen alle, joka oli Herran pyhäkön vieressä. ’Sitten Joosua sanoi kansalle: ”Katsokaa, tämä kivi on oleva todistajana, sillä se on kuullut ne sanat, jotka Herra on puhunut teidän kanssanne. Se on todistava teitä vastaan, jos kiellätte Jumalanne.”’ Tässä Joosua ilmoittaa selvästi, että hänen kansalle antamansa ohjeet ja varoitukset eivät olleet hänen omia sanojansa, vaan Jumalan sanoja. Tämä suuri kivi seisoisi todistamassa seuraaville sukupolville siitä tapahtumasta, jonka muistoksi se oli pystytetty, ja se olisi todistaja kansaa vastaan, jos he joskus jälleen vaipuisivat epäjumalanpalvontaan.” (Signs 26.5.1881.)

**Keskustelunaiheita:**

`Keskustelkaa seuraavan ilmaisun merkityksestä: ”Herra on pyhä Jumala, hän on kiivas Jumala – –.” (Joos. 24:19.) Missä mielessä Jumala on kiivas Jumala?`

`Miten rakkautemme Jumalaan liittyy hänen meille antamaansa valinnanvapauteen? Toisin sanoen, voisimmeko oikeasti rakastaa, jos meillä ei olisi todellista vapautta? Voiko todellista rakkautta koskaan pakottaa? Jos ei, niin miksi ei?`

`Mitkä ovat joitakin käytännön tapoja, joiden kautta tämän päivän seurakunnan johtajat voivat siirtää soihdun seuraavalle sukupolvelle?`