---
title:  Työn päättäminen hyvin
date:   25/12/2025
---

`Lue Pyhän Hengen innoittamat Joosuan kirjan loppusanat (Joos. 24:29–33). Millä tavoin nämä sanat eivät ainoastaan katso taaksepäin Joosuan elämään vaan myös eteenpäin tulevaisuuteen?`

Ylipappi päättää Joosuan kirjan ajatuksia herättävästi kertoen jälkikirjoituksessa Joosuan ja Eleasarin kuolemasta. Kertomalla samalla Joosuan, Eleasarin ja Joosefin luiden hautaamisesta, kirjoittaja luo vastakohdan luvatun maan ulkopuolisen elämän ja luvatussa maassa alkavan elämän välille. Enää ei tarvitse vaeltaa. Johtajien maallisia jäänteitä ei tarvitse kantaa mukana. Patriarkat hautasivat sukulaisensa luolaan (1. Moos. 23:13, 19; 1. Moos. 25:9–10), Sikemistä ostetulle tontille (1. Moos. 33:19). Nyt kansa hautaa johtajansa omalle perintömaalleen, jolloin heillä on tunne pysyvyydestä. Patriarkoille annetut lupaukset ovat täyttyneet. Jahven uskollisuus muodostaa historiallisen punaisen langan, joka yhdistää Israelin jälkeläiset sen nykyisyyteen ja tulevaisuuteen.

Kirjan viimeiset kappaleet yhdistävät koko kertomuksen laajempaan kertomukseen menneisyydestä. Ne avaavat tietä tulevaisuuteen. Canterburyn entinen arkkipiispa lordi George Cary julisti Shrewsburyn Holy Trinity -kirkossa pitämässään juhlapuheessa, että anglikaaninen kirkko oli ”yhden sukupolven päässä sukupuutosta”.

Itse asiassa seurakunta on aina yhden sukupolven päässä sukupuuttoon kuolemisesta, ja niin oli myös Vanhan testamentin Jumalan kansan kohdalla. Israelin historian suuri luku päättyy. Sen tulevaisuus riippuu siitä, millaisia vastauksia se antaa moniin tulevaisuutta koskeviin kysymyksiin. Pysyykö Israel uskollisena Herralle? Pystyykö se jatkamaan keskeneräistä tehtävää koko maan valloittamiseksi? Pystyvätkö he pitämään kiinni Herrasta, eivätkä sotkeudu epäjumalanpalvelukseen? Joosuan ajan sukupolvi on ollut uskollinen Herralle, mutta säilyttääkö seuraava sukupolvi saman hengellisen suunnan, jonka sen suuri johtaja on viitoittanut? Jokainen Jumalan kansan seuraava sukupolvi joutuu Joosuan kirjaa lukiessaan kohtaamaan nämä samat kysymykset. Heidän menestyksensä riippuu siitä, millaisia vastauksia he antavat jokapäiväisessä elämässään, ja miten he suhtautuvat totuuksiin, jotka he ovat saaneet perinnöksi.