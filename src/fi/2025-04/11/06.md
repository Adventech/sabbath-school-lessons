---
title:  Ristiriidan ratkaisu
date:   11/12/2025
---

`Lue Joos. 22:30–34. Miten tämä koko tapahtuma antaa meille joitakin näkemyksiä ristiriitojen ratkaisemisesta ja tavoista varmistaa seurakunnan ykseys? (Vrt. Ps. 133; Joh. 17:20–23; 1. Piet. 3:8–9).`

Joosuan kirjan luvun 22 kertomuksesta löytyy useita kommunikoinnin periaatteita, joita voidaan soveltaa jokapäiväisiin ihmissuhteisiin perheessä, seurakunnassa ja yhteisössä.

1. Kun asiat menevät tai näyttävät menevän pieleen, on parasta kommunikoida sen sijaan, että havainnot tukahdutetaan, kunnes ne räjähtävät. Jumalan kansan on hyvä välttää välinpitämättömyyttä ongelmien noustessa esiin. Mikäli Jordanin itäpuolen heimot olisivat ilmoittaneet aikomuksestaan rakentaa alttari, koko ongelma olisi tietenkin voitu välttää.
2. Vaikka tuomiosta oltaisiinkin vakuuttuneita, ei pidä tehdä hätiköityjä johtopäätöksiä. Jordanin länsipuolella asuneet heimot uskoivat nopeasti korviinsa kantautuneen huhun ja tekivät väärän johtopäätöksen, että Jordanin itäpuolella asuneet heimot olivat jo luopuneet uskosta.
3. Keskustellaan todellisista tai havaituista ongelmista, ennen kuin toimitaan johtopäätösten perusteella.
4. Ollaan valmiita tekemään uhrauksia ykseyden saavuttamiseksi. Jordanin länsipuolella asuvat heimot olivat halukkaita luovuttamaan maataan itäpuolen heimoille, jotta se ei ajautuisi luopumukseen.
5. Kun henkilöä syytetään väärin tai oikeutetusti, vastataan lempeästi, mikä kääntää vihan pois. Syytökseen vastaaminen vastasyytteellä ei koskaan johda rauhaan. Yritetään ymmärtää ennen kuin yritetään tulla ymmärretyksi.
6. Iloitaan ja ylistetään Jumalaa, kun rauha on palautunut. On hienoa nähdä, että suurin osa israelilaisten seurakunnasta tunsi aitoa iloa, kun he saivat tietää kahden ja puolen heimon todellisen motivaation. He eivät olleet niin ylpeitä antamastaan tuomiosta, etteivät he olisi voineet myöntää olleensa väärässä sitä tehdessään.

Mikäli Jordanin itäpuolella asuvat heimot olisivat luopuneet uskosta, Israelin kansa olisi noudattanut liiton vaatimuksia. Ykseys ei voi koskaan olla peruste totuuden vesittämiselle tai raamatullisista periaatteista luopumiselle. Seurakuntakurin tulisi kuitenkin aina olla viimeinen keino! Kuinka erilaisilta seurakuntamme näyttäisivätkään, jos näitä yksinkertaisia periaatteita sovellettaisiin johdonmukaisesti!