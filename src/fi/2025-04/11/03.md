---
title:  Syytöksiä
date:   08/12/2025
---

`Lue Joos. 22:9–20 kertomus heimojen paluusta. Mitä syytöksiä Jordanin länsipuolella asuvat heimot esittävät Jordanin itäpuolella asuvia heimoja vastaan? Missä määrin nämä syytökset olivat perusteltuja?`

Toisin kuin jakeessa 10, jossa itäpuolen heimoja kutsutaan niiden tavanomaisessa muodossa (ruubenilaiset, gadilaiset jne.), jakeessa 1 käytettiin erilaista ilmaisua: Ruubenin heimo, Gadin heimo ja Manassen heimon toinen puolisko, mikä on vastakohta muille israelilaisille (Joos. 22:11), ja edustaa siten eri kokonaisuutta.

Kertomuksessa ilmaisu ”kaikki israelilaisten seurakunta” (Joos. 22:12. VKR) viittaa vain yhdeksään ja puoleen Jordanin länsipuolella olevaan heimoon, mikä korostaa näiden kahden ryhmän välille syntynyttä kuilua. Tätä seuraavan kertomuksen perimmäinen kysymys onkin, voidaanko joen itäpuolella asuvia heimoja pitää israelilaisina.

Olettaisimme, että kertomus päättyisi sujuvasti, mutta jännitteitä syntyy, kun idästä tulleiden heimojen kerrotaan pystyttäneen oman alttarin Jordanille. Tekstissä ei ole mitään syytä teolle, eikä siinä kuvata alttarin tehtävää tai siihen liittyvää erityistä toimintaa. Kyseisen alttarin merkitykseen liittyvä epäselvyys lisääntyy entisestään, jos tarkastelemme ­aiempaa, ensimmäistä Jordanin ylitystä luvuissa 3 ja 4. Tuolloin koko Israel saapui Jordanin rannalle ylittääkseen joen Kanaaninmaahan. Tässä osa Israelista tulee Jordanille, mutta nyt ylittääkseen joen vastakkaiseen suuntaan.

Molemmissa tapauksissa pystytetään kivirakennelma. Ensimmäinen toimi muistomerkkinä, kun taas jälkimmäinen mielletään mahtavaksi alttariksi. Väistämättä mieleen tulee kysymys: ”Mitä nämä kivet merkitsevät?” (vrt. Joos. 4:6, 22). Onko tämä alttari rakennettu uhraamista varten vai onko se vain muistomerkki? Ovatko nämä muut heimot jo alkaneet langeta luopumukseen?

Joosuan, Eleasarin tai heimopäälliköiden kuulematta jättäminen luo tilaa väärinkäsitykselle, joka voi mahdollisesti johtaa kauheaan konfliktiin.

`Mihin Jeesus ja Paavali viittaavat, kun he kehottavat meitä välttämään toisten tuomitsemista? Lue Luuk. 6:37; Joh. 7:24; 1. Kor. 4:5. Miksi on niin helppoa tehdä vääriä johtopäätöksiä toisten motiiveista?`