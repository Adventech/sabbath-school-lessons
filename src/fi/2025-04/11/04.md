---
title:  Menneisyyden vainoama
date:   09/12/2025
---

`Lue Joos. 22:13–15 uudelleen, mutta nyt 4. Moos. 25. luvun valossa. Miksi israelilaiset valitsivat Pinehasin kahden ja puolen heimon valtuuskunnan johtajaksi?`

Ennen kuin huhut siitä, mitä voitaisiin pitää itsenäisyysjulistuksena, muuttuvat täydeksi todeksi, yhdeksän ja puoli heimoa, jotka alkutekstissä on nimetty kahdesti ”Israelin pojiksi” (Joos. 5:2, 3; käännetty "israelilaiset"), lähettävät valtuuskunnan selvittämään alttarin tarkoitusta ja merkitystä. Valtuuskuntaan kuului Pinehas, ylipappi Eleasarin poika, joka seuraisi tässä tehtävässä Eleasarin kuoleman jälkeen (Joos. 24:33). Pinehas oli jo saanut jonkin verran näkyvyyttä pappina, joka teki lopun Israelin irstailusta Baal-Peorissa (4. Moos. 25; vrt. 5. Moos. 4:3).

”Pinehas, joka oli pappi Aaronin pojan Eleasarin poika, astui silloin esiin väkijoukosta. Hän otti käteensä keihään, meni miehen jäljessä teltan perälle ja lävisti keihäällä molemmat, israelilaisen miehen ja midianilaisen naisen, nauliten heidät siihen paikkaan. Silloin israelilaisia ahdistanut vitsaus lakkasi[.]” (4. Moos. 25:7–8.)

Pinehasilla oli varmasti jonkinlaista vaikutusvaltaa. Muut lähettiläät olivat Jordanin länsipuolella asuvien yhdeksän ja puolen heimon edustajia, joista kukin oli Israelin heimon päällikkö (kirjaimellisesti ”isänsä huoneen päämies”).

Valtuuskunta aloittaa pyhäinhäväistystä ja kapinaa koskevan syytteen virallisella profeetallisella kaavalla ”näin sanoo” (VKR). Erona tässä on se, että ei puhu Herra vaan ”koko Herran seurakunta” (Joos. 22:16, VKR). He esittävät syytöksen, jonka mukaan Israel syyllistyi rikkomukseen, petokseen ja kapinaan. Termi ”rikkomus” on sama hepreankielinen sana, jota käytettiin kuvaamaan Akanin syntiä (Joos. 7:1), ja se esiintyy useita kertoja viidessä Mooseksen kirjassa (esim. 3. Moos. 5:15; 3. Moos. 5:21; 4. Moos. 5:6, 12). Akan ja Baal-Peor toimivat ennakkotapauksina: toinen petoksesta ja toinen kapinasta. Ne ilmentävät myös yhdeksän ja puolen heimon pelkoa siitä, että luvattoman alttarin rakentaminen johtaa luopumukseen, epäjumalanpalvelukseen ja moraalittomuuteen, mikä nostattaa Herran vihan koko Israelin kansaa kohtaan.

`Miten Jumalan armo voi auttaa varmistamaan, etteivät menneisyytemme tragediat määritä tapaa, jolla kohtelemme lähimmäisiämme nykyään?`