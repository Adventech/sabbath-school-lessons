---
title:  Rauhan Ruhtinas
date:   30/10/2025
---

`Miten seuraavat tekstit kuvaavat tulevaisuutta, jonka Jumala oli suunnitellut kansalleen? Jes. 9:5; Jes. 11:1–5; Jes. 60:17; Hoos. 2:20; Miika 4:3.`

Vaikka tämän viikon raamattutunnin pääpaino on ollut Vanhan testamentin jumalallisesti johdetuissa ja avustetuissa sodissa, on mainittava, että Vanhan testamentin profeetallisissa kirjoituksissa on myös toinen yhtä merkittävä teema: tulevaisuuden näkymä rauhanomaisesta messiaanisesta aikakaudesta. Messias kuvataan Rauhan Ruhtinaana (Jes. 9:5). Hän tulee tuomaan mukanaan rauhan hallitseman valtakunnan, jossa leijona ja karitsa laiduntavat yhdessä (Jes. 11:1–8), jossa kukaan ei tee pahaa eikä tuota turmiota (Jes. 11:9), ja jossa rauha hallitsee (Jes. 60:17) ja virtaa kuin joki (Jes. 66:12).

`Lue 2. Kun. 6:16–23. Millaisia oivalluksia tämä kertomus ilmaisee Jumalan tarkoituksista kansalleen ja ihmiskunnalle?`

Ajattele kertomusta Syyrian armeijan ruokkimisesta Elisan aloitteen mukaan. Sen sijaan, että heidät olisi surmattu (2. Kun. 6:22), Elisa esitteli heille korkeamman ihanteen, rauhan, joka on aina ollut Jumalan toive kansalleen. On mielenkiintoista havaita, että Elisa on täysin tietoinen vihollisen ympärillä olevan näkymättömän armeijan ylivoimaisuudesta (2. Kun. 6:17). Vaikka Jumala onkin mukana suuressa taistelussa, joka on vaikuttanut myös meidän planeettaamme, lunastuksen lopullinen päämäärä ei ole ikuinen konflikti tai edes vihollisen ikuinen alistaminen orjuuteen vaan sen sijaan ikuinen rauha. Kuten väkivalta lisää väkivaltaa (Matt. 26:52), rauha tuottaa rauhaa. Tämä kertomus päättyy toteamukseen, että ”syyrialaiset eivät enää hyökkäilleet Israeliin” (2. Kun. 6:23).

`Mieti, millä kaikilla tavoilla me voimme olla rauhan lähettiläitä, kun pyrimme jäljittelemään Jeesusta. Entä oma elämäsi juuri nyt? Millä tavoin voisit taistelun sijasta olla rauhan lähettiläs missä tahansa kohtaamassasi ristiriidassa?`