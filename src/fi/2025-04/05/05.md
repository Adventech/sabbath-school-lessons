---
title:  Vapaa valinta
date:   29/10/2025
---

`Lue 5. Moos. 20:10, 15–18; 5. Moos. 13:13–19 ja Joos. 10:40. Miten ohjeet sodankäynnistä sekä menettely epäjumalanpalvelusta harjoittavaa israelilaista kaupunkia vastaan auttavat meitä ymmärtämään sodan rajoituksia koskien täydellistä tuhoamista?`

Hepreankielisessä tekstissä käytetään ainutlaatuista termiä kuvaamaan ihmisten tuhoamista sodassa: ḥeräm. Tämä termi viittaa sellaiseen, mikä on ’kiellettyä’, ’kirottua’ tai ’tuhoon tuomittua’. Useimmiten tämä tarkoittaa ihmisten, eläinten tai elottomien esineiden täydellistä ja peruuttamatonta asettamista yksin Jumalan alaiseksi, mikä sodankäynnissä tarkoitti useimmissa tapauksissa niiden tuhoamista. Käsitteenä ḥeräm ja kansan hävittäminen sodassa on ymmärrettävä Jahven ja pahuuden voimien välisen taistelun valossa, sillä Jumalan luonne ja maine ovat vaakalaudalla.

Siitä lähtien, kun synti ilmestyi maailmaan, ei ole enää ollut olemassa puolueettomuutta: ihminen on joko Jumalan puolella tai häntä vastaan. Toinen johtaa elämään – ikuiseen elämään, ja toinen kuolemaan – ikuiseen kuolemaan.

Täydellinen tuhoaminen kuvaa Jumalan vanhurskasta tuomiota, joka kohtaa syntiä ja pahuutta. Jumala siirsi ainutlaatuisella tavalla osan tuomionsa toteuttamisesta valitsemalleen kansalle, muinaiselle Israelille. Tuhoamiselle omistautuminen oli Jumalan tiukassa valvonnassa. Se rajoittui valloituksen aikaan sekä tarkoin rajattuun maantieteelliseen alueeseen, muinaiseen Kanaaninmaahan. Ne, jotka joutuivat tuhon omaksi, kapinoivat johdonmukaisesti Jumalan tarkoitusperiä vastaan ja uhmasivat niitä, eivätkä he myöskään koskaan tehneet parannusta. Siksi Jumalan päätös tuhota heidät ei ollut mielivaltainen eikä kansakuntaperusteinen.

Israelia odottaisi sama kohtelu, jos se päättäisi omaksua saman elämäntavan kuin kanaanilaiset (vrt. 5. Moos. 13). Vaikka näyttääkin siltä, että jumalallisen sodan kummallakin puolella sijaitsevat ryhmät ovat ennalta määriteltyjä (israelilaisten on määrä periä maa ja kanaanilaisten on määrä tuhoutua), silti on mahdollista siirtyä puolelta toiselle, kuten näemme Rahabin, Akanin ja gibeonilaisten tapauksissa.

Ihmisiä ei mielivaltaisesti suojeltu tai asetettu tuhon omaksi. Ne, jotka nauttivat suhteesta Jahveen, saattoivat menettää etuoikeutetun asemansa kapinoimalla, ja ne, jotka olivat tuhon omia, saattoivat alistua Jahven auktoriteettiin ja elää.