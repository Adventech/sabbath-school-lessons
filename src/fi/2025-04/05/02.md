---
title:  Kanaanilaisten synnit
date:   26/10/2025
---

`Lue 1. Moos. 15:16; 3. Moos. 18:24–30; 5. Moos. 18:9–14 ja Esra 9:11. Mitä nämä tekstit kertovat meille Jumalan suuremmasta suunnitelmasta antaa israelilaisille Kanaaninmaa?`

Joosuan kirjassa kerrotaan myöhemmin, mitä Kanaaninmaassa asuvien kansojen synneillä tarkoitettiin. Näiden kansojen vastenmieliset käytännöt, kuten lapsiuhrit, ennustelu, velhous, noituus, yhteys vainajahenkiin ja spiritismi, antavat meille vihjeen siitä (5. Moos. 18:9–12).

Muinaisten ugaritilaisten tekstien löytyminen (Ras Shamrasta) antaa lisää tietoa kanaanilaisten uskonnosta ja yhteiskunnasta. Ne osoittavat, että tämän kulttuurin tuomitseminen ei ollut ainoastaan ymmärrettävää, vaan Vanhan testamentin moraalinormien mukaan myös oikeutettua.

Kanaanilaisten uskonto perustui uskomukseen, jonka mukaan hedelmällisyyden takaavia luonnonilmiöitä ohjasivat jumalten ja jumalattarien väliset sukupuolisuhteet. Niinpä ugaritilaiset harjoittivat rituaaliseksiä yllyttääkseen jumalia ja jumalattaria tekemään samoin. Tämä käsitys johti ”pyhään” prostituutioon. Siihen osallistui sekä mies- että naisprosti­tuoituja, jotka osallistuivat seksiorgioihin osana uskonnon harjoittamista!

Kansakunta ei voi nousta moraalisesti korkeammalle tasolle kuin sen palvomat jumalat. Tällaisen jumaluuskäsityksen seurauksena ei ole ihme, että kanaanilaisten uskonnollisiin käytäntöihin kuuluivat Raamatun kieltämät lapsiuhrit.

Arkeologiset todisteet vahvistavat, että Kanaanin asukkaat uhrasivat säännöllisesti esikoislapsensa jumalilleen (todellisuudessa pahoille hengille). Pienet luurangot, jotka on löydetty murskattuina muistokirjoituksilla varustetuista suurista ruukuista, todistavat heidän alennustilansa uskonnosta ja siitä, mitä se merkitsi monille heidän lapsilleen.

Kanaanilaisten hävittäminen ei siis syntynyt vasta sitten, kun Jumala oli päättänyt antaa Kanaaninmaan israelilaisille. Kanaaninmaan asukkaille myönnettiin ylimääräinen armon aika, jonka aikana heillä oli mahdollisuus tutustua Jumalaan ja hänen luonteeseensa heidän keskuudessaan eläneiden patriarkkojen todistuksen kautta. He saivat tilaisuuden, mutta he tuhlasivat sen ja jatkoivat hirvittäviä käytäntöjään, kunnes Herran oli viimein laitettava niille piste.