---
title:  Sota taivaassa
date:   20/10/2025
---

`Joosua ymmärsi, että taistelu oli osa laajempaa konfliktia. Mitä tiedämme konfliktista, jossa Jumala itse on mukana? Lue Ilm. 12:7–9; Jes. 14:12–14; Hes. 28:11–19 ja Dan. 10:12–14.`

Jumala asetti maailmankaikkeuteen asumaan vastuullisia luotuja olentoja, joille hän antoi vapaan tahdon, joka on edellytys sille, että he voivat rakastaa. He voivat valita, toimivatko he Jumalan tahdon mukaisesti vai sitä vastaan. Voimakkain enkeleistä, Lucifer, kapinoi Jumalaa vastaan ja veti mukaansa paljon enkeleitä.

Jesaja ja Hesekiel viittaavat konfliktiin, vaikka jotkut kommentoijat yrittävätkin rajata Jesajan kirjan 14. luvun ja Hesekielin kirjan 28. luvun merkityksen koskemaan Babylonian ja Tyroksen kuninkaita. Raamatun tekstissä on kuitenkin selkeitä vihjeitä, jotka viittaavat käsityskykymme ylittävään todellisuuteen. Babylonian kuninkaan esitetään olleen taivaassa Jumalan valtaistuimen luona (Jes. 14:12–13), ja Tyroksen kuninkaan kerrotaan asuneen Eedenissä vartijaenkelinä Jumalan pyhällä vuorella (Hes. 28:12–15). Mikään näistä ei pidä paikkaansa Babylonian ja Tyroksen kuninkaiden kohdalla.

Maanpäällisistä kuninkaista ei myöskään voida sanoa, ettei heissä ole moitteen sijaa tai että he ovat ”täydellisistä täydellisimpiä”. Näin ollen nämä hahmot viittaavat suurempaan kuin vain Babylonian ja Tyroksen valtakuntien hallitsijoihin.

Jesaja esittää ”vertauksen” (hepreaksi māšāl), joka välittää välitöntä historiallista kontekstia syvällisemmän merkityksen. Tässä tapauksessa Babylonian kuninkaasta tulee kapinan, itseriittoisuuden ja ylpeyden esikuva. Samoin Hesekiel tekee eron Tyroksen ruhtinaan (Hes. 28:2) ja Tyroksen kuninkaan (Hes. 28:11–12) välille, jolloin maallisessa valtakunnassa toimivasta ruhtinaasta tulee taivaallisessa valtakunnassa toimivan kuninkaan symboli.

Dan. 10:12–14 mukaan nämä kapinalliset taivaalliset olennot vastustavat Jumalan tarkoitusperien toteutumista maan päällä. Meidän tulee ymmärtää Israelin jumalallisesti oikeutetut sodat tämän taivaan ja maan välisen yhteyden valossa. Meidän on tunnustettava ne Jumalan ja Paholaisen – sekä hyvän ja pahan – välisen suuren konfliktin maallisiksi ilmentymiksi. Viime kädessä kaiken tämän tarkoituksena on palauttaa Jumalan oikeudenmukaisuus ja rakkaus langenneeseen maailmaan.