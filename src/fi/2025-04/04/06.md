---
title:  Toiseksi paras vaihtoehto
date:   23/10/2025
---

`Lue 2. Moos. 17:7–13 ja Joos. 6:15–20. Mitä yhtäläisyyksiä löydät näiden kahden sotakertomuksen välillä? Miten ne eroavat toisistaan?`

Israel taisteli Egyptistä lähdön jälkeen ensimmäisen kerran, kun he puolustautuivat amalekilaisia vastaan (2. Moos. 17). Israel oli nähnyt Jumalan, joka oli kohdannut egyptiläiset ja johdattanut israelilaiset vapauteen. Jumalan alkuperäiseen suunnitelmaan ei kuulunut Israelin taisteleminen muita kansoja vastaan (2. Moos. 23:28; 2. Moos. 33:2). Pian sen jälkeen, kun israelilaiset olivat vapautuneet Egyptistä, he alkoivat kuitenkin nurista matkansa aikana (2. Moos. 17:3) ja jopa kyseenalaistivat Jumalan läsnäolon heidän keskuudessaan. Sillä hetkellä Amalek ryhtyi taisteluun Israelia vastaan. Se ei ollut sattumaa. Jumala salli amalekilaisten hyökätä Israelin kimppuun, jotta he oppisivat jälleen luottamaan häneen.

Periaatteistaan tinkimättä Jumala laskeutuu sille tasolle, jolla hänen kansansa on, ja kutsuu heitä jatkuvasti takaisin seuraamaan ihanteellista suunnitelmaa: luottamaan täydellisesti ja varauksettomasti jumalalliseen väliintuloon. Itse asiassa ohjeet sodankäyntiä varten (5. Moos. 20) annettiin vasta 40 vuotta kestäneen erämaakokemuksen jälkeen, mikä myös johtui Israelin epäuskosta. Uudet olosuhteet vaativat uusia strategioita, ja vasta silloin Jumala vaati Israelia tuhoamaan kanaanilaiset kokonaan (5. Moos. 20:16–18).

Sen lisäksi, että sodasta tuli Israelille välttämättömyys, se osoittautui myös testiksi heidän uskollisuudestaan Jahvea kohtaan. Jumala ei luovuttanut israelilaisten suhteen. Jumala salli heidän nähdä omin silmin hänen voimansa heidän kokiessaan samalla täydellisen riippuvuuden hänestä.

Israelilaisten osallistuminen maan valloitukseen käy ilmi Joosuan tekemästä johtopäätöksestä kirjan lopussa. Siinä sanotaan kanaanilaisten taistelleen israelilaisia vastaan (Joos. 24:11). Vaikka Jerikon muurien sortuminen oli jumalallisen ihmeen tulos, Israelin kansan oli osallistuttava aktiivisesti taisteluun ja kohdattava kaupungin asukkaiden sitkeä vastarinta.

Israelin osallistumisesta aseelliseen konfliktiin tuli keino kehittää ehdotonta luottamusta Jahven apuun. Israelia muistutettiin kuitenkin aina (Joos. 7:12–13; Joos. 10:8) siitä, että jokaisen taistelun lopputulos oli Herran käsissä. Ainoa tapa, jolla he pystyivät vaikuttamaan sotilaallisen selkkauksen lopputulokseen, oli heidän uskon tai epäuskon asenteensa.