---
title:  Herra on soturi
date:   21/10/2025
---

`Lue 2. Moos. 2:23–25, 2. Moos. 12:12–13 ja 2. Moos. 15:3–11. Mitä tarkoittaa, että Jumala on soturi?`

Pitkän Egyptissä oleskelunsa aikana israelilaiset ovat unohtaneet esi-isiensä todellisen Jumalan. Kuten monet jaksot heidän erämaavaelluksessaan osoittivat, heidän tietämyksensä Abrahamin, Iisakin ja Jaakobin Jumalasta oli himmennyt, ja he olivat sekoittaneet uskonnollisiin käytäntöihinsä pakanallisia elementtejä (vrt. 2. Moos. 32:1–4). Egyptiläisten sorron alla he huusivat hädissään Herran puoleen (2. Moos. 2:23–25), ja oikeaan aikaan Herra puuttui asiaan heidän puolestaan.

Toisen Mooseksen kirjan luvuissa 1–12 kuvattu konflikti oli kuitenkin laajempi kuin pelkkä Mooseksen ja faraon välinen valtataistelu. Muinaisen Lähi-idän sotaideologian mukaan kansojen välisiä konflikteja pidettiin viime kädessä konflikteina vastaavan jumalan tai jumalien välillä. 2. Moos. 12:12 julistaa, että Herra langetti tuomion paitsi faraolle myös Egyptin jumalille, noille voimakkaille pahoille hengille (3. Moos. 17:7; 5. Moos. 32:17), jotka olivat Egyptin sortovallan ja epäoikeudenmukaisen yhteiskuntajärjestelmän taustavoimana.

Viime kädessä Jumala sotii syntiä vastaan eikä siedä tätä konfliktia ikuisesti (Ps. 24:8; Ilm. 19:11; Ilm. 20:1–4, 14). Kaikki langenneet enkelit sekä ihmiset, jotka ovat lopullisesti ja peruuttamattomasti samaistuneet syntiin, tuhoutuvat. Näin ollen taistelut maan asukkaita vastaan on nähtävä tämän konfliktin varhaisempana vaiheena. Tuo taistelu saavuttaa huippunsa ristillä, ja se saa täyttymyksensä viimeisellä tuomiolla, jolloin Jumalan oikeudenmukaisuus ja rakkaudellinen luonne tulevat oikeutetuiksi.

Käsitys kanaanilaisten täydellisestä tuhosta on ymmärrettävä raamatullisen maailmankuvan perusteella, jossa Jumala on mukana suuressa taistelussa maailmankaikkeuden pahuuden edustajien kanssa. Viime kädessä vaakalaudalla ovat Jumalan maine ja hänen luonteensa (Room. 3:4; Ilm. 15:3).

Koska synti on osa ihmiselämän todellisuutta, kukaan ei voi pysyä puolueettomalla maaperällä. Jokaisen on oltava joko Jumalan tai pahuuden puolella. Tätä taustaa silmällä pitäen kanaanilaisten hävittämistä olisi siis pidettävä esikuvana viimeisestä tuomiosta.

`Mistä tiedät, kummalla puolella todella olet?`