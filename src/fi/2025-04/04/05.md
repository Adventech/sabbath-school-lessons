---
title:  Herra taistelee puolestasi
date:   22/10/2025
---

`Lue 2. Moos. 14:13–14, 25. Mikä oli Jumalan alkuperäinen ja ihanteellinen suunnitelma israelilaisten osallistumisesta sodankäyntiin?`

Tuona kriisin hetkenä, kun Israelin kansa joutui fyysiseen umpikujaan, ”Mooses sanoi kansalle: ’Älkää pelätkö, vaan pysykää aloillanne, niin saatte nähdä, kuinka Herra pelastaa teidät. Sellaista, mitä te tänään näette tapahtuvan egyptiläisille, ette enää milloinkaan saa nähdä. Herra sotii teidän puolestanne, olkaa te hiljaa!’” (2. Moos. 14:13–14.) Raamatun mukaan jopa egyptiläiset itse ymmärsivät tämän todellisuuden: ”Meidän on lähdettävä pakoon! Herra sotii israelilaisten puolella meitä vastaan!” (2. Moos. 14:25.)

Jumalan ihmeellisestä väliintulosta tulee malli: hän toimii avuttomien, sotilaallisesti kouluttamattomien israelilaisten hyväksi. Egyptistä lähtö muodosti mallin, esikuvan Jumalan väliintulosta Israelin hyväksi. Täällä Jahve ei ainoastaan käy taistelua, vaan Israelia vaaditaan olemaan taistelematta (2. Moos. 14:14). Jumala on soturi; aloite kuuluu hänelle. Hän laatii strategian, määrittelee keinot ja suorittaa sotatoimet. Jos Jahve ei taistele Israelin puolesta, heillä ei ole mitään mahdollisuuksia menestyä.

Ellen G. White tulkitsee tämän olevan osoitus siitä, että Jumala ”ei ole suunnitellut, että he saisivat luvatun maan haltuunsa sotimalla, vaan alistumalla hänen käskyihinsä ja olemalla tinkimättömästi kuuliaisia niille.” (Signs 2. syyskuuta 1880.) Samoin kuin heidän vapautuessaan Egyptistä Jumala kävisi heidän taistelunsa heidän puolestaan. Heidän tarvitsi vain pysyä paikallaan ja todistaa Jumalan mahtava väliintulo.

Aina kun Israelilla oli riittävästi luottamusta Jumalaan, sen ei tarvinnut taistella (ks. 2. Kun. 19; 2. Aik. 32; Jes. 37).

Jumalan ihanteellisen suunnitelman mukaan Israelin ei olisi koskaan tarvinnut taistella itsensä puolesta. Se, että Jumala salli heidän osallistua kanaanilaisia vastaan käytyyn sotaan, oli seurausta heidän epäuskostaan, jota he osoittivat Egyptistä lähdön jälkeen. Samoin kuin heidän ei tarvinnut nostaa yhtään miekkaa egyptiläisiä vastaan Egyptistä lähdön aikana heidän ei olisi koskaan tarvinnut taistella Kanaanin valloituksen aikana (5. Moos. 7:17–19).

`Israelin kansa joutui vaikeuksiin, kun se napisi Jumalaa vastaan. Onko meillä sama vaara?`