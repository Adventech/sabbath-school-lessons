---
title:  Herran sotajoukon päällikkö
date:   19/10/2025
---

`Lue Joos. 5:13–15. Mitä tämä teksti kertoo Kanaaninmaan valloituksen taustoista?`

Israel on juuri ylittänyt Jordanin ja astunut vihollisen maaperälle. Heidän edessään on Jerikon linnoitus, jonka portit ovat tiukasti kiinni (Joos. 6:1). Tässä vaiheessa kansa ei tiedä mitään taistelustrategiasta. Vielä huolestuttavampaa on, että Israelilla on käytössään vain linkoja, keihäitä ja nuolia valloittaakseen kaupungin, joka on linnoitettu kestämään pitkän piirityksen.

Joosuan kysymykset oudon vieraan henkilöllisyydestä saavat melko hämärän vastauksen: ”Ei.” Vierailijan vastaus paljastaa, ettei hän ole halukas astumaan Joosuan määrittelemiin kategorioihin. Toisin sanoen perimmäinen kysymys ei ole se, onko hän Joosuan puolella, vaan pikemminkin se, onko Joosua hänen puolellaan?

`Vertaa Joos. 5:14–15; 2. Kun. 6:8–17; Neh. 9:6 ja Jes. 37:16. Mitä opit Herran sotajoukon päällikön henkilöllisyydestä?`

Vaikka ilmaisu ”Herran sotajoukon päällikkö” on ainutlaatuinen hepreankielisessä Raamatussa, termien ”päällikkö” ja ”sotajoukko” yhdistelmä viittaa aina sotilaalliseen johtajaan. Sana ”sotajoukko” voi Raamatussa viitata sotajoukkoihin, enkeleihin tai taivaankappaleisiin.

Koska Kristus ei ollut vielä tullut ihmiseksi, hän ei näyttäydy Joosualle pelkästään liittolaisena eikä edes Israelin armeijan todellisena päällikkönä, vaan näkymättömän enkeliarmeijan päällikkönä, joka on mukana paljon suuremmassa konfliktissa kuin Joosuan ja kanaanilaisten välinen taistelu. Joosuan vastaus osoittaa selvästi, että hän ymmärsi tämän päällikön henkilöllisyyden. Hän on Jumalan veroinen, ja Joosua lankeaa maahan hänen eteensä syvän kunnioituksen ja palvonnan merkiksi (Joos. 5:14; 1. Moos. 17:3; 2. Sam. 9:6; 2. Aik. 20:18). Joosua on valmis vastaanottamaan taistelustrategian sotaretkeä varten, joka on olennainen osa paljon suurempaa konfliktia, missä Jumala itse on mukana.

`Mitä lohtua meidän pitäisi saada, kun tiedämme ”Herran sotajoukon päällikön” puolustavan kansaansa?`