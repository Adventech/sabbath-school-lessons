---
title:  Uudistumisen alttarit
date:   11/11/2025
---

`Mikä oli Joosuan motiivi rakentaa alttari Herralle? Lue Joos. 8:30–31. Vertaa 5. Moos. 11:26–30 ja 5. Moos. 27:2–10.`

Patriarkkojen aikana alttarit olivat merkkejä heidän pyhiinvaelluksensa reitillä. Niistä tuli konkreettisia merkkejä siitä, että he olivat vallanneet Jumalan lupaamaan maan. Pystyttämällä alttarin israelilaiset todistivat nyt esi-isille annettujen lupausten täyttymisestä. Tässä tapauksessa alttarin pystyttäminen on Mooseksen antamien ohjeiden täyttämistä (5. Moos. 11:26–30; 5. Moos. 27:2–10).

Joos. 8:30–35 on merkittävä osa kirjan koko teologisen sanoman muotoutumisessa. Yhdistämällä yhden kaikkein karmeimmista ja väkivaltaisimmista kertomuksista (sota) johonkin täysin erilaiseen – liiton vahvistamiseen (Jumalan palvonta) – Joosua vie meidät takaisin yhteen tärkeimmistä teologisista teemoista, jotka näimme jo kirjan alussa: Joosuan tehtävänä on johdattaa Israel elämään kuuliaisena liiton mukaisesti (Joos. 1:7). Näin myös kuvataan Joosuaa kirjan lopussa (Joos. 24).

Sodankäynnin ja valloituksen tärkeydestä huolimatta on olemassa jotain vielä tärkeämpää: uskollisuus Jumalan lain vaatimuksia kohtaan. Valloitus on vain yksi askel Jumalan Israelia koskevan suunnitelman täyttymisessä ja koko ihmiskunnan palauttamisessa entiselleen. Uskollisuus Tooran määräyksille muodostaa lopullisen kysymyksen ihmiskunnan kohtalosta. Joosua kirjoittaa lain jäljennöksen suurille, valkeaksi kalkituille kiville, jotka eroavat alttarin kivistä (vrt. 5. Moos. 27:2–8). Näin kivet, jotka todennäköisesti sisälsivät kymmenen käskyä, muodostivat alttarin läheisyydessä erillisen muistomerkin, joka muistutti israelilaisia jatkuvasti liittoon sisältyvistä etuoikeuksista ja velvollisuuksista.

Joosua on esikuva Jeesuksesta, jonka tehtävänä oli muun muassa johtaa ihmiskunta takaisin Jumalalle kuuliaiseksi. Tämän tavoitteen saavuttamiseksi hänen oli ryhdyttävä taisteluun pahuuden voimien kanssa. Hänen perimmäinen tavoitteensa oli täyttää liiton vaatimukset meidän puolestamme: ”Ovathan Jumalan lupaukset, niin monta kuin niitä on, saaneet hänessä vahvistuksen. Siksi mekin vastaamme hänen kauttaan: ’Aamen’, Jumalan kunniaksi.” (2. Kor. 1:20.).