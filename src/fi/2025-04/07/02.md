---
title:  Liitto ensin
date:   09/11/2025
---

`Lue Joos. 5:1–7. Miksi Herra käski Joosuan ympärileikata israelilaisten toinen sukupolvi juuri tällä valloituksen hetkellä?`

Maan tutkimisen, vakoojien rohkaisevan raportin ja ihmeellisen Jordanin ylittämisen jälkeen olisimme odottaneet välitöntä taistelua vihollisen kanssa. On kuitenkin jotakin sotilaallista valloitusta tärkeämpää: Israelin liitto Jumalan kanssa.

Ennen kuin uusi sukupolvi saattoi ryhtyä ottamaan maata haltuunsa, heidän oli oltava täysin tietoisia erityisestä suhteestaan maan todelliseen omistajaan. Liiton merkin uusiminen on vastaus Jumalan armolliseen ja ihmeelliseen tekoon, kun hän toi Israelin turvallisesti Jordanin yli.

Liittomme Jumalan kanssa pitäisi aina olla vastaus kiitollisuuteen siitä, mitä hän on jo saanut aikaan puolestamme, eikä koskaan pyrkimys saada jotain hyötyä noudattamalla hänen vaatimuksiaan lainkuuliaisesti. (Tämä sama käsite oli epäilemättä ratkaisevan tärkeä Paavalin kamppailussa niiden kanssa, jotka vaativat, että pakanakäännynnäisten miespuoliset henkilöt piti ympärileikata, mikä käy selvimmin ilmi hänen kirjeestään galatalaisille.)

Israel oli historiansa suurimman sotaretken kynnyksellä, ja voisimme odottaa, että koko leiri oli kiireinen sotavalmisteluissa. Niin olikin, mutta ei perinteisessä mielessä. Hevosten valjastamisen ja miekkojen teroittamisen sijaan he osallistuivat rituaaliin, joka jätti suurimman osan taistelevista joukoista haavoittuvaksi ainakin kolmeksi päiväksi.

He tekivät tämän juhlistaakseen suhdettaan Jumalaansa, joka oli vapauttanut heidät Egyptistä. Miksi? Koska he tunnustivat, että taistelu kuuluu Herralle. Hän on se, joka antaa heille voiton ja menestyksen. Jeesus muotoili saman periaatteen hieman eri sanoin: ”Etsikää ennen kaikkea Jumalan valtakuntaa ja hänen vanhurskasta tahtoaan, niin teille annetaan kaikki tämäkin.” (Matt. 6:33). Useimmiten arki tuntuu painostavan meitä niin monien tärkeiden asioiden kiireellä, että unohdamme asettaa etusijalle tärkeimmän asian elämässämme: sen, että uudistamme päivittäin Kristukseen sitoutumisemme.

`Mieti, milloin olet laiminlyönyt aikaa Jumalan kanssa ”tärkeämpien” asioiden vuoksi. Miksi tämä on niin helppoa, ja miten voimme taistella sitä vastaan?`