---
title:  Pääsiäinen
date:   10/11/2025
---

`Miksi on merkittävää, että Joosua päätti viettää pääsiäistä huolimatta siitä, että hänellä oli kiireellinen ja valtava tehtävä valloittaa luvattu maa? Lue Joos. 5:10; 2. Moos. 12:6; 3. Moos. 23:5; 4. Moos. 28:16; 5. Moos. 16:4, 6.`

Toinen tärkeä valloitusta edeltävä tapahtuma on pääsiäisen viettäminen. Se vietetään kuukauden neljännentoista päivän iltana tarkoin Jumalan antamien ohjeiden mukaisesti. Pääsiäisen viettämisen symbolinen merkitys saa erityistä painoarvoa: Joosuan kirjan tapahtumat heijastelevat Egyptistä lähdön tapahtumia. Pääsiäisjuhla tuo mieleen kymmenennen vitsauksen yön (2. Moos. 12), jolloin Herran enkeli surmasi kaikki Egyptin esikoiset ja säästi israelilaiset. Tätä seuraa Egyptistä lähtö, Kaislameren ylitys ja matka erämaan halki.

Toisen sukupolven kertomus sen sijaan alkaa erämaasta, jatkuu Jordanin ylittämisellä, sisältää ympärileikkauksen ja pääsiäisen viettämisen sekä johtaa ratkaisevaan hetkeen, jolloin on odotettavissa toinen Herran ihmeellinen väliintulo Israelin vihollisia, Kanaanin asukkaita, vastaan. Yhdessä kaikkien edeltävien tekojen kanssa pääsiäisen viettäminen merkitsee uuden aikakauden alkua Israelin historiassa.

Lisäksi pääsiäisjuhla viittasi uhrilammassymbolin kautta israelilaisten vapautukseen Egyptin orjuudesta. Se osoitti myös eteenpäin esikuvien täyttymykseen Jumalan Karitsassa (Joh. 1:29, 36; 1. Kor. 5:7; 1. Piet. 1:18–19), joka lunasti meidät synnin orjuudesta. Herran ehtoollisella, ennen kuin Jeesus antoi itsensä täydelliseksi uhriksi, hän muutti pääsiäisen kuolemansa muistoksi (Matt. 26:26–29; 1. Kor. 11:23–26).

Pääsiäinen ja Herran ehtoollinen kertovat kuitenkin vielä kirkkaammasta todellisuudesta: lunastetun kansanjoukon siirtymisestä taivaalliseen Kanaaninmaahan.

Ilmestyskirjan kirjoittaja Johannes kuvaa vertauskuvalliset Kaislameren ja Jordanin ylitykset, ja sen, kuinka kansanjoukko on Jumalan valtaistuimen edessä (Ilm. 4:6; 7:9–10) viettämässä pääsiäisen ja Herran ehtoollisen täyttymystä (Matt. 26:29; Ilm. 19:9).

`Millä tavoin voimme pitää ristin todellisuuden aina edessämme silloinkin, kun emme vietä ehtoollisjuhlaa?`