### Johanneksen evankeliumin teemoja

Istuin eräässä liikkeessä Teheranissa, Iranissa. Katselin siellä persialaista mattoa, jossa oli teemana ikivanha metsä. Matto oli kauniisti tehty ja siinä oli sveitsiläinen maisema: vuoria, vesiputous, turkoosinvärinen järvi, metsäisiä rinteitä ja laaja sininen taivas pilvineen.

Kuka tahansa tuossa liikkeessä käynyt olisi voinut käyttää aikansa maton yksityiskohtien tarkasteluun: solmujen määrä neliötuumaa kohti, mistä kankaasta se oli tehty, käytössä olleet väriaineet – kaikkiin niihin yksityiskohtiin, joista tuo matto koostui.

Tai asiakas olisi voinut sen sijaan keskittyä sen kudoksiin ja kuviointeihin, jotka antoivat matolle sen ainutlaatuisen kauneuden: järvestä heijastuva taivas, lumipeitteinen vuoren huippu, vehreä metsä, jota syvänvihreä sammal täydensi. Maton teemat yhdistyivät toisiinsa taitavasti koordinoiduksi kauneudeksi, joka ilmensi tuon seesteisen paikan loistoa Alpeilla.

Tällä vuosineljänneksellä tutkimme toista hienosti tehtyä mestariteosta. Tämä teos ei ole siveltimellä viimeistelty kangas, tarkasti kehystetty valokuva tai taitavasti kudottu matto. Se on pikemminkin taitavasti Johanneksen evankeliumissa ilmaistu Jumalan sana.

Sanoilla on merkitys käytetyssä asiayhteydessä. Jotta voitaisiin ymmärtää, mitä pyhissä kirjoituksissa sanotaan, niitä on tutkittava asiayhteydessään – lähellä olevia lauseita, kappaleita ja tekstijaksoja sekä vasten Raamatun kokonaisvaltaista ilmoitusta. Lopuksi, koska koko Raamattu on Pyhän Hengen innoittama, jokaista osaa on tutkittava kokonaisuutta vasten.

Tämän vuosineljänneksen tarkoituksena on ymmärtää Johanneksen evankeliumin sanoma. Se on neljän evankeliumin joukossa ainutlaatuinen, sillä siinä keskitytään usein Jeesuksen ja vain yhden tai kahden ihmisen välisiin henkilökohtaisiin keskusteluihin. Keskusteluihin Natanaelin, Nikodemoksen, kaivolla olleen naisen, Betesdan lammikolla olleen halvaantuneen, sokeana syntyneen miehen, Lasaruksen ja hänen sisariensa, Pilatuksen, Pietarin tai Tuomaksen kanssa. Monet näistä kertomuksista esiintyvät vain Johanneksen evankeliumissa.

Johanneksen evankeliumi on Jumalan sanaa, jonka apostoli välittää meille. Kuten koko Raamattu, evankeliumi syntyi Jumalan tahdosta, ei ihmisten tahdosta. Johannes oli vain Pyhän Hengen käyttämä halukas välikappale monien ratkaisevien teemojen ilmaisijana: Sana (logos), valo, leipä, vesi, Pyhä Henki, ykseys, tunnusteot, todistus ja profetia. Nämä teemat vahvistavat ja vastavuoroisesti valaisevat toisiaan koko evankeliumin läpi.

Raamatun tutkimisessa keskitytään usein jonkin sanan tai pienen raamatunkohdan merkitykseen. Tarkistamme sanan merkityksen Raamatun sanakirjasta. Tarkastelemme kielioppia, välitöntä asiayhteyttä, historiallista kontekstia ja, mattovertausta käyttäen – jäämme kiinni maton solmujen määrän tutkimiseen, kankaan kudokseen, väriaineisiin ja taustan tarkasteluun. Kaikki nämä yksityiskohdat ovat tärkeitä.

Älkäämme kuitenkaan unohtako kokonaiskuvaa, kun tarkastelemme yksityiskohtia. Aivan kuten persialainen matto voi kuljettaa jonkun ajatukset kauniiseen alppimaisemaan, Johanneksen evankeliumi voi kuljettaa meidät tarkastelemaan Jeesuksen Kristuksen elämää ja toimintaa maan päällä. Jeesuksen Kristuksen tunteminen on ikuiseksi elämäksi. Yksityiskohtien tehtävä on ohjata meitä kohti kokonaiskuvaa, ja Johanneksen evankeliumissa tuo kokonaiskuva on jumalallisesti innoitettu ilmoitus Jeesuksesta, Herrastamme ja Vapahtajastamme.

_E. Edward Zinke, maailmanlaajuisen adventtikirkon pääkonferenssin Biblical Research Institute -instituutin entinen apulaisjohtaja, joka on mukana kirkon monessa toiminnassa ja johtokunnassa, muun muassa Ellen G. White Estate -toimituskunnan varapuheenjohtajana ja Adventist Review Ministries -lehden vanhempana neuvonantajana. Hänellä on kolme kunniatohtorin arvonimeä adventtikirkon yliopistoista. Hän asuu Marylandissa, Yhdysvalloissa._

_Thomas Shepherd, teologian tohtori (PhD), kansanterveystieteen tohtori (DrPH), on Uuden testamentin vanhempi tutkimusprofessori adventtikirkon teologisessa seminaarissa Andrews University -yliopistossa, jossa hän on opettanut vuodesta 2008. Hän ja hänen vaimonsa, lääkäri Sherry Shepherd, ovat toimineet lähetystyöntekijöinä Malawissa ja Brasiliassa. Heillä on kaksi aikuista lasta ja kuusi lastenlasta._