---
title:  Pilatus – Tahaton todistaja
date:   12/11/2024
---

Johannes kirjoittaa kerta toisensa jälkeen uskonnollisten johtajien yrityksistä ottaa Jeesus kiinni, viedä hänet oikeuden eteen ja tuomita hänet kuolemaan. Johanneksen evankeliumin teema, jonka Jeesus toteaa usein, on se, että hänen aikansa tai hetkensä ei ollut vielä tullut. Tällä hän tarkoitti ristiinnaulitsemistaan (Joh. 2:4; Joh. 7:6, 8, 30; Joh. 12:7, 23, 27; Joh. 13:1; Joh. 17:1).

Nyt hetki oli tullut. Jeesus pidätettiin Getsemanen puutarhassa, hänet tuotiin Hannaksen eteen, sitten ylipappi Kaifaan ja sitten kahdesti Pilatuksen eteen.

Johannes on kutsunut monia todistajia kaikilta elämän­alueilta todistamaan, että Jeesus oli Kristus. Nyt Johannes kutsuu todistajaksi Pilatuksen, maaherran, joka kuulusteli Jeesusta. Pilatuksen todistus oli tärkeä, koska hän oli roomalainen, maaherra ja tuomari; useimmat muut todistajat olivat juutalaisia ja tavallisia ihmisiä.

`Miten Pilatuksen antama tuomio liittyy Johanneksen evankeliumin teemaan? Joh. 18:38; Joh. 19:4–22.`

Jeesus tuotiin Pilatuksen eteen varhain perjantaiaamuna (Joh. 18:28). Hänen suunnitelmansa oli lähettää vanki nopeasti kärsimään kohtalonsa. Jeesuksen käytös kuitenkin kiinnitti Pilatuksen huomion. Maaherra kuulusteli Jeesusta tarkasti ja kuuli hänen huuliltaan: ”Sitä varten minä olen syntynyt ja sitä varten tullut tähän maailmaan, että todistaisin totuuden puolesta. Jokainen, joka on totuudesta, kuulee minua.” (Joh. 18:37.)

Vaikka maaherra lopulta tuomitsi Jeesuksen kuolemaan, hän kuitenkin julisti kolme kertaa Jeesuksen syyttömäksi (Joh. 18:38; Joh. 19:4, 6). Ristiin hän kirjoitti sanat ”Jeesus Nasaretilainen, juutalaisten kuningas” (Joh. 19:19) päättäen näin todistuksensa siitä, kuka Jeesus on. Vaikka Pilatus todisti Kristuksen syyttömyyden puolesta, hän kuitenkin tuomitsi Jeesuksen kuolemaan.

Pilatuksella oli edessään itse Totuus, ja silti hän tuomitsi Jeesuksen kuolemaan, koska hän salli väkijoukon painostaa itseään! Tämä on traaginen esimerkki siitä, kun jättää noudattamatta omatunnon ja sydämen ääntä, joka kertoo, mikä on oikein!

`Mitä voimme oppia Pilatuksen esimerkistä?`