---
title:  Meidän todistuksemme jeesuksesta
date:   14/11/2024
---

Kun Johannes esittelee Jeesuksen todistajia kerta toisensa jälkeen, hänen päämääränsä on johdattaa meidät tyhjentävään johtopäätökseen: ”Monia muitakin tunnustekoja Jeesus teki opetuslastensa nähden, mutta niistä ei ole kerrottu tässä kirjassa. Tämä on kirjoitettu siksi, että te uskoisitte Jeesuksen olevan Kristus, Jumalan Poika, ja että teillä, kun uskotte, olisi elämä hänen nimensä tähden.” (Joh. 20:30, 31.)

Entä jos olisit ollut paikalla henkilökohtaisesti ja nähnyt Jeesuksen tekevän monia näistä ihmeistä, uskoisit varmasti, eikö totta? Haluaisimme uskoa niin. Joissakin asioissa meillä on jopa enemmän syitä uskoa Jeesukseen kuin niillä, jotka todella näkivät nämä ihmeet. Miksi?

`Mitä meillä on sellaista, jota Jeesuksen aikaan eläneillä ei ollut ja jonka pitäisi auttaa meitä uskomaan? Ks. esimerkiksi Matt. 24:2; Matt. 24:14; Matt. 24:6–8.`

Meillä on käytössämme Johanneksen evankeliumin kertomukset sekä se suuri etu, että näemme Jeesuksen ja muiden Raamatun ennustusten toteutuvan: temppeli tuhoutui (Matt. 24:2), evankeliumi leviää ympäri maailmaa (Matt. 24:14), suuri luopumus (2. Tess. 2:3) ja se, että maailma pysyy edelleen langenneena ja pahuuden paikkana (Matt. 24:6–8). Koko Jeesuksen elämän ja palvelutyön ajan hänen seuraajansa pysyivät pienenä ja ahdistettuna joukkona, jonka olisi kaikkien inhimillisten standardien mukaan pitänyt kadota historiasta jo kauan aikaa sitten. Miten he olisivat voineet tietää, kuten me, että kaikki edellä mainitut asiat toteutuisivat? Oma uskomme on Jeesuksen oman profetian täyttymystä, minkä mukaan evankeliumi menisi kaikkialle maailmaan.

Tänään, noin 2000 vuotta myöhemmin, myös meillä Jeesuksen seuraajina on etuoikeus todistaa hänestä ja siitä, mitä hän on tehnyt puolestamme. Emme voi tunnustaa Jeesusta Messiaaksemme Natanaelin, Nikodemoksen, samarialaisen naisen tai fariseusten todistuksen perusteella. Vain lukemalla Raamattua Pyhä Henki vakuuttaa meidät hyväksymään Jeesuksen maailman Vapahtajaksi.

Jokainen meistä voi kertoa oman kokemuksensa suhteestamme Jumalaan. Kertomuksemme ei ehkä ole kovin dramaattinen, mutta sillä ei ole väliä. Tärkeintä on, että tunnemme itse Jeesuksen ja todistamme hänestä omalla tavallamme kuten Johanneksen evankeliumissa mainitut henkilöt tekivät.