---
title:  Tuomaksen todistus
date:   13/11/2024
---

`Lue Joh. 20:19–31. Mitä voimme oppia Tuomaksen kertomuksesta uskosta ja epäilystä? Minkä suuren virheen Tuomas teki?`

Kristus ilmestyi opetuslapsille ylösnousemuksensa jälkeen, kun nämä olivat peloissaan sulkeutuneina lukittujen ovien taakse. Tuomas ei ollut heidän kanssaan. Myöhemmin Tuomas kuuli muilta opetuslapsilta selostuksia ylösnousemuksesta, mutta hän oli epätoivoinen. Hänen kuulemansa ei sopinut hänen mielikuvaansa valtakunnasta. Lisäksi Tuomas varmasti ihmetteli, miksi Jeesus oli ilmoittanut itsensä muille, kun hän itse ei ollut paikalla.

Tuomas sanoi: ”Jos en itse näe naulanjälkiä hänen käsissään ja pistä sormeani niihin ja jos en pistä kättäni hänen kylkeensä, minä en usko.” (Joh. 20:25.)

Tuomas saneli ehdot uskolleen. Tämä lähestymistapa uskoa Jeesukseen on ollut kerta toisensa jälkeen esillä Johanneksen evankeliumissa. Nikodemos vastasi Jeesukselle: ”Miten joku voisi vanhana syntyä?” (Joh. 3:4.) Nainen kaivolla kysyi: ”Herra, eihän sinulla edes ole astiaa, ja kaivo on syvä. Mistä sinä lähdevettä ottaisit?” (Joh. 4:11.) Väkijoukko, joka oli ruokittu leivillä ja kaloilla, kysyi: ”Minkä tunnusteon teet, että me sen nähtyämme uskomme sinuun?” (Joh. 6:30.)

Johanneksen evankeliumi vastustaa tätä ”katso ja sen jälkeen usko” -näkökulmaa. Kun Jeesus tapasi Tuomaksen ylösnousemuksensa jälkeen, hän kutsui tämän tulemaan, katsomaan ja koskettamaan ylösnoussutta ruumistaan. Sitten hän sanoo: ”Autuaita ne, jotka uskovat, vaikka eivät näe.” (Joh. 20:29.)

”Jumala ei oleta meidän uskovan ilman riittävää näyttöä uskomme perustaksi. Hänen olemassaolostaan, luonteestaan ja hänen sanansa totuudenmukaisuudesta on todisteita, jotka vetoavat meidän järkeemme, ja niitä on runsaasti. Jumala ei kuitenkaan ole koskaan poistanut epäilyn mahdollisuutta. Uskomme täytyy perustua näytölle, ei toteennäyttämiselle.” (TKL2010 105.)

Jumalan sanan, luomakunnan ja henkilökohtaisen kokemuksen kautta meille on annettu uskomaton määrä todisteita uskoa Jeesukseen.

`Jos joku kysyisi sinulta, miksi uskot Jeesukseen, mitä vastaisit?`