---
title:  Marian todistus
date:   11/11/2024
---

Kuusi päivää ennen pääsiäistä Jeesus tuli tapaamaan Mariaa, Marttaa ja heidän veljeään Lasarusta, jonka hän oli herättänyt kuolleista. Simon, joka oli parantunut spitaalista, järjesti juhlat kiitokseksi siitä, mitä Jeesus oli tehnyt hänen hyväkseen. Martta palveli vieraita, ja Lasarus istui pöydässä vieraiden kanssa (Joh. 12:1–8).

`Mikä merkitys Marian toiminnalla oli tässä yhteydessä? Miten tämä todisti siitä, kuka Jeesus todella oli? Joh. 12:1–3.`

Nardusöljy oli hyvin kallista, noin vuoden palkan arvoista tavalliselle työläiselle. Maria toi tämän lahjan luultavasti kiitokseksi Vapahtajalleen hänen syntiensä anteeksiantamisesta sekä veljensä ylösnousemuksesta. Hänen tarkoituksensa oli käyttää se jonain päivänä Jeesuksen hautaamisessa. Sitten hän kuuli, että Jeesus voideltaisiin pian kuninkaaksi. Hän halusi olla ensimmäinen, joka toisi Jeesukselle kunniaa.

Maria ei luultavasti halunnut, että hänen eleensä huomattaisiin, mutta Johannes toteaa: ”Koko huone tuli täyteen voiteen tuoksua.” (Joh. 12:3.) Juudas nuhteli heti ja totesi, että voide olisi pitänyt myydä ja antaa tuotto köyhille. Jeesus rauhoitteli välittömästi Mariaa toteamalla: ”Anna hänen olla – –. Köyhät teillä on luonanne aina, mutta minua teillä ei aina ole.” (Joh. 12:7, 8.)

Teema toistuu pitkin evankeliumia. Jeesus tietää, mitä ihmisessä on (Joh. 2:24, 25; Joh. 6:70, 71; Joh. 13:11; Joh. 16:19). Tällä kertaa Simonin juhlissa Jeesus tietää, mitä Juudaksen sydämessä on. Johannes korostaa huolellisesti, että Juudas oli itsekäs varas (Joh. 12:6).

”Tuoksuvan lahjansa, jonka Maria oli aikonut tuhlata Vapahtajan kuolleelle ruumiille, hän vuodatti hänen päälleen hänen vielä eläessään. Hautaamisen yhteydessä sen tuoksu olisi täyttänyt vain hautakammion, nyt se ilahdutti Vapahtajan sydäntä kertoen Marian uskosta ja rakkaudesta. – – Ja joutuessaan suuren koettelemuksensa pimeyteen hän vei mukanaan tuon teon muiston, joka oli esimakua siitä rakkaudesta, jota hän saisi lunastetuiltaan kautta iankaikkisuuksien.” (5AO 112.)

`Jeesus tietää, mitä sinun sydämessäsi on. Mitä tämän totuuden pitäisi kertoa meille siitä, että tarvitsemme Kristusta vanhurskautenamme, joka muuttaa meidät?`