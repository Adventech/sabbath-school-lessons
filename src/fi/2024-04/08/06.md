---
title:  Alhaalta lähtöisin
date:   21/11/2024
---

Olemme nähneet tähän mennessä tutkiessamme Johanneksen evankeliumia hänen osoittavan, että Jeesus todellakin on luvattu Messias, juutalaisten kaipaama suuri toivo.

Silti monet uskonnolliset johtajat, hengelliset oppaat, olivat sen sijaan hänen suurimpia vihollisiaan.

Miksi?

`Lue Joh. 8:12–30. Mikä on Jeesuksen ja uskonnollisten johtajien välinen dynamiikka? Mitkä tekstit auttavat parhaiten selittämään, miksi monet hylkäsivät hänet?`

Jeesus sanoo, etteivät he tunne häntä eivätkä Isää (Joh. 8:19). Heidän olisi pitänyt tuntea molemmat, mutta nämä miehet olivat itsepetoksensa pauloissa. He olivat niin kiinni omissa perinnäissäännöissään ja filosofioissaan, että vaikka Jeesus oli aivan heidän edessään ja teki kaikki mitä teki ja sanoi mitä sanoi – kaikki voimallisia ilmoituksia Isästä – he silti hylkäsivät hänet.

Toiseksi Jeesus sanoo heille: ”Te olette lähtöisin alhaalta – –.” (Joh. 8:23.) Toisin sanoen, olivatpa he kuinka uskonnollisia tahansa, he eivät olleet hengellisiä, Jumalaa pelkääviä ihmisiä. He olivat ”ulkonaisesti hurskaita” (2. Tim. 3:5), mutta siinä kaikki. Heillä oli ulkoista hurskautta mutta sisäistä epäuskoa.

Tämä ei ollut mitään uutta: ”– – tämä kansa lähestyy minua vain suullaan ja kunnioittaa minua vain huulillaan, koska sen sydän on vetäytynyt minusta kauas ja koska sen kuuliaisuus minua kohtaan on vain opittujen ihmiskäskyjen noudattamista[.]” (Jes. 29:13.) Juuri tämän Jeesus toistaa vuosisatoja myöhemmin, kun hän sanoi: ”Turhaan he minua palvelevat, kun opettavat oppejaan, ihmisten tekemiä käskyjä.” (Mark. 7:7.) Ihmisistä lähtöisin olevat opetukset ja käskyt olivat ”tästä maailmasta” (Joh. 8:23, VRK/RK 2012), ja kuten Jeesus sanoi: ”– – minä en ole tästä maailmasta.” (Joh. 8:23, VKR/RK 2012.) Vaikka oli jo tarpeeksi paha, että nämä miehet pettivät itsensä, tragediaa pahensi se, että he johtivat myös muita harhaan. Mielenkiintoista kyllä, Johanneksen kirjoittamissa jakeissa kuvatun ajatuksenvaihdon seurauksena monet ”uskoivat Jeesukseen” (Joh. 8:30).

Huonosta johtajuudesta huolimatta monet juutalaiset pystyivät pääsemään siitä yli ja näkemään itse, kuka Jeesus oli.