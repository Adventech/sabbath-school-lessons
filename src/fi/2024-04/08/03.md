---
title:  Kirjoitusten keskeinen osa
date:   18/11/2024
---

Niiden erityisten tunnustekojen ja todistusten lisäksi, joita Johannes käytti osoittaakseen Jeesuksen olevan Messias, hän vetosi myös Vanhan testamentin auktoriteettiin ja sen profetioihin, jotka ennustivat Kristuksen toiminnasta. Vanhalla testamentilla on keskeinen osa, ei vain Johanneksen evankeliumissa, vaan koko Uudessa testamentissa. Todistus siitä, kuka Jeesus oli, mistä hän tuli, mitä hän teki ja mitä hän tulee tekemään, perustuu tässä tapauksessa Vanhaan testamenttiin.

`Lue seuraavat tekstit: Joh. 5:39, 40, 46, 47. Mitä jakeet opettavat meille Jeesuksen suhtautumisesta pyhien kirjoitusten auktoriteettiin?`

Jeesus viittaa kerta toisensa jälkeen kaikissa evankeliumeissa pyhien kirjoitusten auktoriteettiin keskeisenä todistajana hänestä itsestään. Jeesus esimerkiksi käyttää usein Vanhan testamentin tapahtumia viitatakseen itseensä ja siihen, mitä hän tekee. Seuraava on yksi tilanne, jossa Jeesus viittaa tapahtumaan, joka löytyy 4. Moos. 21:5–9: ”Niin kuin Mooses autiomaassa nosti käärmeen korkealle, niin on myös Ihmisen Poika korotettava[.]” (Joh. 3:14.) Tässä Jeesus ei ainoastaan viittaa kertomukseen, vaan käyttämällä sitä hän osoittaa itseensä antaen meille periaatteessa arvovaltaisen tulkinnan siitä, mitä tuolla kertomuksella oli tarkoitus ilmaista.

Myös muut käyttävät Vanhaa testamenttia osoittaakseen Jeesukseen. Esimerkiksi Johanneksen evankeliumin alkupuolella luemme Filippuksen sanat: ”Me olemme löytäneet sen, josta Mooseksen laki ja profeettojen kirjat todistavat!” (Joh. 1:45.)

`Lue seuraavat tekstit: Joh. 13:18; Joh. 17:12; Joh. 19:24, 28, 36. Mitä tekstit opettavat kirjoitusten auktoriteetista sellaisena kuin Jeesus ja Johannes sen ymmärsivät? Mitä tämän pitäisi kertoa meille siitä, miten ratkaisevan tärkeä tehtävä koko Raamatulla tulee olla myös meidän uskollemme?`

`Mitkä nykyiset voimat joko hienovaraisesti tai avoimesti pyrkivät horjuttamaan uskoamme Raamatun auktoriteettiin?`