---
title:  Lisäaineistoa
date:   22/11/2024
---

Lue Ellen G. White, Alfa ja omega, osa 5, s. 216–233 tai Aikakausien Toivo, s. 641–659 tai Rakkaudella Isältä, s. 496–509.

”Kulta-aarteen tavoin totuus oli uskottu heprealaisille. Kristus itse oli perustanut taivaan hyväksymän juutalaisjärjestelmän. Lunastuksen suuret totuudet verhottiin vertauskuvin. Mutta kun Kristus tuli, juutalaiset eivät tunteneet häntä, johon kaikki nämä vertauskuvat viittasivat. Heillä oli kyllä käsillä Jumalan sana, mutta sukupolvesta toiseen siirtyneet perimätiedot ja Kirjoitusten inhimilliset tulkinnat kätkivät heiltä totuuden sellaisena kuin se on Jeesuksessa. He eivät tajunneet pyhien Kirjoitusten hengellistä merkitystä. Kaiken tiedon aarreaitta oli heille avoinna, mutta he eivät tienneet sitä.

”Jumala ei kätke totuuttaan ihmisiltä. Omilla toimenpiteillään he peittävät sen näkyvistään. Kristus antoi Juudan kansalle riittävästi todisteita siitä, että hän oli Messias, mutta hänen opetuksensa vaatii heiltä ratkaisevaa elämän muutosta. He käsittivät, että jos he hyväksyisivät Kristuksen, heidän täytyi luopua mieluisista periaatteistaan ja perinteistään sekä itsekkäistä ja jumalattomista tavoistaan. Muuttumattoman, iankaikkisen totuuden omaksuminen vaatii uhrausta. Siksi he eivät tahtoneet hyväksyä Jumalan vakuuttavimpiakaan todisteita, joilla hän koetti saada heidät uskomaan Kristukseen. He tunnustivat uskovansa Vanhan testamentin kirjoituksiin mutta eivät kuitenkaan hyväksyneet niiden sisältämää todistusta Kristuksen elämästä ja luonteesta. He varoivat vakuuttumasta, jotta eivät kääntyisi ja joutuisi luopumaan ennakkokäsityksistään. Evankeliumin aarre, Tie, Totuus ja Elämä, oli heidän keskellään, mutta he torjuivat suurimman lahjan, jonka taivas saattoi antaa.” (KV 67, 68.)

**Keskustelunaiheita**:

`Miten Jeesuksen elämässä toteutuneet profetiat rakentavat uskoa?`

`Mitkä 3–4 suurta asiaa estivät uskonnollisia johtajia uskomasta Jeesukseen? Miten nämä samat periaatteet ilmenevät myös nykyisin?`

`Mitä vastauksesi maanantain tutkistelun lopussa esitettyyn kysymykseen opettaa kirjoitusten auktoriteetista? Miksi meidän on hylättävä kaikki se, mikä kyseenalaistaa kirjoitusten perimmäisen ja lopullisen auktoriteetin?`