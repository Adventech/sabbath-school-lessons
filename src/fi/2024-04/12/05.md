---
title:  Tyhjä hauta
date:   18/12/2024
---

`Lue Johannes 20:1–7 (VKR/RK 2012). Mikä merkitys näissä jakeissa kuvatulla asialla on meille?`

Jeesus kuoli myöhään perjantai-iltapäivänä ja nousi kuolleista varhain sunnuntaina. Hänen hautaamisensa tehtiin hätäisesti eikä sitä saatettu loppuun, koska sapatti oli lähellä (Joh. 19:42). Vaikka hänen seuraajansa rakastivat Jeesusta hyvin paljon, he kuitenkin viettivät sapattia eivätkä menneet haudalle (vrt. Mark. 16:1; Luuk. 23:56). Sapatin jälkeen joukko naisia osti tuoksuöljyjä, jotka he veivät haudalle sunnuntaiaamuna. Heidän järkytyksekseen kivi oli vieritetty pois, ja hauta oli tyhjä.

Magdalan Maria oli yksi niistä, jotka tulivat varhain haudalle. Hän juoksi kertomaan Pietarille ja Johannekselle, mitä oli nähnyt. Miehet juoksivat haudalle. Johannes oli Pietaria nopeampi ja saapui paikalle ensimmäisenä. Hän kurkisti sisään ja näki siellä pellavaiset käärinliinat, joihin Jeesus oli ollut käärittynä. Hän ei kuitenkaan mennyt sisään.

Pietari kuitenkin meni sisälle ja näki käärinliinat siellä. Hän näki myös Jeesuksen kasvoja peittäneen hikiliinan, mutta se ei ollut muiden liinojen vieressä. Se oli omana käärönään.

`Lue Johannes 20:8–10 (VKR/RK 2012). Mitä omana käärönään ollut hikiliina tarkoitti?`

Kun Pietari oli mennyt hautaan sisään, myös Johannes meni sinne. Joh. 20:8 (VKR/RK 2012) sanotaan, että hän meni sisään, näki ja uskoi. Miksi se, että Johannes näki käärinliinat ja hikiliinan erillään, omana käärönään, sai hänet uskomaan, että Jeesus oli noussut kuolleista?

Tähän kysymykseen vastaamiseksi on pohdittava, miksi hauta olisi ylipäätään ollut tyhjä. Tyypillisin vastaus olisi, että asialla olivat haudanryöstäjät. Tämä selitys on kuitenkin väärin kolmesta syystä. Ensinnäkin Matteus kertoo, että hautaa vartioitiin (Matt. 27:62–66), mikä tekee haudanryöstön epätodennäköiseksi. Toiseksi haudanryöstäjät varastavat yleensä arvoesineitä, eivät mätäneviä ruumiita. Kolmanneksi haudanryöstäjillä on kiire, eivätkä he taittele käärinliinoja. Ei siis ihme, että Johanneksen nähtyä hikiliinan omana käärönään, hän uskoi Jeesuksen nousseen kuolleista.