---
title:  Jeesus ja Maria
date:   19/12/2024
---

`Lue Joh. 20:11–13. Mikä tässä tapahtunut osoittaa, miksi Magdalan Maria ei vieläkään ymmärtänyt tyhjän haudan merkitystä?`

Edellinen viittaus Mariaan on se, kun hän kertoo Pietarille ja Johannekselle tyhjästä haudasta (Joh. 20:2). Miehet juoksivat haudalle, ja Maria palasi sinne hieman myöhemmin. Kun Pietari ja Johannes olivat tarkastaneet haudan, he poistuivat sieltä. Maria kuitenkin palasi ja viipyi siellä itkien. Epäilemättä hän oli itkenyt paljon viime päivinä. Ja nyt – tämäkin? Hän kumartui ja katsoi sisälle.

Hänen yllätyksekseen kaksi valkoisiin pukeutunutta enkeliä istui haudassa Jeesuksen ruumiin tilalla. He kysyivät häneltä: ”Mitä itket, nainen?” (Joh. 20:13.) Marian tuskallinen vastaus oli, että hänen Herransa on viety pois, eikä hän tiennyt, mihin hänet oli pantu.

`Lue Joh. 20:14–18. Mikä muutti kaiken Marian kohdalla?`

Kyyneleet hämärsivät Marian silmät, kun hän kääntyi ja näki jonkun seisovan takanaan. Muukalainen kysyi enkelien tapaan: ”Mitä itket, nainen? Ketä sinä etsit?” (Joh. 20:15.) Maria luulee puhuvansa puutarhurille ja pyytää tältä apua Jeesuksen ruumiin löytämiseksi.

Muukalainen sanoo yhden sanan: ”Maria.” Se oli yhden sanan mittainen ilmaisu, joka muutti maailman. Yhtäkkiä yllättynyt Maria tunnistaa, että ylösnoussut Jeesus puhuu hänelle. Jeesus vaatii, ettei Maria koskisi häntä, sillä hänen on noustava Isänsä luo. Marian tehtävänä on kuitenkin mennä kertomaan opetuslapsille, että hän nousee ”oman Isäni ja teidän Isänne luo, oman Jumalani ja teidän Jumalanne luo” (Joh. 20:17). Maria täytti tehtävänsä. Hän kertoi opetuslapsille nähneensä Herran ja myös kaikki muut yksityiskohdat, jotka Herra oli hänelle sanonut (Joh. 20:18).

`Lue 1. Kor. 15:12–20. Mitä hyötyä on Paavalin mukaan kristillisestä uskostamme, jos Kristusta ei olisi herätetty kuolleista?`