---
title:  Mitä on totuus?
date:   15/12/2024
---

Joh. 18:28–32 ei kuvata yksityiskohtaisesti Jeesuksen oikeudenkäyntiä. Sen sijaan keskitytään siihen, kun Jeesus tuodaan Pontius Pilatuksen eteen.

`Lue Joh. 18:33–38. Mistä Pilatus ja Jeesus keskustelivat?`

Maaherra kysyy Jeesukselta, onko hän juutalaisten kuningas (Joh. 18:33). Tämä on ensimmäinen viittaus tähän arvonimeen, mutta ei tule olemaan viimeinen. Jeesus kysyy Pilatukselta, kysyykö hän tätä itse vai sanoivatko muut hänen olevan se. Hänen kysymyksensä siirtää vastausvuoron maaherralle tiedustellen, ymmärtääkö tämä, kenelle hän puhuu. Lukija tietää jo, että Jeesus on kuningas. Tietääkö maaherra?

Pilatus vastaa omalla kysymyksellään: ”Olenko minä mikään juutalainen? Oma kansasi ja ylipapit sinut ovat minulle luovuttaneet. Mitä sinä olet tehnyt?” (Joh. 18:35.) Kyseessä oli väistöliike, jonka juuret ovat Jeesuksen kysymyksestä johtuneessa ärtymyksessä. Maaherra otti ensimmäisen askeleen poispäin totuudesta, kun hän antoi ennakkoluulojensa estää havaintokykynsä toimia.

Jeesus vastaa, ettei hänen valtakuntansa ole tästä maail­masta (Joh. 18:36). Pilatus päättelee sitten tarkkanäköisesti, että Jeesus väittää olevansa kuningas (Joh. 18:37). Tämä johtaa Jeesuksen tärkeään selitykseen, jonka mukaan hän on syntynyt todistamaan totuuden puolesta ja että jokainen, joka on ”totuudesta”, kuulee hänen äänensä (Joh. 18:37).

Pilatus kysyy sitten: ”Mitä on totuus?” (Joh. 18:38.) Hän ei odota vastausta, vaan yrittää pelastaa Jeesuksen väkijoukolta.

Totuus on Johanneksen evankeliumin teema. Ikuisena Sanana (logos, Joh. 1:1–5) Jeesus on valo ja totuus. Kaikki tämä on vastakohtaa pimeydelle ja erehdykselle. Jeesus on täynnä armoa ja totuutta (Joh. 1:14). Armo ja totuus tulivat hänen kauttaan (Joh. 1:17). Johannes Kastaja todisti totuuden puolesta (Joh. 5:33). Jeesus vahvisti, että hänen Isänsä on ”totuus” (Joh. 7:28). Jeesus itse kuuli totuuden Isältään (Joh. 8:40). Jeesus on ”tie, totuus ja elämä” (Joh. 14:6). Jumalan sana on ”totuus” (Joh. 17:17). Kysymyksestään huolimatta Pilatus menetti tilaisuutensa saada tietää totuus ennakkoluulojensa, aiempien päätöstensä ja häneen kohdistuneiden paineiden vuoksi.