---
title:  "”Katso: Ihminen!”"
date:   16/12/2024
---

`Lue Joh. 18:38–19:5. Miten Pilatus yritti taivutella kansaa pyytämään Jeesuksen vapaaksi?`

Pilatus ei odottanut Jeesukselta vastausta, vaan yritti vakuuttaa ihmiset. Näin Pilatus asetti itsensä epäedulliseen asemaan. Uskonnolliset johtajat ymmärsivät pystyvänsä manipuloimaan maaherraa väkijoukon avulla.

Pilatus viittaa tapaan päästää vanki vapaaksi pääsiäisen aikaan ja kysyy, haluaako kansa, että hän vapauttaa ”juutalaisten kuninkaan”. Yllättäen ja varsin ironisesti kansa pyytää vapauttamaan Barabbas-nimisen rosvon eikä viatonta Jeesusta.

Jeesuksen pilkkaaminen ja häpäiseminen alkaa. Roomalaiset sotilaat punovat hänelle orjantappurakruunun, pukevat hänelle purppuranpunaiseen viittaan ja tulevat toistuvasti hänen eteensä tervehtien häntä pilkallisesti juutalaisten kuninkaana. Tämäntyyppinen sotilaallinen tervehdys oli samanlainen kuin tapa, jolla he tervehtivät keisaria, mutta tässä se tehtiin pilkaten.

Pilatus näyttää etsivän keinoa vapauttaa Jeesus käyttämällä hyväksi kansan sääliä. Hän tuo Jeesuksen ulos orjantappurakruunu ja purppuraviitta yllä. Tilanne, jota Johannes ei kommentoi, esittelee Jeesuksen kuninkaallisessa pilkkapuvussa, ja maaherra kehottaa kansalaisia: ”Katso: ihminen!” (Joh. 19:5). Tämä muistuttaa lukijaa Johannes Kastajan sanoista Joh. 1:29: ”Katsokaa: Jumalan Karitsa, joka ottaa pois maailman synnin!” On ironista, että pakanallinen maaherra esittelee Israelille Messiaan tässä kuninkaallisessa asussa.

Kuten Joh. 19:6–16 osoittaa, väkijoukko kuitenkin vaatii Jeesuksen ristiinnaulitsemista, koska hän väitti olevansa Jumalan Poika. Tämä pelottaa Pilatusta, joka pyrkii entistä enemmän järjestämään Jeesuksen vapaaksi. Johtajat sinetöivät Jeesuksen kohtalon väittämällä, että hänen vapauttamisensa olisi keisarin vastustamista. He tietävät, että Pilatuksen lojaalius keisaria kohtaan merkitsisi sitä, ettei hän vapauta ketään, joka väittää olevansa samassa asemassa. Johtajat sanovat, ettei heillä ole muuta kuningasta kuin keisari. Näin ollen heidän syvä vihansa Jeesusta kohtaan oli suurempi kuin heidän kansalliset tavoitteensa. Vapautuakseen Jeesuksesta he olivat valmiita uhraamaan vaatimukset kansallisesta itsemääräämisoikeudesta.