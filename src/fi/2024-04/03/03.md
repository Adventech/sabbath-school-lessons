---
title:  Lihaksi tullut sana
date:   14/10/2024
---

`Lue Joh. 1:1–3, 14. Mitä nämä jakeet kertovat meille siitä, että Jeesus, Jumala itse, teki – ja miksi tämä totuus on tärkein, jonka voimme koskaan tietää?`

Johannes ei aloita evankeliumiaan Jeesus-nimellä tai hänen roolillaan Messiaana/Kristuksena, vaan termillä logos. Sitä käytettiin filosofiassa viittaamaan maailmankaikkeuden rationaaliseen rakenteeseen tai itse logiikan ja järjen ideaan.

Vaikutusvaltainen Platon oli jakanut todellisuuden kahteen tasoon. Toinen taso on taivaallinen ja muuttumaton, missä vallitsee absoluuttinen täydellisyys. Toinen on ympärillämme oleva taso, joka on katoavainen, muuttuva, hyvin epätäydellinen toisinto tuosta täydellisestä tasosta, missä se sitten olikin. (Platon ei koskaan itse vastannut tähän kysymykseen.) Joissakin filosofioissa logos tunnistettiin joksikin abstraktiksi välikappaleeksi ikuisten ja katoavaisten välillä.

Johannes käyttää termiä täysin eri tavalla. Hän väittää, että totuus, logos, ei ole eteerinen ja abstrakti käsite, joka leijuu taivaan ja maan välissä. Logos on ihminen: Jeesus Kristus, joka tuli lihaksi ja asui keskellämme (Joh. 1:14).

Johannekselle logos on Jumalan Sana. Vielä tärkeämpää on ymmärtää se, että Jumala kommunikoi kanssamme. Hän ilmaisi itsensä ihmiskunnalle, mitä radikaalimmalla tavalla: Jumala tuli yhdeksi meistä. Johanneksen evankeliumissa logos edustaa ikuista Jumalaa, joka astuu aika-avaruuteen, joka puhuu, toimii ja on vuorovaikutuksessa ihmisten kanssa henkilökohtaisella tasolla. Ikuisesta Jumalasta tuli ihminen, yksi meistä.

Apostoli osoittaa Joh. 1:14, että logos ”tuli lihaksi ja asui meidän keskellämme”. Alkuteksti puhuu teltan pystyttämisestä keskellemme. Johannes viittaa 2. Moos. 25:8, jossa Jumala käski israelilaisia rakentamaan pyhäkön, telttarakennelman, jotta hän voisi asua heidän keskellään. Samalla tavalla Jeesus tuli ihmiseksi verhoten kirkkautensa, jotta ihmiset voisivat olla kosketuksissa hänen kanssaan.

`Mitä merkitystä on sillä, että Jumala itse, Luoja, tuli ihmiseksi, yhdeksi meistä, ja asui keskuudessamme? (Emme ole vielä edes päässeet siihen, että hän kuoli puolestamme!) Mitä tämä kertoo meille siitä, että Jumala rakastaa ihmiskuntaa? Miksi meidän tulisi ammentaa lohtua tästä hämmästyttävästä totuudesta?`