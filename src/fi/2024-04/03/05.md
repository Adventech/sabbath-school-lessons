---
title:  'Uudelleen esiintyvät teemat: Usko ja Epäusko'
date:   16/10/2024
---

`Lue Joh. 3:16–21; Joh. 9:35–41 ja Joh. 12:36–46. Miten näissä teksteissä toistuu alkusanoissa esiintyvä uskoa ja epäuskoa koskeva teema?`

Johanneksen evankeliumin mukaan ihmiskunta näyttää jakautuvan kahteen suureen ryhmään: niihin, jotka uskovat Jeesukseen ja hyväksyvät hänet Messiaaksi, sekä niihin, jotka eivät halua uskoa, vaikka heillä olisi siihen mahdollisuus.

Opetuslapsista yksitoista kuuluu ensimmäiseen ryhmään, samoin kuin muut kuten Nikodemos (joka tulee uskoon hitaasti), nainen kaivolla ja sokeana syntynyt mies. Toisessa ryhmässä ovat fariseukset ja ylipapit, 5 000 ihmisen ruokkimisihmeessä läsnäolleet ja jopa yksi opetuslapsista, Juudas.

Mielenkiintoista, että substantiivi ”usko” (pistis) ei esiinny Johanneksen evankeliumissa kertaakaan. Verbi ”uskoa” ­(pisteuō) esiintyy kuitenkin 98 kertaa, kun koko Uudessa testamentissa se esiintyy yhteensä 241 kertaa! Uskominen on hyvin tärkeä teema Johannekselle, sillä kristityksi tulemisella on hyvin aktiivinen merkitys. Jeesukseen uskovana oleminen on jotakin, mitä me teemme. Eikä se ilmene vain opinkohdissa, vaan siinä, miten me elämme. Kuten tiedämme, myös Paholainen uskoo Jeesukseen (ks. Jaak. 2:19).

Johanneksen mukaan näiden kahden ryhmän välinen suurin ero on siinä, miten he suhtautuvat Jeesukseen. Uskovat tai ne, jotka tulevat uskoon, suhtautuvat häneen avoimesti, silloinkin kun hän haastaa heidät tai nuhtelee heitä. He tulevat Jeesuksen luo karkuun juoksematta. Hän on heille loistava valo. Uskon kautta, uskomalla, heistä tulee Jumalan lapsia.

Sen sijaan ne, jotka eivät usko, tulevat yleensä Jeesuksen luo taistelemaan hänen kanssaan. Heille on ominaista enemmän pimeyden kuin valon rakastaminen. Heidän on vaikea hyväksyä Jeesuksen sanoja. He näkevät hänen rikkovan perinteitä, eikä hän täytä heidän odotuksiaan. He tuomitsevat Jeesuksen sen sijaan, että antaisivat hänen valonsa mitata ja tuomita heitä. Tätä asennetta nähtiin yhä uudelleen uskonnollisissa johtajissa, joiden olisi kansan hengellisinä ohjaajina pitänyt olla parhaassa tapauksessa ensimmäisiä, jotka olisivat ottaneet Jeesuksen vastaan.

`Millä tavoin elät uskoasi Jeesukseen todeksi sen sijaan, että vain älyllisesti tunnustaisit hänet Messiaaksi? Miksi on tärkeää ymmärtää näiden ero? (Ks. Matt. 7:21–23.)`