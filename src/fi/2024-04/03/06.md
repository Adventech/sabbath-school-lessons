---
title:  'Uudelleen esiintyvä teema: Kirkkaus'
date:   17/10/2024
---

`Lue Joh. 17:1–5. Mitä Jeesus tarkoitti sanoessaan: ”Isä, hetki on tullut. Kirkasta Poikasi, että Poika kirkastaisi sinut”?`

Eilisessä tutkistelussa tarkasteltiin Johanneksen evankeliumin maanpäällistä, inhimillistä kerrontaa ihmisten välisistä yhteentörmäyksistä ja keskinäisestä vuorovaikutuksesta, jotka pyörivät aina sen ympärillä, kuka Jeesus on ja mitä hän tekee. Tänään keskitytään jumalalliseen, kosmiseen kerrontaan, joka myös löytyy Johanneksen evankeliumista.

Alkusanat alkavat tuolla kosmisella kerronnalla. Jeesus esitellään jumalallisena Poikana, maailmankaikkeuden Luojana. Jälleen kerran kaikki se, mitä ei alun perin ollut olemassa, mutta tuli olemassa olevaksi, on luotu Jeesuksen kautta. ”Kaikki syntyi Sanan voimalla. Mikään, mikä on syntynyt, ei ole syntynyt ilman häntä.” (Joh. 1:3.) Myöhemmin viitataan hänen kirkkauteensa, joka hänellä oli tullessaan ihmiseksi inkarnaatiossa (Joh. 1:14). Johannes käyttää termejä kirkkaus (doxa, ’kirkkaus’, ’kunnia’) ja kirkastaa (doxazō, ’kirkastaa’, ’kunnioittaa’) puhuakseen sekä kunnian saamisesta ihmisiltä että kunnian tai kirkkauden saamisesta Jumalalta.

Johanneksen evankeliumissa Jeesuksen kirkastaminen liittyy käsitteeseen hänen kuolemansa ajankohdasta (vrt. Joh. 2:4; Joh. 7:30; Joh. 8:20; Joh. 12:23–27; Joh. 13:1; Joh. 16:32; Joh. 17:1). Risti on hänen kirkkautensa hetki.

Ajatus on varsin paradoksaalinen, koska ristiinnaulitseminen oli antiikin Rooman aikana kaikkein häpeällisin ja nöyryyttävin teloitustapa. Jumala ja risti ovat kertomuksessa toistensa vastakohdat, jotka havainnollistavat inhimillisen kertomuksen käänteiden kietoutumista jumalalliseen.

Inhimillisellä tasolla Jeesus kuoli tuskissaan, halveksittuna rikollisena, heikkoudessaan huutaen: ”Jumalani, Jumalani, miksi hylkäsit minut?” Ristin inhimillinen, synkkä puoli, esitetään erityisesti Matteuksen ja Markuksen evankeliumeissa (Matt. 27:46; Mark. 15:34).

Ristin loistokas puoli esitetään erityisesti Luukkaan ja Johanneksen evankeliumeissa (Luuk. 23:32–47; Joh. 19:25–30). Risti on pelastuksen ja armon paikka, jossa Jumalan Poika antaa itsensä Isälleen.

Kuinka ironista: Jumalan suurin kirkkaus paljastuu hänen suurimmassa häpeässään – hän itse kantaa maailman synnit harteillaan.