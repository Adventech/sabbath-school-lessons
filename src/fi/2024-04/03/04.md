---
title:  Sanan kuuleminen tai kuulematta jättäminen
date:   15/10/2024
---

`Lue Joh. 1:9–13. Mitä karua todellisuutta Johannes kuvaa tässä siitä, miten ihmiset reagoivat Jeesukseen?`

Alkusanoissa (Joh. 1:1–18) kuvataan paitsi sitä, kuka on Jeesus Kristus, Sana (logos), mutta myös sitä, miten ihmiset suhtautuivat häneen. Häntä kutsutaan todelliseksi valoksi (Joh. 1:9), joka valaisee jokaisen ihmisen. Tuo valo valaisee maail­man ja tekee sen ymmärrettäväksi. C. S. Lewis ilmaisee asian: ”Uskon kristinuskoon kuten uskon auringon nousseen: ei pelkästään siksi että näen sen, vaan koska sen paistaessa näen kaiken muun.” (Lainaus Kristillisessä lääkärilehdessä 1/2016, s. 25.)

Katso, mitä Joh. 1:9 sanoo. Valo tulee kaikkia varten, mutta kaikki eivät ota sitä vastaan. Näemme huomisessa tutkistelussa tärkeän teeman siitä, miten ihmiset ottavat Jeesuksen vastaan tai hylkäävät hänet. Teema on esillä jo tässä. Messias tuli oman kansansa, Israelin, luo, eivätkä monet ottaneet häntä vastaan Messiaana.

Roomalaiskirjeen luvuissa 9–11 Paavali käsittelee samaa traagista teemaa, että monet juutalaiset hylkäsivät Jeesuksen. Paavali ei kuitenkaan päätä kirjettään negatiiviseen sävyyn, vaan sanoo itse asiassa, että monet juutalaiset, pakanoiden ohella, tulevat hyväksymään Jeesuksen Messiaakseen. Hän myös varoittaa pakanoita kerskailemasta juutalaisille. ”Jos kerran sinut on leikattu irti villistä oliivipuusta, johon luonnonmukaisesti kuuluit, ja vastoin luontoa oksastettu jaloon oliivipuuhun, niin totta kai nämä alkuperäiset oksat voidaan liittää takaisin omaan puuhunsa.” (Room. 11:24.)

Samoin Johannes sanoo, että kaikista Jeesuksen Vapahtajanaan vastaanottavista tulee Jumalan lapsia. Tämä tapahtuu uskomalla hänen nimeensä. (Ks. Joh. 1:12, 13.)

Alkusanojen ja evankeliumin loppuosan välillä on yhteys. Apostoli kertoo kirjoittaneensa, jotta ”te uskoisitte Jeesuksen olevan Kristus, Jumalan Poika, ja että teillä, kun uskotte, olisi elämä hänen nimensä tähden” (Joh. 20:31). Näin alku- ja loppuosa muodostavat kokonaisuuden, jossa toisiinsa liittyvät käsitteet sulkevat sisäänsä kaiken niiden välissä tapahtuvan. Tämä kokonaisuus viittaa Johanneksen evankeliumin kokonaistavoitteeseen – siihen, että ihmiset pelastuvat uskomalla Jeesukseen Kristukseen Vapahtajanaan.

`Miten elämäsi on muuttunut Jumalan lapsena?`