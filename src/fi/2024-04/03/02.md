---
title:  Alussa – Jumalallinen sana
date:   13/10/2024
---

`Lue Joh. 1:1–5. Mitä nämä sanat paljastavat Sanasta, Jeesuksesta Kristuksesta?`

Johanneksen evankeliumi alkaa tällä hämmästyttävällä ajatuksella: ”Alussa oli Sana. Sana oli Jumalan luona, ja Sana oli Jumala.” (Joh. 1:1.) Tämä yksi kaunis jae sisältää niin syvällisen ajatuksen, että tuskin voimme käsittää sen täysin.

Ensinnäkin evankelista viittaa luomiskertomukseen: ”Alussa – –.” (1. Moos. 1:1.) Sana oli olemassa jo ennen maail­mankaikkeuden alkua. Näin Johannes vahvistaa Jeesuksen iankaikkisen olemassaolon.

Seuraavaksi hän jatkaa: ”Sana oli Jumalan luona – –.” Johannes kertoo Joh. 1:18, että Jeesus on ”Isän vierellä”. Vaikka kuinka yritämme hahmottaa, mitä tämä tarkalleen ottaen tarkoittaa, yksi asia on varma: Jeesus ja Isä ovat läheisessä yhteydessä toisiinsa.

Sitten hän sanoo: ”– – ja Sana oli Jumala.” Miten Sana voi olla Jumalan luona ja samalla olla Jumala? Vastaus löytyy kreikan kielestä, jossa käytetään määräistä artikkelia substantiivin edessä. Suomen kielessä ei tällaista piirrettä ole. Kreikan määräinen artikkeli viittaa johonkin tiettyyn esineeseen tai henkilöön.

Lauseessa ”Sana oli Jumalan luona” termissä ”Jumala” on kreikan kielessä artikkeli, joka viittaa siis tiettyyn henkilöön, Isään. Sana oli Isän luona. Sen sijaan lauseessa ”ja Sana oli Jumala” termissä ”Jumala” ei ole artikkelia, mikä tässä yhteydessä viittaa jumaluuden olemukseen. Toisin sanoen Sana oli sitä, mitä Jumala oli. Näin siis Jeesus on Jumala – ei Isä, vaan Poika, jumaluuden toinen persoona.

Apostoli vahvistaa tämän käsityksen, sillä Joh. 1:3, 4 mukaan Jeesus on kaiken luodun Luoja. Kaikki, mitä ei alun perin ollut olemassa, mutta tuli sitten olemassa olevaksi, on luotu Jeesuksen, Luojan, kautta.

”Ikuisista ajoista Herra Jeesus Kristus oli yhtä Isän kanssa, hän oli ’Jumalan kuva’, hänen suuruutensa ja ylevyytensä kuva, ’hänen kirkkautensa säteily’.” (4AO 11.)

`Miksi Kristuksen täydellinen jumaluus on niin tärkeä osa teologiaamme? Mitä me menettäisimme, jos Jeesus olisi jollakin tavalla pelkkä luotu olento?`