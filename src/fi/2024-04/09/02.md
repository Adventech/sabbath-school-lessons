---
title:  Hänessä oli elämä
date:   24/11/2024
---

Aivan evankeliuminsa alussa apostoli toteaa selvästi, että Jeesus on jumalallinen Poika (Joh. 1:1). Näin ollen viittauksen elämään jakeessa ”Hänessä oli elämä, ja elämä oli ihmisten valo” (Joh. 1:4), täytyy tässä yhteydessä tarkoittaa elämää, joka on jumalallinen, ikuinen ja itsestään olemassa oleva eikä ole muualta saatu. Koska Jeesuksella on elämä itsessään, hän voi sekä luopua elämästään että ottaa sen takaisin (Joh. 10:17). Ja koska hänellä on elämä itsessään, hän voi antaa elämän kenelle tahtoo (Joh. 5:21; vrt. Joh. 14:19).

Tämä termi elämä (zōē) esiintyy Johanneksen evankeliumissa 36 kertaa, mikä on noin 25 prosenttia sen esiintymiskerroista Uudessa testamentissa. Termi liittyy Joh. 1:4, 5 paitsi maapallomme elämän lähteeseen myös pelastukseen. Muualla Johanneksen evankeliumissa tämä ajatus elämästä (zōē) ilmaistaan useimmiten ikuisena elämänä, lupauksena pelastuksesta (ks. Joh. 3:15, 16, 36; Joh. 4:14, 36; Joh. 6:27, 40, 47, 54, 68; Joh. 10:27, 28). Näin ollen hän, joka antoi elämän luomisessa, on sama, joka tuo kadotetulle maailmalle pelastuksen ja iankaikkisen elämän.

`Miksi Jeesus tuli tähän maailmaan? Joh. 1:29; Joh. 3:16; Joh. 6:40; Joh. 10:10; Joh. 12:27.`

”Niin kuin Mooses autiomaassa nosti käärmeen korkealle, niin on myös Ihmisen Poika korotettava, jotta jokainen, joka uskoo häneen, saisi iankaikkisen elämän.” (Joh. 3:14, 15.)

Aivan kuten pronssikäärme otti käärmeiden puremien israelilaisten paikan, Jeesus ottaa meidän, syntiemme murjomien, paikan. Hän otti meille kuuluvan rangaistuksen, jotta me saisimme elämän, joka kuului hänelle.

Kristus haluaa, että meillä on elämä ja että se on yltäkylläinen (Joh. 10:10). Niinpä ”– – kaikille, jotka ottivat hänet vastaan, hän antoi oikeuden tulla Jumalan lapsiksi, kaikille, jotka uskovat häneen. He eivät ole syntyneet verestä, eivät ruumiin halusta, eivät miehen tahdosta, vaan Jumalasta.” (Joh. 1:12, 13.)

Kristus tuli ilmaisemaan meille Isän. ”Jumalaa ei kukaan ole koskaan nähnyt. Ainoa Poika, joka itse on Jumala ja joka aina on Isän vierellä, on opettanut meidät tuntemaan hänet.” (Joh. 1:18.) Kun näemme, millainen luonne Jeesuksella on, voimme nähdä myös, millainen luonne on Isällä.