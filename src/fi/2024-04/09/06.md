---
title:  Tuomitseminen
date:   28/11/2024
---

”Sitä, joka uskoo häneen, ei tuomita, mutta se, joka ei usko, on jo tuomittu, koska hän ei uskonut Jumalan ainoaan Poikaan. – – Se, joka tekee pahaa, kaihtaa valoa; hän ei tule valoon, etteivät hänen tekonsa paljastuisi. Mutta se, joka noudattaa totuutta, tulee valoon – –.” (Joh. 3:18, 20, 21; vrt. Joh. 1:10).

`Miksi ihmiset joutuvat tuomiolle? Joh. 3:18, 36; Joh. 5:24, 38; Joh. 8:24; Joh. 12:47.`

Jeesuksen Kristuksen, maailman valon, hylkääminen jättää meidät alttiiksi epäilyksille ja Paholaisen kiusauksille. Se on valosta pimeyteen kääntymistä.

Eevalle annettiin valoa siitä, miten suhtautua puutarhan keskellä olevaan puuhun. Paholainen houkutteli hänet kyseenalaistamaan valon. Eeva koetteli Jumalan sanaa päättelemällä, että rakkauden Jumala ei tuhoaisi luomiaan olentoja. Hän luotti myös aistien kautta saamaansa tietoon. Käärme oli syönyt hedelmää ja nyt sillä oli kyky puhua. Ehkä käärme on oikeassa. Jos syön hedelmää, minusta voi tulla Jumalan kaltainen! Petettynä hän kääntyi poispäin valosta. Hänen miehensä valitsi saman tien.

`Lue Matt. 4:1–4. Mitä periaatteita Kristus käytti ollessaan autiomaassa Paholaisen kiusattavana torjuakseen tämän pettämisyritykset?`

Kristuksella oli käytössään sama inhimillinen ajattelumalli, jota käyttivät Aadam ja Eeva, muut ennen vedenpaisumusta eläneet ihmiset sekä myöhemmin Israel Kadesissa, Paranin autiomaassa. Hän olisi voinut kysyä, miksi rakkauden Jumala jättäisi Poikansa erämaahan 40 päiväksi ja yöksi ilman ruokaa ja suojaa. Hän olisi myös voinut päättää todistaa, että hän on Jumalan Poika muuttamalla kivet leiväksi! Sen sijaan hän vastasi Jumalan sanalla. Hän toimi pikemminkin taivaallisten asioiden tasolla kuin maallisten ajatusmallien mukaan. Kuinka helposti hän olisi voinut järkiperäistää väärän päätöksen, kuten niin monet ihmiset, jopa uskovat, usein tekevät.