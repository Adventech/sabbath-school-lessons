---
title:  Usko ja uudestisyntymä
date:   26/11/2024
---

`Lue Joh. 1:12, 13. Mitkä ovat tässä kuvatut kristityksi tulemisen vaiheet?`

Johannes kirjoitti evankeliuminsa, jotta me uskoisimme Jeesukseen ja jotta uskoessamme saisimme ikuisen elämän hänen nimensä tähden (Joh. 20:31). Tämä prosessi kuvataan Joh. 1:12, 13 kaksivaiheisena. Ensin otamme hänet vastaan eli uskomme häneen. Toiseksi hän antaa meille oikeuden ja voiman tulla Jumalan lapsiksi, jota jakeessa 13 kuvataan Jumalan tahdosta syntymisenä. Kristityksi tulemisessa on siis inhimillinen ja jumalallinen puoli. Meidän tulee toimia uskossa, ottaa Jumala vastaan, olla avoimia valolle, mutta Jumala on se, joka uudistaa sydämen.

Itse asiassa usko on Jumalan lahja, joka tulee hänen sanansa kuulemisen kautta (Room. 10:17). ”Saadaksemme todellisen, pysyvän uskon Kristukseen, meidän on tunnettava hänet sellaisena kuin hänet on esitetty sanassa.” (FE 433.) ”Henki, joka vaikuttaa ihmismielessä valaisten sen, luo uskon Jumalaan.” (EGW 7BC 940.)

Ne, jotka uskovat tai hyväksyvät Pojan Messiaaksi, saavat ikuisen elämän. Johannes korostaa myös Jeesuksen puhuman sanan hyväksymistä tai sen uskomista (Joh. 5:24, 38, 47). Pyhän Hengen tehtävänä on vakuuttaa meidät (Joh. 16:7, 8; vrt. Room. 8:16).

`Lue Room. 8:16. Mikä periaate pelastuksesta Jeesuksessa löytyy tästä kohdasta?`

Usko, raamatullinen usko, joka perustuu Pyhän Hengen työhön sydämessämme, on uskomme perusta. ”Usko on – – suuri siunaus – silmä, joka näkee, korva, joka kuulee.” (HP 104.) Humanistinen lähestymistapa uskoon sanoo, että meidän on löydettävä perusta, uskon kriteerit, ja uskottava sitten. Sitä vastoin raamatullisen lähestymistavan mukaan usko on perusta, lahja Jumalalta (Ef. 2:8; 1. Kor. 1:17–24; 1. Kor. 2:1–6). Aloitamme uskon perustasta, ja sitten siitä käsin kasvamme ymmärryksessä ja armossa.

`Jos joku kysyisi sinulta, mihin uskosi perustuu, miten vastaisit?`