---
title:  Ikuisen elämän sanat
date:   25/11/2024
---

`Lue Joh. 6:61–68. Kun Jeesus kysyi opetuslapsilta, jättäisivätkö he hänet, mitä Pietarin vastaus tarkoitti?`

Pietarin sanat ikuisesta elämästä liittyvät teemaan, joka kulkee koko Johanneksen evankeliumin läpi. Ikuista elämää käsitellään erityisesti Johanneksen evankeliumin 6. luvussa 5 000 ihmisen ruokkimisen yhteydessä (Joh. 6:27, 40, 47, 54, 68). Jeesus sanoo olevansa elämän leipä (Joh. 6:35), mikä tarkoittaa, että hänen elämänsä, kuolemansa ja ylösnousemuksensa ovat iankaikkisen pelastuksen lähde.

Ilmaisu ikuinen elämä tai sitä vastaava esiintyy Johanneksen evankeliumissa ainakin 17 kertaa. Tämä termi ei viittaa jonkin hengen olemassaoloon, ikuisesta olennosta osaksi tuloon tai johonkin muuhun eteeriseen käsitteeseen. Pikemminkin sillä viitataan siihen elämää antavaan voimaan, joka tuo pelastuksen ja merkityksen olemassaolollemme jo nyt, kuten myös siihen päättymättömään elämään, joka alkaa Herramme palatessa. Aivan kuten Jeesus tuli lihaksi, myös ylösnousemus, josta Jeesus puhuu, tapahtuu ajassa ja paikassa ja fyysisessä ruumiissa. Se on herääminen kuolleista, sen elämän uudistuminen, joka meillä oli kerran Eedenissä.

`Miten saamme iankaikkisen elämän? Joh. 3:15, 16; Joh. 5:24; Joh. 6:40, 47; Joh. 8:31, 32; Joh. 12:46; Joh. 20:31.`

Yksin uskon kautta ymmärrämme, että Jeesus Kristus tuli elämään ja kuolemaan puolestamme. Usko on meille lahja. Meidän on kuitenkin tietoisesti valittava, että luovutamme itsemme Jeesukselle, teemme parannuksen ja vetoamme syntien anteeksiantamiseksi ja puhdistumiseksi hänen vuodatettuun vereensä.

Kun Jeesus kysyi Pietarilta, aikoiko hänkin lähteä, Pietari vastasi: ”Herra, kenen luo me menisimme? Sinulla on ikuisen elämän sanat.” (Joh. 6:68.) Vastaus kiteyttää pelastuksen ytimen ja sen, miten me sen saavutamme. Pelastus ei löydy filosofiasta, historiasta eikä tieteestä, jotka kaikki ovat inhimillisiä tieteenaloja. Se tulee Jeesukselta, jolla on itsessään ikuinen elämä, ja joka tarjoaa sitä ilmaiseksi kaikille, jotka Pyhälle Hengelle vastaten ottavat sen vastaan.

`Miten lupaus ikuisuudesta vaikuttaa elämäämme täällä?`