---
title:  Elämän lähteen hylkääminen
date:   27/11/2024
---

Johanneksen evankeliumissa on joitakin koko Raamatun surullisimmista kertomuksista. ”Valo loistaa pimeydessä, pimeys ei ole saanut sitä valtaansa. – – Maailmassa hän oli, ja hänen kauttaan maailma oli saanut syntynsä, mutta se ei tuntenut häntä. Hän tuli omaan maailmaansa, mutta hänen omansa eivät ottaneet häntä vastaan.” (Joh. 1:5, 10, 11.) ”Minä olen” tuli laajalti hylätyksi oman kansansa parissa.

Ei ihme, että Paavali varoittaa myöhemmin: ”Älkää siis heittäkö pois rohkeuttanne – –.” (Hepr. 10:35.) Kuten olemme nähneet kerta toisensa jälkeen, Kristus hylättiin, koska ihmiset eivät hyväksyneet hänen sanaansa.

”Nykyinen humanistinen ajattelutapa perustuu epäilemiseen. Ihmiset kyseenalaistavat kaiken selvittääkseen, mikä on totuus. Sen, mikä selviää ristikuulustelun tulesta, he hyväksyvät vankaksi tiedoksi, johon voi uskoa. Jotkut soveltavat samaa menetelmää Raamattuun kyseenalaistamalla kaiken tieteellisestä, historiallisesta, psykologisesta, filosofisesta, arkeologisesta tai geologisesta näkökulmasta selvittääkseen, mikä Raamatussa on totuutta. Menetelmä itsessään lähtee liikkeelle Raamatun todenperäisyyden epäilystä ja rakentuu sen varaan. Kristus kysyi: ’– – kun Ihmisen Poika tulee, löytääkö hän uskoa maan päältä?’ (Luuk. 18:8.)” – E. Edward Zinke ja Roland Hegstad, The Certainty of the Second Coming (Hagerstown, MD: Review and Herald Publishing Association, 2000), s. 96.

`Lue 4. Moos. 13:23–33. Mikä erotti vakoojien Kanaanista antamat raportit toisistaan?`

Heprealaisten synti Kadesissa, Paranin autiomaassa, oli epäillä Jumalan sanaa. Jumala oli pyytänyt heitä menemään ja valtaamaan maan. Kaksitoista vakoojaa lähetettiin vakoilemaan Kanaanin maata. He palasivat kahden raportin kanssa. Suurin osa antoi kielteisen selostuksen. Maassa oli jättiläisiä, muurien ympäröimiä kaupunkeja, aseita, joita ei ollut koskaan ennen nähty, ja hyvin koulutettuja armeijoita. Sitä vastoin he olivat olleet orjia Egyptin maassa, ja heillä oli vain vähän sotilaallista kokemusta. Kymmenen vakoojaa äänesti ei, perustuen inhimillisestä näkökulmasta katsottuna ylivoimaisiin todisteisiin. Kaksi vakoojaa äänesti kyllä, koska he uskoivat Jumalan sanan valtavaan voimaan.