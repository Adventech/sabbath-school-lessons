---
title:  Nikodemoksen todistus
date:   24/10/2024
---

`Lue Joh. 3:1–21. Miten Nikodemoksen todistus tukee Johanneksen evankeliumin teemaa?`

Nikodemos oli Israelissa arvostettu opettaja ja varakas Suuren neuvoston jäsen. Hänen todistuksensa on tärkeä Johanneksen evankeliumissa useista syistä. Hän viittasi Jeesukseen nimellä ”rabbi” sekä tämän tekemiin tunnustekoihin todisteena Jeesuksen jumalallisesta tehtävästä. Näin ollen Nikodemos todisti Jeesuksen messiaanisuudesta jo ennen kuin hän tajusi, mitä oli tekemässä.

Nikodemos piti tunnustekoja todisteena Jeesuksen jumalallisesta kutsumuksesta, mutta ei nähnyt niiden osoittavan Jeesuksen olevan Messiasta koskevien Vanhan testamentin ennustusten täyttymys. Nikodemos oli siis epäilevä; hän ei tässä vaiheessa tunnustanut Jeesusta Kristukseksi.

`Lue Joh. 3:3–21. Mitä Jeesus sanoi Nikodemokselle osoittaakseen, että hän näki tämän lävitse?`

Jeesus tuntee jokaisen ihmisen sydämen. Jeesuksen vastaus Nikodemokselle saattaa vaikuttaa töksähtävältä, mutta hän menee suoraan asiaan. Vaikka juutalaiset uskoivat, että pakanoiden oli käännyttävä, monet eivät ymmärtäneet, että myös he, valittu kansa, tarvitsivat kääntymyskokemuksen. Kukaan ei synny pelastuneena, riippumatta kansallisuudesta tai seurakunnasta, jossa hän on kasvanut.

Juutalaisten ihmeellinen perintö, joka ulottui Abrahamiin asti, tarjosi heille monia etuja (ks. Room. 3:1, 2). Siitä ei ole epäilystäkään. Se ei kuitenkaan sinänsä riittänyt. Jeesus kertoi Nikodemokselle käsittämättömän asian, että hänen, Israelin opettajan ja johtajan, oli synnyttävä uudesti, ylhäältä!

Sitten Jeesus haastoi Nikodemoksen hengellisen tietämättömyyden: ”Etkö sinä, Israelin opettaja, ymmärrä sitä?” (Joh. 3:10.) Miten sinä, kunnioitettu opettaja, et tiedä tätä? Moitteen on täytynyt tuntua tyrmäävältä.

Huolimatta siitä, mitä Nikodemos tuolloin ajatteli Jeesuksesta, hän asettui myöhemmin Jeesuksen seuraajien puolelle (ks. Joh. 19:39).

`Mitä tarkoittaa ”syntyä uudesti” ja miksi Jeesus korostaa sitä?`