---
title:  Johanneksen kaksi opetuslasta
date:   22/10/2024
---

Kaksi Johannes Kastajan opetuslasta seisoi hänen kanssaan, kun Jeesus käveli ohi. Johannes julisti: ”Katsokaa: Jumalan Karitsa!” (Joh. 1:36.) Nämä kaksi opetuslasta olivat kuunnelleet Johanneksen sanomaa Kristuksesta, joka täyttäisi Vanhan testamentin ennustukset tulevasta Messiaasta. Nämä opetuslapset jättivät Johanneksen seuratakseen Jeesusta, koska he olivat ymmärtäneet, että Jeesus oli Johannes Kastajaa suurempi ja Johanneksen sanoman täyttymys.

`Lue Joh. 1:35–39. Mitä nämä kaksi opetuslasta tekivät kuultuaan Johanneksen todistuksen Jeesuksesta?`

Koska he halusivat olla Jeesuksen seurassa, he viettivät päivän hänen kanssaan. Kuka tietää, mitä ihmeellisiä asioita he silloin oppivat ja kokivat?

Niiden on täytynyt olla hienoja asioita, sillä ennen pitkää he halusivat jakaa kokemuksensa muiden kanssa. Andreas, toinen kahdesta opetuslapsesta, etsi heti veljensä Simonin ja sanoi: ”’Me olemme löytäneet Messiaan’ se on käännettynä: Kristus.” (Joh. 1:41, VKR.) Kun Andreas toi veljensä Jeesuksen luo, Jeesus osoitti heti tuntevansa hänet sanoen: ”’Sinä olet Simon, Johanneksen poika. Nimesi on oleva Keefas’– –.” (Joh. 1:42.) Jeesus tunsi Pietarin ja ymmärsi häntä. Yksi Johanneksen evankeliumin teemoista on se, että Jeesus tuntee ihmisen. (Ks. esimerkiksi Joh. 2:24, 25.)

”Jos Johanneksella ja Andreaalla olisi ollut sama epäuskoinen henki kuin papeilla ja kirjanoppineilla, ei heitä olisi nähty oppimassa Jeesuksen jalkain juuressa. He olisivat tulleet hänen luokseen arvostelemaan hänen sanojaan. – – Mutta niin eivät tehneet nämä ensimmäiset opetuslapset. He olivat vastanneet Pyhän Hengen kutsuun Johannes Kastajan saarnatessa. Nyt he tunsivat taivaallisen opettajan äänen. – – Jumalallista valoa lankesi Vanhan testamentin opetuksille. Monipuoliset totuuskysymykset esiintyivät uudessa valossa.” (4AO 109, 110.)

Johanneksen evankeliumin tarkoitus on tuoda esiin se, kuka Jeesus on, jotta tämä hyvä uutinen voidaan jakaa koko maailmalle.

`Millä tavoin Kristus ja uskosi häneen on muuttanut elämääsi? Mitä muita muutoksia haluaisit vielä nähdä tapahtuvan?`