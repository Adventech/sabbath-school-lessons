---
title:  Filippus ja Natanael
date:   23/10/2024
---

`Lue Joh. 1:43–46. Mitä Filippuksen todistus paljasti hänen uskostaan Jeesukseen jo nyt?`

Filippus oli kotoisin Betsaidasta, samoin kuin Andreas ja Pietari. Hän etsi käsiinsä ystävänsä Natanaelin ja kertoi hänelle Jeesuksesta. Johannes Kastaja oli kutsunut Jeesusta ”Jumalan Karitsaksi”. Andreas oli kertonut Pietarille, että hän oli löytänyt ”Messiaan”. Filippus kutsuu Jeesusta henkilöksi, josta oli kirjoitettu Mooseksen laissa ja profeettojen kirjoissa, ja joka oli kotoisin Nasaretista.

Natanael näyttää olleen hyvin ennakkoluuloinen Nasaretin pikkukaupunkia kohtaan. Kuningas ei varmastikaan tulisi sellaisesta syrjäisestä paikasta. Ennakkoluulot sokaisevat helposti näkemästä ihmisen todellisen arvon. Filippus näyttää ymmärtäneen, mahdollisesti Natanaelin kanssa aiemmin käytyjen keskustelujen perusteella, että oikea tapa käsitellä ennakkoluuloja ei ole mikään ylevä filosofinen tai teologinen argumentointi, vaan pikemminkin kutsua henkilö kohtaamaan totuus henkilökohtaisesti. Hän sanoi yksinkertaisesti: ”Tule, niin näet.” Ja juuri niin hän teki. Hän meni ja näki.

`Lue Joh. 1:47–51. Miten Jeesus vakuutti Natanaelin siitä, kuka hän oli, ja mikä oli Natanaelin vastaus?`

Natanaelin vastausta Filippuksen kutsuun ei kerrota. Hän kuitenkin nousi ylös ja meni katsomaan. Hänen ystävyytensä Filippuksen kanssa oli vahvempi kuin hänen ennakkoluulonsa, ja hänen elämänsä muuttuisi tuosta eteenpäin.

Jeesus sanoo Natanaelista kauniita sanoja kutsuen häntä israelilaiseksi, jossa ei ole vilppiä (Joh. 1:47), mikä eroaa suuresti siitä, mitä Natanael oli sanonut Jeesuksesta (Joh. 1:46). Natanael hämmästyy, koska hän ei ollut tavannut Jeesusta aiemmin.

Sitten Jeesus mainitsee nähneensä hänet viikunapuun alla, ja tämä pieni toteamus vakuuttaa Natanaelin. Jeesus oli jumalallisen tietämyksen kautta nähnyt Natanaelin rukoilevan ja etsivän totuutta tuon puun alla (ks. 4AO 111, 112 tai AT 121 tai RI 93, 93). Sitten Natanael tunnustaa kunnioittavansa Jeesusta kutsumalla häntä rabbiksi, Jumalan Pojaksi ja Israelin kuninkaaksi. Huomaa, miten näennäisesti pienin ilmoitus johtaa suurimpaan uskontunnustukseen.