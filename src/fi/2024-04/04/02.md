---
title:  Johannes kastajan todistus
date:   20/10/2024
---

Kuten viime viikon tutkistelu osoitti, Johanneksen evankeliumi alkaa Jeesuksen Kristuksen, Sanan, ikuisesta olemassaolosta ennen maailman luomista. Samoissa alkusanoissa on myös Johannes Kastaja Jeesuksen todistajana. Jotkut juutalaiset odottivat Jeesuksen aikana kahta messiasta, joista toinen oli papillinen ja toinen kuninkaallinen. Johannes opettaa selvästi, että Johannes Kastaja ei väittänyt olevansa jompikumpi näistä messiaista, vaan hän oli pikemminkin todistaja yhdestä ainoasta todellisesta Messiaasta.

`Lue Joh. 1:19–23. Miten Johannes Kastaja selitti omaa toimintaansa ja tehtäväänsä?`

Uskonnolliset johtajat lähettivät pappeja ja leeviläisiä kysymään Johannes Kastajalta, kuka tämä oli. Koska odotukset messiaasta olivat korkealla Juudeassa, hänen oli tärkeää selventää suhteensa näihin odotuksiin. Hän ei ollut valo, mutta Jumala oli lähettänyt hänet todistamaan valosta ja valmistelemaan Messiaan tuloa (Joh. 1:6–8). Siksi hän vastasi heille niin selvästi kuin pystyi sanomalla: ”En minä ole Messias.” (Joh. 1:21.)

Lisäksi Johannes Kastaja kastoi vedellä, mutta Kristus kastaisi Hengellä (Joh. 1:26, 33). Johannes ei edes ollut arvollinen avaamaan Jeesuksen kenkien nauhoja (Joh. 1:27). Kristus oli Johannesta tärkeämpi, koska hän oli ollut olemassa jo ennen Johannesta (Joh. 1:30). Jeesus oli Jumalan Poika, josta Johannes vain todisti (Joh. 1:34).

`Lue Jes. 40:1–5 ja Joh. 1:23. Miten Johannes käyttää näitä jakeita?`

Silloin, kun tiet olivat täynnä uria ja kiviä, palvelijat lähetettiin joskus tasoittamaan teiden pintoja kuninkaan edellä sekä loiventamaan jyrkkiä mutkia, jotta tämän kulku olisi tasaista. Näin ollen Johannes tuli ennustuksen täyttymyksenä valmistamaan kansan sydämiä Jeesukselle.

`Millä tavoin meidän pitäisi tehdä samanlaista palvelutyötä kuin Johannes Kastaja teki? Mitä yhtäläisyyksiä löytyy?`