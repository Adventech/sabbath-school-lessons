---
title:  Toinen tunnusteko Galileassa
date:   30/09/2024
---

Jeesus teki koko maanpäällisen palvelutyönsä aikana ihmeitä, jotka auttoivat ihmisiä uskomaan häneen. Johannes kirjasi näitä ihmeitä muistiin, jotta muutkin uskoisivat Jeesukseen.

`Lue Joh. 4:46–54. Miksi evankelista yhdistää tämän tapahtuman hääjuhlan ihmeeseen?`

Kun Johannes kertoo Jeesuksen Galileassa tekemästä toisesta tunnusteosta, hän yhdistää sen ensimmäiseen tunnustekoon, joka tapahtui häissä Kaanassa. Johannes näyttää sanovan: Jeesuksen tekemät tunnusteot auttavat näkemään, kuka Jeesus on. Sitten Johannes lisää: ”Tämä oli Jeesuksen toinen tunnusteko, ja hän teki sen tultuaan Juudeasta Gali­leaan.” (Joh. 4:54.)

Jeesuksen vastaus kuninkaan virkamiehen pyyntöön saattaa aluksi vaikuttaa tylyltä. Tämä virkamies oli kuitenkin asettanut poikansa parantumisen merkiksi sille, että hän uskoisi Jeesukseen. Jeesus luki miehen ajatukset ja näki hänen hengellisen sairautensa, joka oli vakavampi kuin hänen poikansa hengenvaarallinen sairaus. Kuin salama kirkkaalta taivaalta, mies tajusi yhtäkkiä, että hänen hengellinen köyhyytensä saattoi maksaa hänen poikansa hengen.

On tärkeää huomata, että ihmeet eivät itsessään todistaneet, että Jeesus oli Messias. Muutkin ovat tehneet ihmeitä. Jotkut heistä olivat oikeita profeettoja, toiset vääriä. Ihmeet paljastavat vain yliluonnollisen olemassaolon; ne eivät itsessään tarkoita, että Jumalan täytyy olla se, joka niitä tekee. (Paholainen voi tehdä ”ihmeitä”, jos sanalla ”ihmeet” tarkoitetaan yliluonnollisia tekoja.)

Kuninkaan virkamies heittäytyi tuskissaan Jeesuksen armon varaan ja pyysi häntä parantamaan poikansa. Jeesuksen vastaus oli rohkaiseva. Hän sanoi: ”Mene kotiisi. Poikasi elää.” (Joh. 4:50.) Mies ei kiirehtinyt kotiin, vaan uskoen Jeesukseen hän meni kotiin seuraavana päivänä huomaten, että juuri silloin, kun Jeesus oli sanonut nuo sanat, kuume oli hellittänyt hänen pojastaan.

Mikä mahtava peruste uskoa Jeesukseen!

`Vaikka näkisimmekin ihmeen, mitä muita kriteerejä meidän on tarkasteltava ennen kuin voimme automaattisesti olettaa sen olevan Jumalasta?`