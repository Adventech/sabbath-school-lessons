---
title:  Kovasydämisyyttä
date:   02/10/2024
---

Tunnusteot ja ihmeet eivät itsessään todista, että jokin asia on Jumalasta. Toisaalta, kun ne ovat Jumalasta, niiden hylkääminen on vaarallista.

`Lue Joh. 5:10–16. Mitä voimme oppia uskonnollisten johtajien hämmästyttävästä kovasydämisyydestä Jeesusta ja hänen juuri tekemäänsä ihmettä kohtaan?`

Kun Jeesus ilmaisi itsensä parannetulle miehelle, tämä kertoi heti uskonnollisille johtajille, että hänet parantanut oli Jeesus. Luulisi, että nyt olisi aika ylistää Jumalaa, mutta sen sijaan johtajat ”alkoivat vainota Jeesusta, koska hän teki tällaista sapattina” (Joh. 5:16).

Parantamiset sallittiin sapattina vain hätätilanteessa. Tämä mies oli ollut vammautunut 38 vuotta, joten hänen parantamisensa tuskin tapahtui hätätilanteessa. Ja miksi hänen oli tarpeellista ottaa mukaan vuoteensa? Luulisi, että joku, jolla oli Jumalalta saatu voima tehdä tällainen ihme, tietäisi myös, oliko sapattina sallittua kantaa matto kotiin. On selvää, että Jeesus pyrki opettamaan heille syvempiä raamatullisia totuuksia, jotka menevät ihmisten laatimien sääntöjen ja määräysten tuolle puolen, ja jotka olivat joissakin tapauksissa tukahduttaneet todellisen uskon.

`Mitä nämä muut kertomukset opettavat siitä, miten hengellisesti koviksi ihmiset voivat tulla todisteista huolimatta? (Joh. 9:1–16; Mark. 3:22, 23; Matt. 12:9–14.)`

Kuinka nämä uskonnolliset johtajat saattoivat olla niin sokeita? Todennäköisin vastaus on, että se johtui heidän omasta turmeltuneesta sydämestään; heidän väärästä uskostaan siihen, että Messias vapauttaisi heidät Rooman vallan alta; heidän rakkaudestaan valtaan ja siitä, etteivät he olleet antautuneet Jumalalle. Kaikki nämä vaikuttivat siihen, että he hylkäsivät totuuden, joka seisoi suoraan heidän edessään.

`Lue Joh. 5:38–42. Mistä Jeesus varoittaa? Mitä voimme oppia näistä sanoista? Toisin sanoen, mikä meissä voi olla sellaista, joka sokaisee meidät totuuksilta, jotka meidän tarvitsee tietää ja soveltaa omaan elämäämme?`