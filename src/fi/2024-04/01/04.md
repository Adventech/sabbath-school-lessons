---
title:  Ihme Betesdan lammikolla
date:   01/10/2024
---

Seuraava tunnusteko tapahtui Betesdan lammikolla (Joh. 5:1–9). Uskottiin, että enkeli aiheutti lammikon vedessä liikettä ja että ensimmäinen veteen astunut sairas paranisi. Tämän seurauksena altaan ympäröimät pylväshallit olivat täynnä ihmisiä, jotka toivoivat parantuvansa veden liikehtiessä seuraavan kerran. Jeesus meni Jerusalemiin, ja hän näki odottavan väkijoukon kulkiessaan lammikon ohi.

Mikä näky! Kaikki nämä ihmiset, joista jotkut olivat varmasti aika sairaita, odottivat parantuvansa vedessä, mitä ei varmastikaan tapahtuisi. Mikä tilaisuus Jeesukselle!

`Lue Joh. 5:1–9. Miksi Jeesus kysyi tältä halvaantuneelta, halusiko tämä parantua (Joh. 5:6), koska mitä ilmeisimmin kaikki lammikon äärellä olevat halusivat niin tapahtuvan?`

Sairaudesta tulee normaali olotila ihmisen ollessa pitkään sairas. Niin oudolta kuin se kuulostaakin, joskus voi olla ahdistavaa jättää vamma taakseen. Mies antaa ymmärtää, että hän haluaa parantua. Ongelma on siinä, että hän etsii sitä väärästä paikasta – samaan aikaan kun hän, joka loi ihmisen jalat, seisoo aivan hänen edessään. Mies tuskin tiesi, kuka hänelle puhui; tosin parantumisensa jälkeen hän saattoi alkaa ymmärtää, että Jeesus oli todellakin hyvin erityinen henkilö.

”Jeesus ei pyydä tätä sairasta uskomaan häneen. Hän sanoo yksinkertaisesti: ’Nouse, ota vuoteesi ja käy.’ Mutta mies tarttuu uskossa tähän sanaan. Jokaisen hermon ja lihaksen läpi virtaa uusi elämä, ja hänen rampoihin jäseniinsä tulee tervettä elinvoimaa. Mitään kysymättä hän asettaa tahtonsa tottelemaan Kristuksen käskyä, ja kaikki hänen lihaksensa toimivat hänen tahtonsa mukaan. Hän hypähtää jaloilleen ja huomaa olevansa liikuntakykyinen.

”Jeesus ei ollut antanut hänelle mitään lupausta jumalallisesta avusta. Mies olisi voinut ruveta epäilemään ja siten menettänyt ainoan parantumismahdollisuutensa. Mutta hän uskoi Kristuksen sanat, ja toimiessaan niiden mukaan hän sai voimaa.” (4AO 166, 168.)

`Lue Joh. 5:14. Mikä on sairauden ja synnin välinen suhde? Miksi on ymmärrettävä, etteivät kaikki sairaudet ole suoraa seurausta tietyistä synneistä?`