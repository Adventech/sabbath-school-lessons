---
title:  Lisäaineistoa
date:   04/10/2024
---

”Jeesus ei ollut antanut hänelle [vammaiselle miehelle] mitään lupausta jumalallisesta avusta. Mies olisi voinut ruveta epäilemään ja siten menettänyt ainoan parantumismahdollisuutensa. Mutta hän uskoi Kristuksen sanat, ja toimiessaan niiden mukaan hän sai voimaa.

Samoin mekin uskon kautta voimme parantua hengellisesti. Synti on erottanut meidät Jumalan elämästä. Sielumme on kuin halvaantunut. Itsessämme kykenemme yhtä vähän elämään pyhää elämää kuin halvautunut kykeni kävelemään. – – Näiden masentuneiden, kilvoittelevien sielujen on kohotettava katseensa. Vapahtaja kumartuu niiden yli, jotka hän verellään on ostanut, ja lausuu sanomattoman hellästi ja säälivästi: ’Tahdotko tulla terveeksi?’ Hän pyytää sinua nousemaan terveenä ja levollisena. Älä odota, kunnes tunnet tulevasi terveeksi. Usko hänen sanansa, niin se tapahtuu. Aseta tahtosi Kristuksen puolelle. Tahdo palvella häntä, niin toimiessasi hänen sanansa mukaan saat voimaa. Olkoonpa kysymyksessä mikä paha tapa tahansa, mikä hallitseva intohimo hyvänsä, joka kauan hellittynä on ottanut valtaansa sekä sielun että ruumiin, Kristus kykenee vapauttamaan siitä ja haluaa tehdä sen. Hän tahtoo antaa elämän sieluille, jotka ovat kuolleet rikoksiinsa (Ef. 2:1). Hän tahtoo vapauttaa vangin, joka on sidottu oman heikkoutensa ja synnin kahleilla.” (4AO 166, 168.)

”Jeesus vastusti syytöstä, että hän olisi pilkannut Jumalaa. Hän sanoi: Minun valtuuteni siihen työhön, josta te syytätte minua, on, että olen Jumalan Poika, ja meillä on yhtäläinen luonto, tahto ja tarkoitus.” (4AO 173.)

**Keskustelunaiheita**:

`Usko oli avain, joka teki parantumiset mahdollisiksi. Johtajat sen sijaan paljastivat epäilyksen ja epäuskon vaarat. Miksi emme saa sekoittaa kysymysten esittämistä (jota me kaikki teemme) epäilemiseen? Miksi ne eivät ole sama asia? Miksi on tärkeää tietää niiden välinen ero?`

`Ks. torstain viimeistä kysymystä. Miksi meidän adventistien on oltava erityisen varovaisia tämän vaaran suhteen? Niin tärkeää kuin oikean sapatin tunteminen ja jopa sen pitäminen tai tieto kuolleiden tilasta onkaan – miksi nämä totuudet eivät pelasta meitä? Mikä pelastaa meidät ja miten?`