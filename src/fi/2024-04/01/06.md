---
title:  Jeesuksen väitteet
date:   03/10/2024
---

Ihme Betesdan lammikon luona tarjosi Johannekselle erinomaisen tilaisuuden korostaa, kuka Jeesus on. Johannes käyttää kymmenen jaetta (1–10) parannusihmeen kuvaamiseen ja 37 jaetta (11–47) ihmeen suorittajan kuvaamiseen.

`Lue Joh. 5:16–18. Miksi Jeesusta vainottiin koskien hänen toimintaansa sapattina?`

Joh. 5:18 saattaa huolestuttaa, koska se näyttää sanovan, että Jeesus rikkoi sapattia. Jakeiden 16–18 tarkempi tarkastelu kuitenkin osoittaa, että Jeesus toteaa sapattina tekemänsä ”työn” olevan sopusoinnussa Isä-suhteensa kanssa. Jumala ei lakkaa ylläpitämästä maailmankaikkeutta sapattina. Näin ollen Jeesuksen toiminta sapattina oli osa hänen väitettään omasta jumaluudestaan. Uskonnolliset johtajat vainosivat häntä oletetun sapatin rikkomisen ja Jumalan kanssa tasa-arvoisen aseman vaatimisen perusteella.

`Lue Joh. 5:19–47. Mitä Jeesus sanoi auttaakseen johtajia näkemään hänet sellaisena kuin hän todella on? Mitä Jeesus väitti, minkä hänen juuri tekemänsä ihme niin voimakkaasti todensi?`

Jeesus puolustaa tekojaan kolmessa vaiheessa. Ensin hän selittää läheisen suhteensa Isään (Joh. 5:19–30). Jeesus osoittaa, että hän ja hänen Isänsä toimivat sopusoinnussa siten, että Jeesuksella on valta sekä tuomita että herättää kuolleista (Joh. 5:25–30).

Toiseksi Jeesus kutsuu neljä peräkkäistä ”todistajaa” puolustamaan itseään: Johannes Kastajan (Joh. 5:31–35), tekemänsä ihmeet (Joh. 5:36), Isän (Joh. 5:37, 38) ja kirjoitukset (Joh. 5:39). Jokainen näistä ”todistajista” todistaa Jeesuksen puolesta.

Lopuksi jakeissa 40–47 Jeesus asettaa syyttäjiensä eteen heidän oman tuomionsa, mikä paljastaa ristiriidan hänen palvelutyönsä ja heidän itsekkäitten pyrkimystensä välillä. Hän sanoo heidän tuomionsa tulevan Moosekselta (Joh. 5:45–47), siltä, johon he ovat panneet toivonsa.

`Miten voimme varoa, ettemme lankea ansaan uskoessamme Jumalaan oikeaoppisesti, mutta antautumatta täysin Kristukselle?`