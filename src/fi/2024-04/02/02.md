---
title:  Viidentuhannen ruokkiminen
date:   06/10/2024
---

Apostoli toteaa, että viidentuhannen ruokkimisen ajankohta oli lähellä pääsiäisjuhlaa (Joh. 6:4, 5). Pääsiäisjuhla oli Israelin Egyptistä vapautumisen muistojuhla. Pääsiäiskaritsa tuli esikoisen kuoleman tilalle. Tämä uhri symboloi Jeesuksen kuolemaa meidän puolestamme. Ristillä rangaistus, jonka ansaitsimme syntiemme vuoksi, lankesi sen sijaan Jeesuksen päälle. Kristus, meidän pääsiäislampaamme, todellakin teurastettiin puolestamme (1. Kor. 5:7).

”Hän kantoi rikkomuksen syyllisyyden ja Isä kätki kasvonsa, kunnes hänen sydämensä murtui ja hänen elämänsä päättyi. Tämä uhri annettiin syntisten lunastamiseksi.” (ST2023 336.)

`Lue Joh. 6:1–14. Mitä rinnastuksia voimme löytää Jeesuksen ja Mooseksen välillä? Mitä sellaista Jeesus teki, jonka olisi pitänyt muistuttaa ihmisiä siitä Mooseksen palvelutyön kautta tulleesta vapautuksesta?`

Useat tämän kertomuksen yksityiskohdat rinnastavat Jeesuksen Moosekseen Egyptistä lähdön yhteydessä. Pääsiäisen aika (Joh. 6:4) viittaa suureen vapautukseen Egyptistä. Jeesus nousee vuorelle (Joh. 6:3), kuten Mooses nousi Siinainvuorelle. Jeesus koettelee Filippusta (Joh. 6:5, 6), kuten israelilaisia koeteltiin erämaassa. Leipien moninkertaistaminen (Joh. 6:11) muistuttaa mannaa. Ruoantähteiden kerääminen (Joh. 6:12) muistuttaa israelilaisten mannan keräämistä. Jäljelle jääviä ruoantähteitä poimitaan kaksitoista koria (Joh. 6:13), yhtä monta kuin on Israelissa sukukuntia. Ihmiset kommentoivat Jeesuksen olevan se profeetta, jonka oli määrä tulla maailmaan (Joh. 6:14), mikä on rinnasteinen 5. Moos. 18:15 ennustettuun Mooseksen kaltaiseen profeettaan. Kaikki tämä viittaa siihen, että Jeesus on uusi Mooses – tullut vapauttamaan kansansa.

Näin ollen Johannes kertoo Jeesuksen tekemistä tunnusteoista ja ihmeistä, jotka kontekstissaan olivat sellaisia, että niillä olisi pitänyt olla erityinen merkitys juutalaisille. Pohjimmiltaan Jeesus suuntasi heidät ymmärtämään omaa jumaluuttaan.

`Lue Jes. 53:4–6 ja 1. Piet. 2:24. Mitä nämä tekstit opettavat Jeesuksesta Jumalan Karitsana? Miten Jeesuksen jumaluus liittyy tähän totuuteen, ja miksi tämä totuus on kaikkein tärkein totuus, jonka voimme tietää?`