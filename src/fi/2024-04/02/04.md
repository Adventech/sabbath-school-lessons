---
title:  Sokean miehen parantaminen – Osa 1
date:   08/10/2024
---

`Lue Joh. 9:1–16. Mitä opetuslapset luulivat miehen sokeuden syyksi, ja miten Jeesus korjasi heidän väärät käsityksensä?`

Opetuslapset yhdistivät sairauden ja synnin. Useat Vanhan testamentin tekstit viittaavat tähän suuntaan (vrt. 2. Moos. 20:5; 2. Kun. 5:15–27; 2. Kun. 15:5; 2. Aik. 26:16–21), mutta Jobin kertomuksen olisi pitänyt herättää varovaisuutta sen suhteen, onko tällainen yhteys aina olemassa.

Jeesus selventää asian, vaikka ei kiellä yhteyttä synnin ja kärsimyksen välillä. Tässä tapauksessa hän viittaa korkeampaan tarkoitusperään, jotta Jumalaa kirkastettaisiin parantumisen kautta. Kertomuksessa on tiettyjä yhtymäkohtia luomiskertomukseen, jossa Jumala muovasi ensimmäisen ihmisen maan tomusta (1. Moos. 2:7). Samoin Jeesus tekee tomusta tahnaa antaakseen sokealle sen, mikä häneltä oli puuttunut syntymästä saakka.

Matteuksen, Markuksen ja Luukkaan evankeliumien kertomukset ihmeistä noudattavat samaa kaavaa: ongelma kerrotaan, henkilö tuodaan Jeesuksen luo, henkilö parantuu ja se tunnustetaan ylistäen Jumalaa.

Johanneksen evankeliumin 9. luvun varsinainen kertomus päättyy jakeeseen 7. Johannekselle tyypillisesti ihmeen merkityksestä tulee paljon laajempi keskustelunaihe, joka johtaa pitkään vuorovaikutukseen parannetun miehen ja uskonnollisten johtajien välillä. Tämä silmiinpistävä keskustelu pyörii toisiinsa kietoutuneiden vastakkaisten käsiteparien ympärillä: synti ja Jumalan teot sekä sokeus ja näkeminen.

Lukijalle kerrotaan vasta Joh. 9:14, että Jeesus paransi sapattina, mikä perinteen, ei Raamatun, mukaan rikkoi sapattia. Niinpä fariseukset pitivät häntä sapatin rikkojana. Heidän johtopäätöksensä oli, että Jeesus ei ollut Jumalan lähettämä sanoen, että ”hän ei noudata sapattikäskyä”, ja toiset pitivät huolestuttavana sitä, miten syntinen saattoi tehdä tällaisia ihmeitä (Joh. 9:16).

Keskustelu ei ole vielä läheskään ohi, mutta jakolinja on jo nähtävissä. Sokeudesta parannettu mies saa yhä selvemmän käsityksen siitä, kuka Jeesus on, mutta uskonnolliset johtajat ovat yhä hämmentyneempiä tai sokeampia hänen todellisesta henkilöllisyydestään.