---
title:  Sokean miehen parantaminen – Osa 2
date:   09/10/2024
---

`Lue Joh. 9:17–34. Mitä kysymyksiä johtajat esittivät, ja miten mies vastasi?`

Tämä jakso 9. luvussa on ainoa osa Johanneksen evankeliumia, jossa Jeesus on vain keskustelun aihe, mutta ei kertomuksen päähenkilö. Kertomus alkaa kysymyksellä synnistä (Joh. 9:2). Fariseukset pitävät Jeesusta syntisenä, koska hän paransi sapattina (Joh. 9:16, 24), ja he herjaavat parantuneen miehen olevan syntymästään saakka täynnä syntiä (Joh. 9:34).

Kertomuksessa tapahtuu kummallinen käänne. Sokeudesta parannettu mies näkee yhä selkeämmin, ei vain fyysisesti vaan myös hengellisesti, kun hänen arvostuksensa Jeesusta kohtaan kasvaa samoin kuin hänen uskonsa Jeesukseen. Fariseukset sitä vastoin tulevat yhä sokeammiksi ymmärryksessään: ensin he ovat erimielisiä Jeesuksen vuoksi (Joh. 9:16), ja sitten he eivät tiedä, mistä hän tuli (Joh. 9:29).

Tämän ihmeen myötä Johanneksella on tilaisuus kertoa, kuka Jeesus on. Teema tunnusteoista Joh. 9. luvussa risteää useiden muiden teemojen kanssa ko. evankeliumissa. Johannes vahvistaa uudelleen, että Jeesus on maailman valo (Joh. 9:5; vrt. Joh. 8:12). Kertomuksessa käsitellään myös Jeesuksen alkuperää, joka on mysteeri. Kuka hän on, mistä hän on kotoisin, ja mikä on hänen tehtävänsä? (Joh. 9:12, 29; vrt. Joh. 1:14.) Aiemmissa ihmeitä kuvaavissa kertomuksissa viitataan Moosekseen ja niin tässäkin (Joh. 9:28, 29; vrt. Joh. 5:45, 46 ja Joh. 6:32). Aiheena on väkijoukon reaktio. Jotkut rakastavat pimeyttä valon sijaan, kun taas toiset uskovat (Joh. 9:16–18, 35–41; vrt. Joh. 1:9–16, Joh. 3:16–21 ja Joh. 6:60–71).

Uskonnollisten johtajien hengellinen sokeus on hyvin pelottavaa. Aiemmin sokea mies voi nyt julistaa: ”Ikipäivänä ei ole kuultu, että joku olisi avannut sokeana syntyneen silmät. Jos hän ei olisi Jumalan mies, hän ei olisi pystynyt sellaiseen.” (Joh. 9:32, 33.) Silti uskonnolliset johtajat, kansakunnan hengelliset oppaat, joiden olisi pitänyt olla ensimmäisinä tunnistamassa Jeesus ja hyväksymässä hänet Messiaaksi, eivät kaikista voimallisista todisteista huolimatta ymmärtäneet sitä. Tai oikeastaan he eivät halunneet ymmärtää. Mikä voimallinen varoitus siitä, miten oma sydämemme voi pettää meidät!

`Lue 1. Kor. 1:26–29. Miten Paavali kirjoitus sopii Johanneksen evankeliumin tapahtumaan, ja miten sama periaate pätee tänäänkin?`