---
title:  Lasaruksen herättäminen kuolleista
date:   10/10/2024
---

Joh. 11. luku on täynnä surua – uutinen rakkaan ystävän sairaudesta (Joh. 11:1–3), itkua tämän kuoleman vuoksi (Joh. 11:19, 31, 33), sisarten valitusta siitä, että Jeesuksen läsnä ollessa Lasarus ei olisi kuollut (Joh. 11:21, 32), ja Jeesuksen omia kyyneleitä (Joh. 11:35).

Jeesus viivytteli kaksi päivää ennen kuin hän lähti Lasaruksen luo (Joh. 11:6) ja jopa ilmaisi olevansa iloinen siitä, ettei ollut lähtenyt matkaan aiemmin (Joh. 11:14, 15). Tämän tarkoituksena oli ilmaista Jumalan kunnia.

Joh. 11:17–27 kohdalla Lasarus oli ollut kuolleena neljä päivää. Hänen ruumiinsa oli jo mätänemässä kuten Martta sanoi: ”Herra, hän haisee jo. Hän on siellä nyt neljättä päivää.” (Joh. 11:39.) Epäilemättä Jeesuksen viivyttely vain auttoi tekemään tulevasta ihmeestä vieläkin hämmästyttävämmän. Mätänevän ruumiin herättäminen henkiin? Mitä muuta todistusta Jeesus olisi voinut antaa jumaluudestaan?

Jumalana, joka alun perin loi elämän, Jeesuksella oli valta kuoleman yli. Niinpä Jeesus käyttää Lasaruksen kuolemaa tilaisuutena ilmaista ratkaisevan totuuden itsestään. ”Minä olen ylösnousemus ja elämä. Joka uskoo minuun, saa elää, vaikka kuoleekin, eikä yksikään, joka elää ja uskoo minuun, ikinä kuole.” (Joh. 11:25, 26.)

`Lue Joh. 11:38–44. Mitä Jeesus teki tukeakseen toteamustaan?`

Aivan kuten Jeesus osoitti olevansa maailman valo (Joh. 8:12, Joh. 9:5) antamalla sokealle näkökyvyn (Joh. 9:7), hän herättää Lasaruksen kuolleista (Joh. 11:43, 44) osoittaen, että hän on ylösnousemus ja elämä (Joh. 11:25).

Tämä ihme osoittaa enemmän kuin mikään muu, että Jeesus on elämänantaja, Jumala itse. Se tukee vahvasti Johanneksen teemaa, jonka mukaan Jeesus on jumalallinen Poika ja että uskomalla häneen voimme saada elämän hänen kauttaan (Joh. 20:30, 31).

Päästessämme kertomuksen loppuun (Joh. 11:45–54), jossa monet uskoivat nähdessään (Joh. 11:45), eteemme avautuu merkittävä, mutta surullinen ironia. Jeesus osoittaa, että hän voi herättää henkiin kuolleet, ja silti jotkut luulevat voivansa pysäyttää Jeesuksen tappamalla hänet. Mikä esimerkki ihmisyyden heikkoudesta vastakohtana Jumalan viisaudelle ja voimalle!