---
title:  ”Tämä on todella se profeetta”
date:   07/10/2024
---

`Lue Joh. 6:14, 15, 26–36. Miten ihmiset reagoivat Jeesuksen tekemään ihmeeseen, ja miten hän käytti sitä yrittäessään opettaa heille, kuka hän oli?`

Juutalaiset odottivat maallista messiasta, joka vapauttaisi heidät Rooman vallan alta. Vaikeimpia asioita sodassa on ruokkia sotajoukot sekä huolehtia haavoittuneista ja kuolleista. Jeesus osoitti, että hän pystyi molempiin.

Jeesus ei kuitenkaan tullut maailmaan sen vuoksi, eikä se ollut ihmeiden tarkoitus. Sen sijaan kertomus 5000 ruokkimisesta tarjosi tilaisuuden havainnollistaa, että Jeesus on elämän leipä, ja että Jumala itse tuli alas taivaasta. Hän sanoi: ”Minä olen elämän leipä. Joka tulee minun luokseni, ei koskaan ole nälissään – –.” (Joh. 6:35.)

Tämä on ensimmäinen Johanneksen evankeliumin seitsemästä ”minä olen” -toteamuksesta, joissa ”minä olen” liittyy johonkin tiettyyn määritteeseen (elämän leipä, Joh. 6:35; maailman valo, Joh. 8:12; portti, Joh. 10:7, 9; hyvä paimen, Joh. 10:11, 14; ylösnousemus ja elämä, Joh. 11:25; tie, totuus ja elämä, Joh. 14:6; viinipuu, Joh. 15:1, 5). Jokainen näistä toteamuksista osoittaa tärkeän totuuden Jeesuksesta. ”Minä olen” -toteamukset viittaavat 2. Mooseksen kirjan 3. lukuun (VKR), jossa Jumala esittelee itsensä Moosekselle ja sanoen olevansa ”Minä olen” (vrt. Joh. 8:58). Jeesus on tuo suuri MINÄ OLEN.

Ihmiset eivät kuitenkaan huomanneet tätä.

”Tyytymättömät ihmiset kyselivät: Jos Jeesus saattoi suorittaa niin monia ihmetöitä, joita he olivat nähneet, miksi hän ei sitten antanut kansalleen terveyttä, voimaa ja rikkautta, vapauttanut heitä heidän sortajiensa vallasta ja korottanut heitä valtaan ja kunniaan? Se seikka, että hän väitti olevansa Jumalan Poika ja kuitenkin kieltäytyi olemasta Israelin kuningas, oli salaisuus, jota he eivät voineet käsittää. Hänen kieltäytymisensä käsitettiin väärin. Monet päättelivät, ettei hän uskaltanut esittää vaatimuksiaan, koska hän itse epäili tehtävänsä jumalallista luonnetta. Näin he avasivat sydämensä epäilykselle, ja saatanan kylvämä siemen kantoi hedelmää aiheuttaen väärinymmärrystä ja luopumusta.” (4AO 329.)

Ihmiset etsivät aineellista hyötyä sen sijaan, että olisivat etsineet iankaikkiseen elämään saakka kestävää totuutta. Tämä on ansa, jonka me kaikki mahdollisesti kohtaamme, jos emme ole varovaisia.