---
title:  Lisäaineistoa
date:   11/10/2024
---

Lue Ellen G. White, Alfa ja omega, osa 4, s. 327–338 tai Aikakausien Toivo, s. 361–373 tai Rakkaudella Isältä, s. 281–291; Alfa ja omega, osa 5, s. 78–97 tai Aikakausien Toivo, s. 502–520 tai Rakkaudella Isältä, s. 388–402.

”Kristuksen elämä, joka antaa elämän maailmalle, on hänen sanassaan. Sanansa avulla Jeesus paransi sairaita ja ajoi ulos riivaajia; sanallaan hän tyynnytti meren ja herätti kuolleita, ja ihmiset todistivat, että hänen sanassaan oli voimaa. Hän puhui Jumalan sanoja kuten hän oli puhunut kaikkien Vanhan testamentin profeettain ja opettajien välityksellä. Koko Raamattu on ilmoitus Kristuksesta, ja Vapahtaja halusi kiinnittää seuraajiensa uskon sanaan. Kun hän ei enää olisi näkyvänä heidän keskuudessaan, sana olisi heidän voimansa lähde. Mestarinsa tavoin heidän olisi elettävä ’jokaisesta sanasta, joka Jumalan suusta lähtee’ (Matt. 4:4).

Kuten ruoka pitää yllä fyysistä elämäämme, samoin Jumalan sana pitää yllä hengellistä elämää. Ja jokaisen sielun on saatava itselleen elämää Jumalan sanasta. Kuten meidän on itse syötävä saadaksemme ravintoa, samoin meidän on itse otettava vastaan sanan ravintoa. Meidän ei ole omaksuttava sitä ainoastaan toisen henkilön välityksellä. Meidän on tutkittava huolellisesti Raamattua ja pyydettävä Jumalalta Pyhän Hengen apua ymmärtääksemme hänen sanaansa.” (4AO 334.)

**Keskustelunaiheita**:

`Tällä viikolla tutkimme, kuinka Jeesus ruokki viisituhatta ihmistä, paransi syntymästään asti sokean miehen ja herätti Lasaruksen kuolleista. Jokaisessa tapauksessa Jeesus antoi painavat todisteet jumaluudestaan. Silti nämä ihmeet, niin hämmästyttäviä kuin ne olivatkin, aiheuttivat jakaantumista: jotkut reagoivat niihin uskomalla, toiset epäilemällä. Mitä tämä opettaa meille siitä, että painavienkin todisteiden edessä ihmiset voivat silti hylätä Jumalan?`

`Kaikki nämä kertomukset viittaavat Kristukseen jumalallisena Poikana. Miksi Jeesuksen jumaluus on tärkeää uskoessamme häneen Pelastajanamme?`

`Lue uudelleen 1. Kor. 1:26–29. Miten näemme saman periaatteen toiminnassa omalla vuosisadallamme? Mitä ovat ne ”hulluudet”, joihin kristityt uskovat, mutta joita ”ihmisten mielestä viisaat” pilkkaavat ja hylkäävät? Mihin sellaiseen uskomme, joka myös ”saattaa häpeään” sen, mikä on ”voimakasta”?`