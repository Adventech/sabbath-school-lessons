---
title:  Kohtaamisen tapahtumapaikka
date:   27/10/2024
---

`Lue Joh. 4:1–4. Mikä oli taustasyy siihen, että Jeesuksen piti kulkea Samarian läpi?`

Fariseukset huomasivat, että Jeesuksen opetuslapset kastoivat enemmän ihmisiä kuin Johannes Kastajan opetuslapset. Tämä tilanne saattoi aiheuttaa jännitteitä. Johanneksen opetuslapset olivat luonnollisesti mustasukkaisia mestarinsa maineen ja aseman puolesta (vrt. Joh. 3:26–30). Johannes Kastajan vaikuttava vastaus oli, että hänen on pienennyttävä, mutta Jeesuksen on tultava suuremmaksi (Joh. 3:30). Todennäköisesti Jeesus lähti Juudeasta Galileaan välttääkseen vastakkainasettelun. Samaria tarjosi suorimman reitin näiden kahden paikan välillä, mutta se ei ollut ainoa mahdollinen reitti. Hurskaat juutalaiset kulkivat kiertotietä pitkin itään Perean kautta. Jeesuksella oli kuitenkin tehtävä Samariassa.

`Lue Joh. 4:5–9. Miten Jeesus käytti tilaisuutta hyväkseen aloittaakseen keskustelun naisen kanssa kaivolla?`

Jaakobin kaivo sijaitsi aivan Sikemin vieressä, kun taas Sykar, josta nainen oli kotoisin, oli n. puolentoista kilometrin päässä. Jeesus istui kaivolla sillä aikaa, kun hänen opetuslapsensa menivät kaupunkiin ostamaan ruokaa. Hän ei saanut otettua kaivosta viileää vettä, joten kun nainen tuli noutamaan vettä, Jeesus pyysi häneltä juotavaa.

Johanneksen evankeliumin 3. luvussa oli yllättävää, että Nikodemos, juutalaisten johtaja ja rabbi, alentui tulemaan Jeesuksen luo. Hän tuli yöllä välttääkseen kiinnijäämisen. Johanneksen evankeliumin 4. luvussa nainen kuitenkin piileskelee keskellä kirkasta päivää. Ehkä hän välttelee muiden naisten kohtaamista, jotka tulivat joko päivän alussa tai lopussa kaivolle, kun oli viileämpää. Loppujen lopuksi, miksi hän kulki pitkän matkan hakemaan vettä ja vieläpä keskellä kuumaa päivää? Olipa hänen kaivolla olonsa syy mikä tahansa, Jeesuksen tapaaminen muuttaisi hänen elämänsä.

Mitä tapahtuu seuraavaksi? Juutalainen opettaja ja huonomaineinen samarialainen nainen. Mikä vastakkainasettelu! Ja kuitenkin tässä tapahtuu merkittävä kohtaaminen.

`Mitkä oman kulttuurisi tabut voivat estää sen, että todistaisit muille? Miten voimme oppia ylittämään esteet?`