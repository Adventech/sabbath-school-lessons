---
title:  ”Herra, anna minulle sitä vettä”
date:   29/10/2024
---

”Minä vihmon teidän päällenne puhdasta vettä, niin että te puhdistutte, minä puhdistan teidät kaikesta saastastanne ja epäjumalienne kaikesta iljettävyydestä. Minä annan teille uuden sydämen ja teidän sisimpäänne uuden hengen. Minä otan teidän rinnastanne kivisydämen pois ja annan tilalle elävän sydämen. Minä annan henkeni teidän sisimpäänne ja ohjaan teidät seuraamaan säädöksiäni, ottamaan varteen minun käskyni ja elämään niiden mukaan.” (Hes. 36:25–27.)

`Mitä Hes. 36:25–27 kertoo niistä totuuksista, joita Jeesus pyrki opettamaan Nikodemokselle ja naiselle kaivolla?`

Kummassakin tapauksessa Jeesus pyrki tavoittamaan nämä ihmiset hengellisillä totuuksilla, vaikka hän käytti siihen luonnosta peräisin olevia kuvauksia.

Kumpikaan ei ainakaan aluksi ymmärtänyt, mitä Jeesus tarkoitti. Miten, kysyi Nikodemos, ihminen voi syntyä uudelleen? Toisin sanoen, miten hän voi palata takaisin äitinsä kohtuun? Nikodemos pohti selvästi asiaa jokapäiväisellä ja maallisella tasolla, vaikka Jeesus selvästi viittasi hengelliseen totuuteen. Myös nainen otti Jeesuksen sanat vedestä kirjaimellisesti, vaikka Jeesus selvästi puhui hengellisestä asiasta.

Naisen vastaus Jeesuksen tarjoamaan elävään veteen oli: ”– – anna minulle sitä vettä. Silloin minun ei enää tule jano eikä minun tarvitse käydä täällä veden haussa.” (Joh. 4:15.) Nainen päätteli, että Jeesuksen tarjoama vesi tekisi matkat kaivolle tarpeettomiksi ja vähentäisi siten riskiä kohdata muita ihmisiä. On silmiinpistävää, että keskustelu siirtyi kovin nopeasti Jeesuksen pyynnöstä saada juotavaa siihen, että nainen pyysi häneltä juotavaa.

`Lue Joh. 4:16. Miten Jeesus vastasi naisen pyyntöön?`

Yhtäkkiä Jeesus kehottaa naista hakemaan miehensä ja palaamaan sitten takaisin. Miksi keskustelunaiheen muutos? Naisen toiminta osoitti, että tämä vältteli jotakin. Jeesus pystyi lukemaan hänen sydämensä. Naisen oli kohdattava tilanteensa löytääkseen parannuksen. ”Ennen kuin tämä sielu saattoi vastaanottaa sen lahjan, jonka hän halusi antaa, hänen täytyisi tuntea syntinsä ja Vapahtajansa.” (4AO 152.)