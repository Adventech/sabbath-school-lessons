---
title:  Samarialaisten todistus
date:   31/10/2024
---

`Lue Joh. 4:27–29. Mitä yllättävää nainen teki?`

Jeesuksen ja naisen välinen keskustelu keskeytyy, kun opetuslapset saapuvat paikalle. Vaikka opetuslapset olivat yllättyneitä siitä, että Jeesus puhui naisen kanssa, he eivät kyseenalaistaneet häntä. Sen sijaan he kehottivat Jeesusta syömään.

Nainen puolestaan jätti vesiastiansa ja riensi kaupunkiin kertomaan muille, mitä hän oli juuri kokenut Jeesuksen kanssa.

`Lue Joh. 4:30–42. Mitä tämän kohtaamisen jälkeen tapahtui, ja mitä se opettaa siitä, miten evankeliumia voidaan levittää?`

Jeesuksen kertomus sadonkorjuusta näyttää oudosti keskeyttävän kertomuksen jatkon, joka koskee monien kaupunkilaisten kääntymystä. Johannes haluaa kuitenkin meidän näkevän, miten Jeesus ymmärsi sen, mitä oli tapahtumassa. Pelastussuunnitelman kertominen samarialaiselle naiselle oli hänelle paljon tärkeämpää kuin syöminen. Jeesuksen tarkoitus oli johdattaa ihmiset pelastukseen, ja hän käytti tätä tilaisuutta opettaakseen opetuslapsilleen, kuinka tärkeää oli kertoa hyvää sanomaa kaikille ihmisille, myös niille, jotka eivät olleet heidän kaltaisiaan.

Johanneksen evankeliumissa on monia kohokohtia, joista Joh. 4:39–42 on varmasti yksi. Monet samarialaiset uskoivat tuon naisen todistuksen vuoksi: ”Hän kertoi minulle kaiken mitä olen tehnyt.” (Joh. 4:39.)

Samarialaiset pyysivät Jeesusta jäämään heidän luokseen. Lopulta monet muutkin uskoivat Jeesuksen opetuksen ansiosta. ”– – he sanoivat naiselle: ’Nyt emme enää usko vain sinun puheesi perusteella. Me olemme nyt itse kuulleet häntä ja tiedämme, että hän todella on maailman pelastaja.’” (Joh. 4:42.)

`Mitä tämän kertomuksen pitäisi puhua meille siitä, miten jopa yhden ihmisen todistus voi olla merkittävä? Kuinka voimallinen todistaja sinä olet siitä, mitä Jeesus on tehnyt elämässäsi?`