---
title:  Nainen kaivolla
date:   28/10/2024
---

`Lue Joh. 4:7–15. Miten Jeesus käyttää tätä kohtaamista todistaakseen tälle naiselle?`

”Juutalaisten ja samarialaisten välinen viha esti naista osoittamasta ystävällisyyttä Jeesukselle, mutta Vapahtaja koetti löytää tien hänen sydämeensä ja jumalallisesta rakkaudesta syntyneellä tahdikkuudella pyysi eikä tarjonnut suosionosoitusta. Ystävällisyydenosoitus olisi voitu torjua, mutta luottamus herättää luottamusta.” (4AO 149, 150.)

Kuten kohdatessaan Nikodemoksen, Jeesus tietää, mitä ihmisten sydämessä on. Vastauksena naisen hämmästykseen siitä, että juutalainen pyytäisi tällaista palvelusta samarialaiselta, Jeesus menee suoraan asiaan. ”Jos tietäisit, minkä lahjan Jumala on antanut, ja ymmärtäisit, kuka sinulta pyytää juotavaa, pyytäisit itse häneltä, ja hän antaisi sinulle elävää vettä.” (Joh. 4:10.)

Naisen vastaus oli samankaltainen kuin Nikodemoksen kysymys uudestisyntymästä: ”Miten tämä kaikki on mahdollista?” (Joh. 3:9.) Nainen kysyi: ”– – eihän sinulla edes ole astiaa, ja kaivo on syvä. Mistä sinä lähdevettä ottaisit?” (Joh. 4:11.) Molemmissa tapauksissa Jeesus osoitti heille näkymättömän todellisuuden hengelliset totuudet, jotka kummankin tuli kuulla ja ymmärtää. Ensiksi merkittävälle juutalaiselle opettajalle, ja toiseksi epäilyttävän maineen omaavalle samarialaisnaiselle. Kummassakin tapauksessa Jeesus kertoi molemmille pohjimmiltaan saman asian: he tarvitsevat kääntymyskokemuksen.

`Mitä Vanhassa testamentissa sanotaan Jeesuksen käyttämästä elävästä vedestä? (Jer. 2:13; Sak. 14:8.)`

Vesi on välttämätöntä elämälle; ihminen ei elä ilman vettä, joten vesi voi myös olla merkittävä ja sopiva kuvaus ikuisesta elämästä. Niinpä Jeesus sanoo: ”– – joka juo minun antamaani vettä, ei enää koskaan ole janoissaan. Siitä vedestä, jota minä annan, tulee hänessä lähde, joka kumpuaa ikuisen elämän vettä.” (Joh. 4:14.)

`Lue Joh. 7:37, 38. Mitä Jeesus sanoo meille näissä jakeissa, ja miten voimme kokea sen, mitä hän tässä lupaa?`