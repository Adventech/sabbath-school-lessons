---
title:  Hyväksyminen ja hylkääminen
date:   05/11/2024
---

Toisessa tutkistelussa käsiteltiin Johanneksen evankeliumin 6. luvussa olevaa 5 000 ihmisen ruokkimisihmettä, mutta silloin ei käsitelty kertomuksen viimeistä osaa, jota tutkitaan nyt.

`Lue Joh. 6:51–71. Mitä sellaista Jeesus sanoi, jota ihmisten oli vaikea hyväksyä?`

Koska Jeesus oli juuri ihmeellisesti ruokkinut ihmiset, kansa oli valmis kruunaamaan hänet kuninkaaksi (Joh. 6:1–15). Keskustellessaan myöhemmin heidän kanssaan Kapernaumin synagogassa Jeesus selittää heille ihmeen hengellisen merkityksen sanoen: ”Minä olen elämän leipä.” (Joh. 6:35.) Hän kertoo yksityiskohtaisemmin tämän leivän olevan hänen lihansa, jonka hän antaa, jotta maailma saisi elää (Joh. 6:51).

Tämä avasi kansanjoukon silmät ymmärtämään, ettei Jeesus olisikaan heidän maallinen kuninkaansa. Hän ei sopinut maallisen ajattelun muottiin. He kieltäytyivät kääntymyksestä, joka muuttaisi heidän ajattelutapansa niin, että he voisivat tunnistaa ja hyväksyä Jeesuksen Messiaaksi. Monet Jeesuksen opetuslapsista jättivät hänet tässä vaiheessa (Joh. 6:66).

Inhimillisessä mielessä tämän on täytynyt olla vaikeaa Jeesukselle. Yleisön hyväksyntä tuo mielihyvää. Kukapa ei haluaisi olla pidetty? Se, että monet ihmiset vetäytyvät ja kyseenalaistavat henkilön periaatteet, on luonnollisesti lannistavaa. Kun Jeesus näki väkijoukon lähtevän, hän kysyi lähipiiriltään, niiltä kahdeltatoista, haluavatko hekin lähteä pois.

Silloin Pietari esittää hämmästyttävän tunnustuksensa, toisen todistuksen siitä, mitä Jeesuksella on ja kuka hän on. ”Sinulla on ikuisen elämän sanat. Me uskomme ja tiedämme, että sinä olet Jumalan Pyhä.” (Joh. 6:68, 69.)

Opetuslapset olivat olleet Jeesuksen kanssa parisen vuotta, matkustaneet hänen kanssaan, nähneet hänen tekemiään ihmeitä ja kuulleet hänen puheitaan. He tiesivät kokemuksesta, ettei kukaan ollut verrattavissa Jeesukseen. He olivat vakuuttuneita siitä, että vaikka jotkut tilanteet olivat epätavallisia, tämä mies oli Messias – riippumatta siitä, kuinka paljon he edelleen ymmärsivät väärin hänen maailmaan tulonsa merkityksen. Vasta Jeesuksen kuoleman ja ylösnousemuksen jälkeen he alkoivat ymmärtää, miksi Jeesus tuli maail­maan.