---
title:  Uusi ymmärrys messiaasta
date:   04/11/2024
---

`Lue Joh. 1:32–36. Mitä sellaista Johannes Kastaja sanoo Jeesuksesta, jota ihmiset eivät osanneet ajatella kauan odotetusta Messiaasta?`

Juutalaiset odottivat Messiasta, joka vapauttaisi heidät Rooman vallan alta. Pitkään sorron alla olleet juutalaiset uskoivat, että Messias ei ainoastaan kukistaisi Roomaa, vaan myös perustaisi heistä suuren ja mahtavan kansakunnan. Suurin osa ihmisistä ymmärsi todennäköisesti väärin Johanneksen sanat, joissa hän kutsui Jeesusta ”Jumalan Karitsaksi”, vaikkakin ne viittasivat suoraan Jeesuksen sovitusuhriin. Voi olla, etteivät he ymmärtäneet, mistä hän puhui.

Näin ollen Johannes halusi evankeliumillaan muuttaa heidän käsityksensä Messiaasta, jotta he voisivat tunnistaa Jeesuksen olevan tulevaa kuningasta ja hänen tekojaan koskevien ennustusten täyttymys. Hän ei ollut tulossa poliittiseksi ja sotilaalliseksi johtajaksi, vaan antamaan itsensä uhriksi maailman syntien edestä. Se oli hänen tarkoituksensa. Vasta kaiken jälkeen, nykyisen ajan päätyttyä, tulee lopullinen valtakunta (ks. Dan. 7:18).

”Kun Johannes Jeesuksen kastetilaisuudessa ilmaisi hänen olevan Jumalan Karitsa, se toi uutta valoa Messiaan tehtävään. Profeetan mielessä olivat Jesajan sanat: ’Niinkuin karitsa, joka teuraaksi viedään’ (Jes. 53:7).” (4AO 107.)

Miten Johannes Kastaja tunnisti Jeesuksen Messiaaksi, olihan hän sanonut: ”Minäkään en tuntenut häntä – –.” (Joh. 1:31)? Vastaus on, että Johannes Kastajan lähettänyt Herra oli aiemmin sanonut hänelle: ”’Se, jonka päälle näet Hengen laskeutuvan ja jäävän, kastaa Pyhällä Hengellä.’ Minä olen sen nähnyt ja todistan, että tämä mies on Jumalan Poika.” (Joh. 1:33, 34.) Toisin sanoen Jumala ilmoitti Johannekselle Jeesuksen olevan Messias.

”Kristus on Jumalan voima ja Jumalan viisaus.” (1. Kor. 1:24.) Jumala itse vakuuttaa Henkensä kautta, että Jeesus on Kristus. Tämä teema esiintyy usein Johanneksen evankeliumissa. Pelastus ei löydy maallisen filosofian, tieteen tai korkean koulutuksen kautta. Sen ymmärtää Jeesukselle antautunut ja uskollinen sydän, jolle Jumala sen ilmoittaa.

`Kuinka voisimme tietää totuuden Jeesuksesta sovitusuhrinamme, ellei sitä olisi ilmaistu meille? Miksi Raamatun tunteminen on niin tärkeää?`