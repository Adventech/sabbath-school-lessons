---
title:  Lisäaineistoa
date:   08/11/2024
---

Lue Ellen G. White, Alfa ja omega, osa 4, s. 327–338 tai Aikakausien Toivo, s. 361–373 tai Rakkaudella Isältä, s. 281–291; Alfa ja omega, osa 5, s. 175–181 tai Aikakausien Toivo, s. 597–603 tai Rakkaudella Isältä, s. 463–468.

”’Kenen tykö me menisimme?’ Israelin opettajat olivat muodollisuuden orjia. Fariseukset ja saddukeukset olivat alituisessa riidassa keskenään. Jeesuksen luota lähteminen merkitsi joutumista niiden ihmisten joukkoon, jotka olivat muotomenojen ja tapojen orjia ja jotka etsivät vain omaa kunniaansa. Otettuaan vastaan Kristuksen opetuslapset olivat löytäneet suuremman ilon ja rauhan kuin koskaan aikaisemmin elämässään. Kuinka he saattaisivat mennä takaisin niiden luo, jotka olivat pilkanneet ja vainonneet syntisten ystävää? He olivat kauan odottaneet Messiasta. Nyt hän oli tullut, eivätkä he voineet kääntyä hänen luotaan niiden luo, jotka vainosivat hänen henkeään ja olivat vainonneet heitäkin, koska he olivat tulleet hänen seuraajikseen.

’Kenen tykö me menisimme?’ He eivät halunneet kääntyä Kristuksen opetuksista, hänen rakkaudestaan ja armostaan epäuskon pimeyteen ja tämän maailman pahuuteen. Vaikka monet niistä, jotka olivat nähneet Vapahtajan ihmetekoja, olivat hylänneet hänet, Pietari toi ilmi opetuslasten uskon: ’Sinä olet Kristus.’ Pelkkä ajatuskin tämän heidän sielujensa ankkurin menettämisestä täytti heidät pelolla ja tuskalla. Elämä ilman Vapahtajaa merkitsi ajelehtimista pimeällä ja myrskyisellä merellä.” (4AO 337.)

**Keskustelunaiheita**:

`Miksi jotkut ihmiset, kun heille annetaan todisteet Jeesuksesta Messiaana ja kristinuskon totuudesta, hyväksyvät ne mielellään, ja miksi toiset, kun heille annetaan samat todisteet, hylkäävät ne?`

`Mikä voisi olla tärkeämpi totuus kuin se, että Jeesus Kristus kuoli syntiemme tähden? Miten saimme tietää tämän ratkaisevasti tärkeän totuuden? Tieteen, luonnonlakien, ns. luonnollisen teologian, logiikan vai järjen avulla? Vaikka nämä asiat voivat johtaa meidät uskomaan Jumalaan kaiken alkusyynä ja liikkumattomana liikuttajana tai mihin tahansa – yksikään näistä, ei yksin tai edes yhdessä, voisi opettaa meille tärkeintä totuutta, joka meidän tarvitsee tietää: Kristus kuoli syntiemme tähden. Mitä tämän tosiasian pitäisi opettaa meille siitä, miten ratkaisevaa on tehdä Raamatusta lopullinen ja perimmäinen auktoriteettimme uskoa koskevissa asioissa?`