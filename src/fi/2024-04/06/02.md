---
title:  'Henkilökohtainen nöyryys: Johannes kastaja todistaa uudelleen'
date:   03/11/2024
---

Tutkistelussa 2 kuvattiin, miten Johannes Kastajan todistus toi ensimmäiset opetuslapset – Andreaksen ja Johanneksen, Pietarin, Filippuksen ja Natanaelin – Jeesuksen luo. Voisi olettaa, että Johannes Kastaja ei olisi enää mukana tapahtumissa annettuaan todistuksensa. Hän kuitenkin esiintyy uudelleen useita kertoja Johanneksen evankeliumissa.

`Lue Joh. 3:25–36. Miten Johannes Kastaja vertaa itseään Jeesukseen?`

Johannes Kastajan opetuslasten ja erään juutalaisen välillä syntyi kiista puhdistautumisesta, todennäköisesti kysymys koski kasteen pätevyyttä (vrt. Mark. 1:4, 5). Mielenkiintoista – kun Johanneksen opetuslapset tulevat tämän luo, epäilemättä ratkaistakseen edellisen kysymyksen, he puhuvat Jeesuksesta ja sanovat: ”– – nyt on ruvennut kastamaan myös se mies – –. Kaikki menevät hänen luokseen.” (Joh. 3:26.) Ei ole vaikea lukea rivien välistä: he ovat Jeesukselle kateellisia – kateellisia mestarinsa sekä itsensä vuoksi.

Johannes Kastajan olisi ollut aivan liian helppoa olla myös mustasukkainen, mutta hän ei ole, koska hän tietää oman tehtävänsä. Sen sijaan hän muistuttaa opetuslapsilleen, ettei hän koskaan väittänyt olevansa Kristus. Päinvastoin: Johannes tuli ohjaamaan ihmiset kohti totuutta, valmistamaan tietä Kristukselle, todistamaan hänestä (Joh. 1:6–8).

Johannes Kastaja käyttää kuvausta häistä kutsuen itseään sulhasen ystäväksi ja Jeesusta sulhaseksi. Morsian olisi Jumalan kansa (vrt. Hoos. 2:18–25; Jes. 62:1–5). Johanneksen todellisen suuruuden osoittavat hänen sanansa: ”Hänen on tultava suuremmaksi, minun pienemmäksi.” (Joh. 3:30.)

Jeesuksen ja Johanneksen välinen vertailu jatkuu Joh. 3:31–36 osoittaen Messiaan ylivertaisuuden edeltäjäänsä nähden. Kun Johanneksen todistus viittaa Jeesukseen, korostuu jälleen ajatus todistajasta. Niillä, jotka ottavat todistuksen vastaan ja uskovat Jeesukseen, on ikuinen elämä. Niiden ylle, jotka eivät ota häntä vastaan, jää Jumalan viha. Jumala rakastaa maailmaa ja lähetti Poikansa lunastamaan sen (Joh. 3:16, 17). Ne, jotka kieltäytyvät tarjotusta lahjasta, joutuvat maksamaan rangaistuksen synneistään ikuisella kuolemalla.

`Miten voimme oppia olemaan nöyriä sekä Jumalan että ihmisten edessä? Mitä voimme oppia Johanneksen esimerkistä henkilökohtaisesta nöyryydestä?`