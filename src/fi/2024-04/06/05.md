---
title:  Isän todistus
date:   06/11/2024
---

Johanneksen evankeliumi alkaa puhumalla Sanasta (logos), joka on Jumalan luona eli Isän Jumalan luona (Joh. 1:1). Kun Sana tuli lihaksi, Henki todisti Jeesuksesta jääden hänen päälleen tämän kasteessa (Joh. 1:32–34). Isä todistaa Jeesuksesta kuitenkin myös tämän maallisen palvelutyön aikana.

`Lue Joh. 5:36–38. Mitä Jeesus sanoo tässä yhteydessä Isästä?`

Jeesus liittää Isän tekoihin ja ihmeisiin, joita hän oli tehnyt. Hän sanoo hyvin selvästi, että Isä oli lähettänyt hänet sekä todistanut hänestä.

`Lue Matt. 3:17; Matt. 17:5; Mark. 1:11 ja Luuk. 3:22 (ks. myös 2. Piet. 1:17, 18). Mitä Isä sanoo Jeesuksesta?`

Jeesuksen kasteessa Isä ja Pyhä Henki liittyivät Pojan seuraan merkiksi tärkeästä tapahtumasta: Jeesuksen palvelutyön alkamisesta. Isä ilmoittaa, että Jeesus on hänen rakas Poikansa, johon hän on mieltynyt. Isä puhuu uudelleen ratkaisevalla hetkellä Kristuksen palvelutyön aikana, mikä on kirjoitettu Johanneksen evankeliumiin.

Asiat olivat saavuttamassa huippunsa Jeesuksen palvelutyön viimeisinä päivinä. Uskonnolliset johtajat, jotka eivät kyenneet pysäyttämään häntä (ks. Joh. 12:19), halusivat nyt enemmän kuin koskaan hänet hengiltä. Kansanjoukot olivat innoissaan hänestä, varsinkin kun yhä useammat ihmiset alkoivat seurata Jeesusta kuultuaan niiden todistuksen, jotka olivat nähneet hänen herättävän Lasaruksen kuolleista (Joh. 12:17, 18). Jopa juhlille osallistuvat kreikkalaiset halusivat nähdä Jeesuksen.

Tässä hetkessä, vastauksena Jeesuksen sanoihin, ”Isä, kirkasta nimesi!”, Isä puhuu jälleen taivaasta: ”Minä olen sen kirkastanut ja kirkastan jälleen.” (Joh. 12:28.)

Jeesuksen kirkastamisen hetki on risti. Näin ollen Isän todistus Jeesuksesta viittaa Jumalan Karitsan suureen uhriin maailman syntien puolesta. Se on hänen maallisen palvelutyönsä huipentuma. Hänen kuolemansa maksoi täyden hinnan kaikista meidän synneistämme, ja hänessä, uskon kautta, meidän ei koskaan tarvitse itse kohdata tätä rangaistusta.