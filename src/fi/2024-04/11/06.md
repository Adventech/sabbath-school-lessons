---
title:  Jeesuksen rukous
date:   12/12/2024
---

Johanneksen evankeliumin 17. lukua kutsutaan joskus Jeesuksen ylipapilliseksi rukoukseksi, joka päättää hänen jäähyväispuheensa. Jeesus tuli maan päälle, jotta ihmiskunta voidaan viime kädessä palauttaa alkuperäiseen suhteeseensa yksilötasolla Jumalan kanssa. Hän teki uskollisesti ne tunnusteot, jotka Jumala antoi hänen tehtäväkseen. Hän kommunikoi Jumalasta ihmisille sanoin ja teoin.

Jeesus olisi pian lähdössä täältä maan päältä. Hän halusi vielä kerran jakaa rakkauttaan opetuslapsilleen. Hän halusi heidän ymmärtävän hänen, Isän ja Pyhän Hengen välisen läheisen suhteen. Hän halusi saattaa heidät samanlaiseen henkilökohtaiseen suhteeseen Isä Jumalan ja Pyhän Hengen kanssa, mikä hänellä itsellään oli.

`Lue Joh. 17:1–26. Mitkä sanat tai lauseet ilmaisevat Jeesuksen toiveen läheisestä rakastavasta suhteesta hänen, Isän ja opetuslasten välillä?`

Monet ajattelevat Joh. 17. luvun tarkoittavan, että ainoa asia, jolla on merkitystä, on ykseys ja rakkaus. Ei ole epäilystäkään siitä, että Jumalan tarkoituksena on palauttaa meidät henkilökohtaiseen suhteeseen hänen kanssaan ja kaikkien ihmisten kanssa. Huolellisempi lukeminen viittaa kuitenkin elintärkeään yhteyteen rakkauden ja totuuden välillä.

”Ja ikuinen elämä on sitä, että he tuntevat sinut, ainoan todellisen Jumalan” (Joh. 17:3), ei sellaista Jumalaa, jonka luulemme hänen olevan. ”Minä olen ilmoittanut sinun nimesi niille ihmisille, jotka valitsit maailmasta ja annoit minulle. – – He ovat ottaneet omakseen sinun sanasi – –. Nyt he tietävät, että minä olen tullut sinun luotasi – – .” (Joh. 17:6, 8.) ”Pyhitä heidät totuudellasi. Sinun sanasi on totuus.” (Joh. 17:17.)

Kristus tuli ilmaisemaan Isän. Tämä oli tärkeää, koska Jumalasta oli monia vääriä käsityksiä. Johanneksen evankeliumi osoittaa, miten vakavasti Jeesus otti tämän tehtävän. Hän edusti oikein Jumalan sanaa ja tekoja. Jos totuudella ei olisi merkitystä, miksi mennä näin pitkälle?

Jeesus eli hyvin vaikean elämän, ja lopulta uskonnolliset johtajat hylkäsivät hänet. Hän kärsi ihmisten ja toisinaan jopa omien opetuslastensa välinpitämättömyydestä. Yksi hänen opetuslapsistaan petti hänet, toinen kielsi hänet kolme kertaa. Hän kävi läpi hellittämättömän oikeudenkäynnin ja kuoli ristillä juuri niiden käsissä, joita hän tuli pelastamaan.