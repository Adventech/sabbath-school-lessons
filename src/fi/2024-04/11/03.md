---
title:  Jeesus ja isä
date:   09/12/2024
---

Kolmiyhteinen Jumala loi meidät henkilökohtaiseen suhteeseen kanssaan (1. Moos. 1:26, 27). Synnin vuoksi tämä suhde kuitenkin rikkoutui radikaalisti. Voimme nähdä tämän rikkoutumisen välittömän vaikutuksen kertomuksessa Eedenin puutarhasta.

`Lue 1. Moos. 3:7–9. Miten tämä teksti paljastaa synnin aiheuttaman rikkoutumisen, ja mitä tarkoittaa se, että Jumala etsi heitä eikä päinvastoin?`

Jumalan aikomuksena oli tarjota parannus koko ihmiskunnalle synnin aiheuttamasta rikkoutumisesta, vaikka koko ihmiskunta ei hyväksyisikään sitä, mitä Jumala tarjosi.

Tämän suhteen palauttamiseksi yksi jumaluuden jäsen tuli ihmiseksi. Näin Sana tuli lihaksi, asui keskellämme ja näytti Jumalan kirkkauden (Joh. 1:14–18). Tämän seurauksena ihmiskunta on saanut kokea hänen täyteyttään ja armoa. Tätä Jeesus tuli jakamaan, julistamaan Jumalan kirkkautta, jotta synnin rikkoma suhde voitaisiin palauttaa, ainakin kaikille niille, jotka olivat valmiita ottamaan uskossa vastaan sen, mitä heille on tarjottu Jeesuksessa Kristuksessa.

`Mikä ihmeellinen toivo näkyy näissä teksteissä? Joh. 1:1, 2; Joh. 5:16–18; Joh. 6:69; Joh. 10:10, 30; Joh. 20:28.`

”Kristuksessa on alkuperäinen elämä, joka ei ole muualta saatu tai jostakin muusta johtuva.” (5AO 85.) Kuitenkin ihmiseksi tulleena Poikana, joka ”tyhjensi itsensä” (Fil. 2:7, VKR/RK 2012) etuoikeuksiensa käyttämisestä, Kristus saattoi puhuessaan olemassaolostaan maan päällä ihmisenä ihmisten joukossa viitata siihen, että hänellä oli elämä Jumalan lahjana. ”Kristuksen jumaluus on uskovan takuu iankaikkisesta elämästä.” (5AO 85.)

Ihmiskunta ei tunnistanut Jumalaa (Joh. 17:25). Niinpä hän lähetti ainoan Poikansa (Joh. 9:4, Joh. 16:5), jotta hänet, Isä, tunnettaisiin.

`Erään ateistin mukaan mitään apua ei tule ihmisen ulkopuolelta. Mitä Raamattu opettaa osoittaen, kuinka väärässä tämä mies on?`