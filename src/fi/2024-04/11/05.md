---
title:  Pyhä henki
date:   11/12/2024
---

Pyhä Henki ei ole Johanneksen evankeliumissa yhtä merkittävässä asemassa kuin Isä ja Poika. Hänen osansa on kuitenkin ratkaisevan tärkeä Jeesuksen tehtävän onnistumisen kannalta.

`Lue Joh. 1:10–13. Mitä tämä teksti opettaa meille Pyhän Hengen tärkeydestä kääntymyksessä?`

Jo Johanneksen evankeliumin ensimmäisessä luvussa näemme, miten keskeinen osa Pyhällä Hengellä on. Johannes kertoo meille, että kaikista, jotka ottivat Sanan vastaan, toisin sanoen kaikista, jotka uskoivat häneen, tuli Jumalan lapsia, niitä, jotka ”eivät ole syntyneet verestä, eivät ruumiin halusta, eivät miehen tahdosta, vaan Jumalasta” (Joh. 1:13). Tämä on vain Pyhän Hengen työn tulosta.

`Mitä seuraavat kohdat kertovat Pyhän Hengen toiminnasta? Joh. 3:5–8; Joh. 6:63; Joh. 14:26; Joh. 15:26; Joh. 16:7–11.`

”Kuvaillessaan opetuslapsilleen Pyhän Hengen työtä Jeesus koetti sytyttää heissä samaa iloa ja toivoa, joka paloi hänen omassa sydämessään. Hän riemuitsi siitä runsaasta avusta, jonka hän oli hankkinut seurakunnalleen. Pyhä Henki oli kallisarvoisin lahja, mitä hän saattoi pyytää Isältään kansansa kohottamiseksi. Henki annettaisiin uudistavana voimana, jota ilman Kristuksen uhri ei hyödyttäisi mitään. Pahuuden valta oli vuosisatojen kuluessa yhä voimistunut, ja ihmisten alistuminen saatanan vankeuteen oli hämmästyttävää. Syntiä voitiin vastustaa ja se voitiin voittaa vain jumaluuden kolmannen persoonan valtavan voiman avulla, joka ei tulisi rajoitetussa muodossa vaan jumalallisen voiman koko täyteydessä.” (5AO 223, 224.)

Mikä siunaus onkaan vastaanottaa Pyhä Henki, joka todistaa, että Jumala puhuu totta (Joh. 3:33). Henki on se, joka paljastaa, mitä on synti, vanhurskaus ja tuomio (Joh. 16:8–11). Näin ollen avain siihen, että voimme tietää, mikä on oikein, mikä on totta, mikä on hyvää, on se, että alistamme järkemme ja elämänkokemuksemme Jumalan sanan alaisiksi ja että annamme Pyhän Hengen osoittaa synnin ja vakuuttaa meidät voimallaan.