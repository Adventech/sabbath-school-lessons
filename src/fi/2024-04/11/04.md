---
title:  Pojan tunteminen on isän tuntemista
date:   10/12/2024
---

Apostoli kuvaa evankeliumissaan, kuinka Jeesus, Poika, tekee Isään viittaavia tekoja. Jeesus selittää, kuka Isä on, osoittaen, mikä on hänen suhteensa meidän maailmaamme. Tämä kaikki on sopusoinnussa Joh. 1:18 kanssa, jossa sanotaan, että hän tekee Isän tunnetuksi (exēgeomai, ’selittää’, ’tulkita’, ’paljastaa’). Jeesus tekee näin kerta toisensa jälkeen. Sana Isä (patēr) esiintyy 136 kertaa Johanneksen evankeliumissa ja 18 kertaa Johanneksen evankeliumin luvuissa 1–3, mikä on yli kolmannes koko Uuden testamentin esiintymiskerroista. Jäähyväispuhe on evankeliumissa yksi tärkeimmistä teksteistä. Siinä Jeesus tekee Isän tunnetuksi.

Jeesus oli Isän edustaja maan päällä, ja hän tuli toteuttamaan ihmisenä Isän tahdon. Itse asiassa Jeesus sanoi pyrkineensä kaikessa tekemään Isän tahdon eikä omaansa (Joh. 5:30). Tämä saattaa tuntua aluksi hätkähdyttävältä toteamukselta, mutta se osoittaa, miten täysin antautunut Jeesus ihmisenä oli Isälle.

Jeesus sanoi myös, että Isä oli lähettänyt hänet saattamaan työnsä – ihmiskunnan pelastamisen – päätökseen ja että Isä itse todisti hänen työstään (Joh. 5:36–38).

Jeesus julisti, että Isä lähetti hänet palvelemaan ainoana, jonka kautta ihmiskunta voi tulla Isän luo (Joh. 6:40, 44). Isä haluaa, että ihmiset saavat ikuisen elämän. Se löytyy Jeesuksessa, joka lupaa herättää heidät ylösnousemuksessa.

`Mitä seuraavat tekstit opettavat meille Jeesuksen ja Isän suhteesta? Joh. 7:16; Joh. 8:38; Joh. 14:10, 23; Joh. 15:1, 9, 10; Joh. 16:27, 28; Joh. 17:3.`

Jeesuksen toteamukset suhteestaan Isään ovat hämmästyttäviä. Hän väittää, että kaikki hänen opetuksensa ovat Isän opetuksia; että kaikki, mitä hän sanoo, hän on henkilökohtaisesti kuullut Isältä; että usko häneen on sama kuin usko Isään; että sekä hänen sanansa että hänen tekonsa ovat kaikki Isästä ja että hän ja Isä yhdessä rakastavat ja toimivat ihmiskunnan pelastamiseksi. Mikä voimallinen todistus Jeesuksen läheisyydestä taivaassa olevaan Isäänsä!

`Miten elämäsi muuttuisi, jos ajatuksesi ja tekosi ilmentäisivät täysin Jumalan tahtoa? Miten voisimme paremmin elää sen mukaan, minkä olemme oppineet Jeesukselta olevan Jumalan tahto elämällemme?`