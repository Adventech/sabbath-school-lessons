---
title:  Minä annoin teille esimerkin
date:   01/12/2024
---

Jeesus antaa jäähyväispuheessaan (Joh. 13–17) opetuslapsilleen tulevaisuutta koskevia ohjeita. Niiden kirjallinen muoto on samankaltainen kuin Mooseksen jäähyväiset (5. Moos.), Jaakobin siunaus lapsilleen (1. Moos. 47–49) tai Daavidin ohjeet Salomolle (1. Aik. 28–29). Jeesus lohduttaa opetuslapsiaan lähtönsä takia. Hän lupaa, että häntä tulee edustamaan sijainen (Pyhä Henki, Joh. 14–16). Hän ennustaa tulevan surun ajan (Joh. 15–16) ja kehottaa opetuslapsia pysymään uskollisina (Joh. 15).

`Lue Joh. 13:1–20. Mitä tässä tapahtui ja miksi tämä kertomus on niin tärkeä? Mitä Jeesus yritti opettaa?`

Jeesuksen aikana ihmiset käyttivät sandaaleja tai kulkivat paljain jaloin. Jalat pölyttyivät ja likaantuivat. Palvelijan tai orjan oli tapana pestä aterialle tulevien jalat. Kukaan palvelija ei kuitenkaan ollut läsnä tätä varten sinä iltana, jolloin Jeesus söi viimeisen ateriansa opetuslastensa kanssa ennen pidätystään.

Kaikkien yllätykseksi Jeesus itse nousi illalliselta ja pesi opetuslasten jalat. Joh. 13:4, 5 kertoo Jeesuksen toiminnasta vaihe vaiheelta ja hyvin yksityiskohtaisesti ikään kuin korostaen Mestarin tekevän tämän uskomattoman nöyryyden teon.

Kertomalla Pietarin vastauksesta Joh. 13:8–11 Johannes kuvailee syvemmin opetuslasten tyrmistystä ja ymmärtämättömyyttä Jeesuksen tekoa kohtaan. Miten Jeesus, Mestari, Messias, saattoi toimittaa näin alhaisen tehtävän? Pietari kieltäytyi antamasta Jeesuksen pestä jalkansa, mutta Jeesus sanoi hänelle, että jos hän ei tee yhteistyötä, hän ei saisi olla hänen kanssaan. Niinpä Pietari pyysi perusteellisempaa pesua ja ilmaisi halunsa olla koko ajan yhteydessä Jeesukseen.

Jeesuksen teon merkitys on sidoksissa siihen, kuka hän on. Hän toteaa Joh. 13:13, että hän on opettaja ja Herra. Niin opetuslapset kutsuivat häntä, ja hän osoittaa sen olevan oikein. Tittelit ilmaisevat auktoriteettia ja valtaa.

Jeesus kuitenkin opettaa, että valtaa ja auktoriteettia on käytettävä palvelemiseen, ei itsensä korostamiseen. Adventtikirkko on omaksunut Jeesuksen esimerkin, ja se on ottanut Herran ehtoolliselle valmistavana osana käyttöön jalkojenpesun, mitä oikeutetusti kutsutaan nöyryyden asetukseksi.