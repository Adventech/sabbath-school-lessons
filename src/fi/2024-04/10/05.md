---
title:  Minä olen totuus
date:   04/12/2024
---

`Lue Joh. 1:14, 17; Joh. 8:32; Joh. 14:6 ja Joh. 15:26. Miten Johannes liittää totuuden käsitteen suoraan Jeesukseen?`

Johannes liittää totuuden kerta toisen jälkeen Jeesukseen, hänen Isäänsä ja Pyhään Henkeen. Totuus liittyy Jeesukseen, Sanaan (logos), ja valoon – vastakohtana pimeydelle (Joh. 1:1–14; Joh. 3:19–21). Valhe liittyy Paholaiseen ja syntiin (Joh. 8:44–46). Totuus ei Johanneksen mukaan ole niinkään tosiasioita ja lukuja, vaan ennemminkin uskollisuutta Jumalalle ja hänen tahdolleen.

”Monet huutavat elävän Jumalan puoleen kaivaten jumalallista läsnäoloa. Vaikka filosofiset teoriat ja kirjalliset tutkielmat olisivat miten loistavia tahansa, ne eivät voi tyydyttää sydäntä. Ihmisten vakuuttelut ja sepitelmät ovat täysin arvottomia. Pääsköön Jumalan sana puhumaan kansalle. Saakoot ne, jotka ovat kuulleet vain perimätietoa ja inhimillisiä teorioita ja periaatteita, kuulla Hänen äänensä, jonka sana voi uudistaa sielun iankaikkiseen elämään.” (KV 21.)

Mieti, mitä tarkoittaa, että Jeesus on totuus. Jeesus on­­ ­logos, Sana, joka oli alusta asti Jumalan luona ja joka oli kaiken luodun Luoja (Joh. 1:1–4). Yhtä Isän kanssa ikuisuudesta ikuisuuteen, Jeesuksella on Isän ominaispiirteet, ja siksi hän on myös ”Minä olen”. Hänen olemuksensa ei ole kenenkään tai minkään muun alamainen. Mikään olemassa oleva, tieto mukaan lukien, ei ole olemassa ilman häntä. Ja kaiken, mikä on olemassa, mikä on luotu, on Jeesus luonut, ja se on myös olemassa vain hänessä. ”Hänen välityksellään luotiin kaikki, kaikki mitä on taivaissa ja maan päällä, näkyvä ja näkymätön, valtaistuimet, herruudet, kaikki vallat ja voimat. Kaikki on luotu hänen kauttaan ja häntä varten. Hän on ollut olemassa ennen kaikkea muuta, ja hän pitää kaiken koossa.” (Kol. 1:16, 17.)

Jeesus ei ole vain totuuden ruumiillistuma. Hän on totuus. Totuus ei ole käsite tai ajatusrakennelma. Se on persoona!

Totuutta, Jeesusta Kristusta, voidaan verrata aurinkoon, joka valaisee maailman (Joh. 8:12). C. S. Lewis totesi samansuuntaisesti kristinuskosta: ”Uskon kristinuskoon kuten uskon auringon nousseen: ei pelkästään siksi että näen sen, vaan koska sen paistaessa näen kaiken muun.” (Lainaus Kristillisessä lääkärilehdessä 1/2016, s. 25.)