---
title:  Minä tulen varmasti takaisin
date:   02/12/2024
---

`Lue Joh. 14:1–3. Missä yhteydessä Jeesus sanoi nämä sanat?`

Johanneksen evankeliumin 13. luvun lopussa Jeesus sanoo lähtevänsä pois (Joh. 13:33). Tämä saa Pietarin kysymään, minne hän on menossa (Joh. 13:36). Opetuslapset eivät ymmärrä, että Jeesus puhuu kuolemastaan, ylösnousemuksestaan ja astumisestaan taivaaseen. Pietari sanoo olevansa valmis antamaan henkensä hänen puolestaan (Joh. 13:37). Silloin Jeesus ennustaa, että Pietari tulisi kieltämään hänet (Joh. 13:38).

Tässä yhteydessä Jeesus kehottaa opetuslapsiaan olemaan levollisia (Joh. 14:1). Termi ”olla levoton” on kreikaksi tarassō, mikä tarkoittaa käännettynä "sekoittaa", "häiritä", "horjuttaa", "hämmentää". Ei ole yllättävää, että opetuslapset hämmentyivät Jeesuksen sanoista.

Heidän pelkonsa vastapainoksi Jeesus kuitenkin puhuu Isänsä kodista, jossa on monta huonetta (ei kartanoita, vaan huoneita kuten majatalossa). Hän menee sinne valmistamaan heille paikan. Hänen sanansa ylettyvät ristillä tulevan myrskyn tuolle puolen, siihen aikaan, jolloin hän palaa lunastamaan kansansa. Hän katsoo aikaan, jolloin koko tämä synnin tragedia on lopullisesti päättynyt (ks. Dan. 7:27).

Jeesus sanoo: ”Minä menen – – mutta tulen sitten takaisin ja noudan teidät luokseni, jotta saisitte olla siellä missä minä olen.” (Joh. 14:3.) Tämä on selvä lupaus hänen toisesta tulemisestaan.

Mihin luottamus tähän lupaukseen perustuu? Monet sanoisivat, että Raamatun profetian täyttymykseen, ja se on varmasti totta. Jakeessa Joh. 14:3 luottamuksen perusta ilmaistaan kuitenkin toisin. Tässä jakeessa tulen sitten on kreikan kielessä preesensissä (olen tulossa). Tätä ilmaisutapaa käytetään silloin, kun kyseessä on tuleva tapahtuma, josta puhutaan niin varmasti, että sitä kuvataan ikään kuin se olisi jo tapahtumassa. Näin ollen on oikein kääntää lause seuraavasti: Minä tulen varmasti takaisin.

Toivomme Herran paluusta ei perustu pelkästään Raamatun profetioiden täyttymiseen. Se perustuu myös, ja vielä varmemmin, luottamukseemme siihen mieheen, joka lupauksen antoi. Hän sanoi palaavansa varmasti takaisin kansansa luo. Voimme luottaa tuohon lupaukseen sen antajan vuoksi.