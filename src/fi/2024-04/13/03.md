---
title:  Pidä Katseesi Jeesuksessa
date:   23/12/2024
---

`Lue Joh. 21:20–22. Mikä kysymys johti Pietarin väärälle polulle? Miten Jeesus ohjasi hänet oikealle polulle?`

Jeesus oli juuri palauttanut Pietarin tehtäviinsä ja sanoi hänelle: ”Seuraa minua.” (Joh. 21:19.) Kyseessä oli luultavasti todellinen fyysinen Jeesuksen seuraaminen rannalle. Tämän vuoksi Pietari kääntyy ja näkee myös Johanneksen seuraavan Jeesusta, jolloin hän tiedustelee: ”Entä hän, Herra?” (Joh. 21:21.)

Palauttaessaan Pietarin takaisin tehtäviinsä Jeesus oli ennustanut Pietarin kuolintavan (Joh. 21:18). Näyttää siltä, että Pietari oli utelias myös tietämään Johanneksen kuolemasta. Jeesus ohjaa Pietarin huomion sen sijaan hänen seuraamiseensa, eikä huoleen siitä, mitä toiselle opetuslapselle tapahtuu.

`Lue Joh. 21:23–25. Millä tavalla Jeesuksen toteamus ymmärrettiin väärin? Miten apostoli Johannes korjasi tämän väärinkäsityksen?`

Ihmiset ymmärsivät väärin sen, mitä Jeesus tarkoitti sanoessaan: ”Mitä se sinulle kuuluu, vaikka tahtoisin hänen jäävän tänne aina siihen asti kun tulen? Seuraa sinä minua.” (Joh. 21:22.) He luulivat tämän tarkoittavan, että Jeesus tulisi takaisin ennen kuin Johannes kuolisi. Kun aikaa kului, Johannes vanheni ja lopulta kuoli. Siitä syntyi kriisi, koska Jeesus ei ollut vielä palannut siihen mennessä. Johannes korjaa tämän väärinkäsityksen ilmoittamalla, että kaikki riippuu Jeesuksen tahdosta, eikä lausunto ollut profetia siitä, mitä tulisi tapahtumaan.

Ajatus Jeesukseen keskittymisestä on voimallinen johdanto loppuviikon tutkisteluun. Jeesus, ja vain Jeesus yksin, on meidän Vapahtajamme. Ihmiset tulevat väistämättä tuottamaan sinulle pettymyksen, ehkä jopa satuttamaan sinua.

Aiheet tiistaista torstaihin käsittelevät Jumalan sanan ymmärtämistä. Tavoitteena on oppia tuntemaan ja seuraamaan Jeesusta, jonka yksin pitäisi olla Mestarimme ja oppaamme – riippumatta siitä, millaista apua, neuvoja ja opastusta muut saattavat meille antaa.