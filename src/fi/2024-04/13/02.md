---
title:  Tapaaminen Galileassa
date:   22/12/2024
---

`Lue Joh. 21:1–19. Mitä ratkaisevia totuuksia tässä paljastuu, erityisesti Jumalan armosta ja ihmisen nöyryydestä?`

Luku 20 päättyy evankeliumin tarkoituksen ilmaisemiseen. Olisi loogista päättää kirja siihen, mutta vielä on yksi luku jäljellä. Luku 21 alkaa siitä, kun osa opetuslapsista on palannut Galileaan, ja Pietari ehdottaa yötä järvellä. Entisajat näyttävät palanneen, ja opetuslapset ovat menneet takaisin vanhan elinkeinonsa, kalastuksen, pariin. He eivät kuitenkaan saa sinä yönä yhtään saalista.

Aamulla rannalla oleva salaperäinen muukalainen käskee heitä heittämään verkot veneen oikealle puolelle. He saavat niin paljon kaloja, etteivät pysty vetämään verkkoja ylös. Aivan samoin tapahtui Jeesuksen toiminnan alkuaikoina (ks. Luuk. 5:1–11). Johannes tunnistaa Jeesuksen välittömästi ja kertoo siitä Pietarille, joka hyppää heti veteen ja ui rantaan.

Jeesus esittää Pietarille kolme kysymystä, jotka kaikki koskevat rakkautta tämän Mestaria kohtaan. Ennen ristiinnaulitsemista Pietari vakuutti, että hän antaisi henkensä Jeesuksen puolesta (Joh. 13:37). Silloin Jeesus ennusti, että Pietari kieltäisi hänet kolme kertaa (Joh. 13:38). Tällä kertaa Pietari ei viittaa vastauksessaan itseensä, vaan Jeesukseen: ”Herra, sinä tiedät kaiken. Sinä tiedät, että olet minulle rakas.” (Joh. 21:17.)

Jeesus käyttää Pietaria puhutellessaan (paitsi viimeisellä kerralla) verbiä agapaō, joka tarkoittaa syvää periaatteellista rakastamista. Pietari vastaa aina verbillä fileō, joka tarkoittaa rakastamista, mutta vain ystävänä. Tämä viittaa siihen, että Pietari ei ole saavuttanut ylevämpää rakkautta.

Pietarin vastaus keskittyy nöyryyteen. Koska Pietari on monesti epäonnistunut, on todennäköisempää, että hän ei uskalla vaatia liikaa itselleen. Juuri tämän nöyryyden Jeesus vahvistaa olevan ratkaisevaa, kun Pietari palautetaan tehtäväänsä. Nöyryys onkin yksi suurimmista pätevyyksistä palvelutehtävään, koska silloin päähuomio kiinnittyy Jeesukseen Kristukseen eikä omaan itseen.

Pietarin palauttaminen tehtäväänsä alkuseurakunnan johtajana on yksi vahvimmista todisteista siitä, että Jeesus nousi kuolleista. Olisi vaikea selittää Pietarin arvovaltaa, ellei Jeesus olisi muiden opetuslasten läsnä ollessa tehnyt niin.