---
title:  Jeesuksessa pysyminen
date:   26/12/2024
---

`Lue Joh. 12:32. Millä tavoin tämä vaikuttava toteamus kuvaa Jeesuksen Kristuksen auktoriteettia?`

Johanneksen evankeliumi vetää meitä Jeesuksen luokse, mutta vain jos olemme halukkaita tuntemaan Jumalan ja tekemään hänen tahtonsa mukaan. Johanneksen evankeliumissa Jeesuksen kohtaavat ihmiset joko hyväksyvät valon ja kasvavat tai hylkäävät valon ja sokeutuvat. Nikodemos, nainen kaivolla, kuninkaallinen virkamies, mies Betesdan lammikolla, leivällä ja kalalla ruokitut 5000 ihmistä, Jeesuksen veljet, uskonnolliset johtajat, sokeana syntynyt mies, Maria ja Martta, Pilatus – kaikki kohtasivat Jeesuksen ja tekivät valintoja hänen tuomansa totuuden ja valon suhteen.

Ihmisistä lähtevä teologia alkaa inhimillisellä argumentoinnilla Jumalan olemassaolon ja luonteen määrittämiseksi ja tutkimiseksi. Inhimillinen näkökulma, virheellinen, langennut, ennakkoluuloinen, on etusijalla jumalalliseen, pyhään, täydelliseen ja kaikkitietävään nähden. Tällainen teologia johtaa varmasti ihmiset harhaan, niin kuin se on tehnyt menneisyydessä ja tulee tekemään tulevaisuudessa (ks. Ilm. 14:1–12), kun inhimillinen viisaus, joka pyrkii syrjäyttämään jumalallisen, yrittää pakottaa maailman väärään palvontaan.

`Lue Joh. 15:1–11. Mikä on hengellisen kasvun ja terveyden salaisuus?`

Salaisuus on pysyä Jeesuksen yhteydessä. Hän on Jumalan sana, elämän leipä, maailman valo, lampaiden portti, hyvä paimen, ylösnousemus ja elämä, tie, totuus ja elämä sekä tosi viinipuu.

Jumaluuden jäsenet ja heidän sanansa, Raamattu, ovat kuin magneetteja. Jos niitä ei vastusteta, ne vetävät meitä puoleensa. ”Jumalan ääni puhuu meille hänen sanansa kautta. Kuitenkin on monia ääniä, joita kuulemme. Kristus on sanonut, että meidän on varottava niitä, jotka sanovat: ’Tässä on Kristus tai tuossa on Kristus’. Kuinka voisimme tietää, että heillä ei ole totuutta, ellemme vertaa kaikkea Raamattuun?” (Ellen G. White, The Advent Review and Sabbath Herald, 3. huhtikuuta 1888). Meidän on siis alistettava omat näkemyksemme Jumalan sanan näkemyksille.