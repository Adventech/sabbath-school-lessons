---
title:  Täydellisinä ja täysin vahvoina
date:   24/03/2026
---

Tarkoituksenmukaisesta elämästä ja seurakunnasta on kirjoitettu kirjoja. Vaikka ”tarkoituksenmukainen” ei ehkä ole aivan oikea ilmaisu, selkeä ”tarkoitukseen keskittyminen” on elintärkeää merkityksellisten pyrkimysten toteuttamiseksi. Paavalin elämä ja työ sekä hänen työtoveriensa ja muiden apostolien elämä ja työ ovat esimerkkejä tästä keskittymisestä (ks. Fil. 3:13–14). Tulokset puhuvat puolestaan – evankeliumi levisi nopeasti koko Rooman valtakuntaan ja sen ulkopuolelle (Kol. 1:23). Samaa keskittymistä tarvitaan myös tänään.

`Lue Kol. 4:12–13. Mitä tarkoitusta tässä kuvataan ja miten se on määrä saavuttaa?`

Epafras oli todennäköisesti keskeisessä asemassa evankeliumin leviämisessä Kolossaan ja läheisiin kaupunkeihin Laodikeaan ja Hierapoliiseen (ks. 1. raamattutunti). Hänen tervehdyksensä ja rukouksensa näiden seurakuntien puolesta rohkaisivat epäilemättä suuresti siellä olevia uskovia. Epafrasin rukouksilla oli selkeä tavoite: jotta kolossalaiset pysyisivät ”täydellisinä ja täysin vahvoina kaikessa, mikä on Jumalan tahto” (Kol. 4:12, VKR). Katsotaan tarkemmin tämän rukouksen arvokkaita osia.

Pysyä tarkoittaa pysymistä lujana ja liikkumattomana. Se on mahdollista vain, jos pysyy uskon perustalla ja siinä lujana sekä on varma evankeliumin totuudesta (Kol. 1:23). Paavali käyttää alkutekstissä samankaltaista ilmaisua useita kertoja viitatessaan taisteluun ”Paholaisen juonia” vastaan (Ef. 6:11) sekä pimeyden voimien vastustamiseen Jumalan voimassa, kun pukeudutaan Jumalan koko taisteluvarustukseen (Ef. 6:10–18; vrt. 2. Tim. 2:19).

Täydellinen viittaa luonteen täydellisyyteen, uhrautuvaan rakkauteen (Matt. 5:44, 48) niissä, jotka eivät koskaan väitä saavuttaneensa sitä (Fil. 3:12–15).

Täysin tarkoittaa velvoitteen täyttämistä kokonaan tai jonkin saattamista täyteen mittaan. Sitä käytetään Abrahamista, joka oli ”täysin varma” siitä, että Jumala tekisi sen, mitä oli luvannut, vaikka se oli ihmisen voimin mahdotonta (Room. 4:21, VKR), ja Paavalista, jota Herra vahvisti, jotta evankeliumi voitiin saada ”kaikkien kansojen kuuluville” hänen kauttaan (2. Tim. 4:17).

Kaikessa, mikä on Jumalan tahto. Sana ”kaikki” on kattava. Paavali itse rukoili, että kolossalaiset tulisivat ”täydelleen tuntemaan Jumalan tahdon”, ja eläisivät ”Herran kunniaksi ja kaikessa hänen mielensä mukaan” (Kol. 1:9–10) Jumalan kirkkauden voiman avulla (Kol. 1:11).