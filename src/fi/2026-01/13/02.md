---
title:  Oppitunteja evankelioinnista
date:   22/03/2026
---

Opimme paljon evankeliumin levittämisestä Paavalilta. Hänen matkansa olivat yhteensä pituudeltaan arviolta 21 500 kilometriä. Tämä on hämmästyttävää, koska suurimman osan matkoista hän kulki jalan ja osan ajasta hän oli vankilassa.

Paavali vietti huomattavasti aikaa kaupanteon keskuksissa, kuten Korintissa ja Efesoksessa, joista sanoma saattoi levitä sisämaan kaupunkeihin. Hän myös palasi perustamiinsa seurakuntiin vahvistaakseen ja rohkaistakseen siellä olevia uusia uskovia. Kun hän ei voinut vierailla seurakunnissa henkilökohtaisesti, hän lähetti kirjeitä. Näin uskovat tiesivät, että hän muisti heitä ja välitti heistä.

`Lue Kol. 4:7–9; vertaa Ef. 6:21. Millaiseksi Tykikos kuvataan, ja mitkä ovat Paavalin syyt lähettää hänet ja Onesimos Kolossaan?`

Jotkut asiat on parempi kertoa suullisesti kuin kirjallisesti. Olisi mielenkiintoista tietää, mitä uutisia nämä kaksi miestä välittivät kolossalaisille. Paavalin aikomuksesta päätellen näiden asioiden oli tarkoitus lohduttaa (VRK) ja rohkaista (Kol. 4:7–9) heitä, joten niihin sisältyi todennäköisesti yksityiskohtia Paavalin tilanteesta vankilassa. Joka tapauksessa tällainen viestintä oli tärkeää myös uskovia yhdistävien henkilökohtaisten siteiden ylläpitämiseksi.

Tykikos, jonka nimi tarkoittaa ’onnekas’, oli selvästi luotettu lähettiläs. Hänet kuvataan uskolliseksi palvelijaksi ja työtoveriksi, ja hän oli yksi kahdesta Aasiasta tulleesta miehestä (Ap. t. 20:4), jotka Paavali valitsi seuraamaan häntä matkallaan, kun hän keräsi avustusta Jerusalemin tarvitseville uskoville. Hän oli myös Paavalin seurassa tämän toisen vankeuden aikana Roomassa, josta hänet lähetettiin Efesokseen vahvistamaan siellä tehtävää työtä (2. Tim. 4:12). Paavali ajatteli myös lähettää hänet Tituksen luokse Kreetalle (Tit. 3:12). Hänen seurassaan oli Onesimos, joka oli Paavalin työn tuloksena kääntynyt Roomassa (ks. 1. raamattutunti) ja jota hän kuvaa uskolliseksi.

Paavali halusi ilmeisesti myös tietää kolossalaisten uskovien olosuhteista. Ei olisi ollut vaikeaa lähettää sieltä hänelle päin viestiä jonkun mukana, jopa Tykikos saattoi tehdä sen. Tämä oli toinen tapa, jolla Paavali ilmaisi rakkautensa ja huolensa Kolossassa olevia uskovia kohtaan, vaikka hän ei ollut käynyt henkilökohtaisesti tuossa seurakunnassa. Tällä tavoin hän vahvisti heidän uskoaan, jotta he voisivat tavoittaa muita.