---
title:  Viesti Laodikealle
date:   26/03/2026
---

`Lue Kol. 4:16–18; vertaa Kol. 2:1–3. Kun mietit Jeesuksen viestiä Laodikealle (katso eilinen osio), mitä yhtäläisyyksiä löydät Kolossalaiskirjeen viestiin nähden, joka oli tarkoitettu luettavaksi myös Paavalin aikaisen Laodikean seurakunnassa?`

Kautta Jumalan kansan historian samat ongelmat toistuvat yhä uudelleen. Profeetat nuhtelivat Israelia siitä, että se halusi palvoa maailman tavoin, ja kehottivat sitä tekemään parannuksen ennen kuin oli liian myöhäistä. Jesaja jopa valitti: ”Portoksi on sortunut tuo uskollinen kaupunki” (Jes. 1:21) ja kehotti kansaa palaamaan Jumalan luo anteeksiantoa ja puhdistautumista varten (Jes. 1:16–20). Sekä Johannes Kastaja (Matt. 3:2, 8–10) että Jeesus (Matt. 4:17; Matt. 12:33–37) kehottivat israelilaisia tekemään parannuksen ja kantamaan hedelmää, joka kestäisi viimeisten päivien tuomion. Apostolit julistivat samanlaista sanomaa (Ap. t. 2:38; Ap. t. 3:19; Ap. t. 17:30; 2. Kor. 7:9–10).

`Vertaa seuraavia tekstejä keskenään: Jes. 60:1–3 ja Ilm. 18:1–4 sekä Jes. 62:1–5 ja Ilm. 19:7–8. Mitä yhtäläisyyksiä on näiden kahden kirjan sanomissa?`

Jumala tulee yhdistämään taivaan ja maan. Suuren taistelun vuoksi se kuitenkin on tehtävä vaiheittain:

1. Golgatalla Paholainen menetti kaiken sen kiintymyksen, joka hänellä oli vielä taivaallisten olentojen keskuudessa (Joh. 12:31).
2. Kristuksen taivaallisessa pyhäkössä suorittaman palvelutyön kautta Jumalan kansa varustetaan hyvillä lahjoilla, jotta se voi ”täyttää hänen tahtonsa” (Hepr. 13:21) ja on kelvollinen taivaaseen.
3. Tuhatvuotiskauden aikana läpikäytävän tuomion ja tuhatvuotiskauden jälkeisen viimeisen tuomion kautta kaikki jäljellä olevat kysymykset ratkaistaan lopullisesti. Synti ja katumattomat syntiset tuhotaan tulisessa järvessä, joka myös puhdistaa maan (Ilm. 21:8).
4. Vasta sitten, kun synti on lopullisesti tuhottu, taivas ja maa voivat vihdoin yhdistyä (Ilm. 21:3).

`Kiinnittämättä huomiota muihin mitä voit tehdä pysyäksesi uskollisena Jumalalle ja sille totuudelle, jonka hän on meille antanut? Toisin sanoen, mitä valintasi paljastavat siitä, kuka todella on sydämessäsi?`