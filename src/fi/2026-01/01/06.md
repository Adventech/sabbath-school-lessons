---
title:  Filipin ja Kolossan seurakunnat
date:   01/01/2026
---

`Lue Fil. 1:1–3 ja Kol. 1:1–2. Millaisiksi Filippin ja Kolossan seurakuntia kuvataan, ja mitä merkitystä tällä kuvauksella on?`

Paavalin tyypillinen tervehdys kirjeissään on kutsua kyseisten paikkakuntien kristittyjä ”pyhiksi”. Heidät on kasteella erotettu Jumalan erityiseen kansaan kuuluviksi, aivan kuten Israelin kansa oli ympärileikkauksen kautta (2. Moos. 19:5–6, vrt. 1. Piet. 2:9–10) erotettu ”pyhäksi kansaksi”.

Mielenkiintoista on myös näiden kahden kirjeen tervehdysten välinen yhtäläisyys. Paavali viittaa Filippin kaitsijoihin ja palvelijoihin (Fil. 1:1) ja Kolossan Kristukseen uskoviin veljiin (Kol. 1:2). Kun Uudessa testamentissa puhutaan uskollisista ja luotettavista veljistä, heillä on tietty tehtävä seurakunnassa (ks. Ef. 6:21; Kol. 4:7; 1. Piet. 5:12). Näyttää siis siltä, että Paavali ei osoita sanojaan vain seurakunnan jäsenille, vaan myös näiden kaupunkien seurakuntien johtajille. Viit­taus virkoihin, jotka on kuvattu tarkemmin muissa raamatunkohdissa (esim. 1. Tim. 3:1–12; Tit. 1:5–9), todistaa seurakunnan järjestäytymisestä ja sen tärkeydestä jo varhaisimmista ajoista lähtien.

Timoteuksen ja Epafraksen kaltaisten työtoverien kouluttaminen sekä paikallisten seurakuntien johtajien tukeminen olivat Paavalille ensisijaisen tärkeitä ja ne vahvistivat hänen evankelioimistyötään. Toisin sanoen, sekä ulospäin suuntautuvassa työssä että työssä uskovien seurakunnassa pysymiseksi noudatettiin strategista lähestymistapaa. Adventtikirkon uranuurtajat seurasivat Uuden testamentin mallia seurakunnan järjestäytymiseksi, kuten monet 1850-luvun Review and Herald -lehdessä julkaistut artikkelit osoittavat. Itse asiassa James White sanoi: ”Jumalan asettama Uuden testamentin järjestys riittää Kristuksen kirkon organisoimiseen. Jos jotain lisää olisi tarvittu, se olisi annettu innoituksen kautta.” – ”Gospel Order”, The Advent Review, and Sabbath Herald, 6.12.1853, s. 173. Kauan ennen kuin Paavali kirjoitti näille seurakunnille, apostolit olivat jo alkaneet asettaa vastuuhenkilöitä eri tehtäviin Jerusalemin seurakunnalle (ks. Ap. t. 6:1–6; Ap. t. 11:30), joka ”oli tarkoitettu malliksi seurakuntien järjestykselle kaikkialla muuallakin, missä totuuden lähettiläät voittaisivat käännynnäisiä evankeliumille” (6AO 65).

Paavali käytti toisinaan kirjoittavia avustajia kirjeidensä laatimisessa. Timoteus mainitaan lähettäjänä joissain kirjeissä (ks. esim. 2. Kor. 1:1; Filem. 1). Paavali käyttää kirjeissä ”minä”-muotoa eikä ”me” samalla osoittaen, että myös nämä kirjeet ovat hänen auktoriteettinsa käsialaa.