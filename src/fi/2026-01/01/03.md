---
title:  Paavali kahleissa
date:   29/12/2025
---

Makedoniassa ollessaan Paavali mainitsee useita vankeudessa oloja (2. Kor. 6:5; 2. Kor. 11:23). Ensimmäinen kirjattu tapaus oli Filippissä (Ap. t. 16:16–24). Myöhemmin hän oli vangittuna lyhyen aikaa Jerusalemissa, ennen kuin hänet siirrettiin vankilaan Kesareaan.

Paavali mainitsee muuallakin olevansa ”kahleissa” (Filem. 10, 13, VKR). Vaikka hän oli kotiarestissa Roomassa, hänet oli kahlittu roomalaiseen eliittisotilaaseen. Ignatios, toisen vuosisadan alkupuolella elänyt kristitty, joka oli kahlittuna samalla tavoin, kuvaili sotilaiden käyttäytyvän kuin ”villipedot – – joiden käytös vain pahenee, kun heitä kohdellaan hyvin”. – Michael W. Holmes, toim., The Apostolic Fathers (Grand Rapids, MI: Baker Academic, 2007), s. 231.

`Lue 2. Kor. 4:7–12. Mikä tässä kohdassa ilmaisee sen, miten Paavali pystyi kestämään kohtaamansa koettelemukset? Mikä näyttää olevan hänen elämänsä keskipiste?`

Huolimatta elämän vaikeutumisesta Paavali pystyi näkemään sen valoisamman puolen, ja tämä antoi hänelle rohkeutta kestää stressiä. Vaikka Paholainen heitti hänen eteensä kaikkea mahdollista, Paavali tiesi, ettei hän jäisi yksin.

`Lue 2. Kor. 6:3–7. Mitä hengellisiä voimavaroja Paavalilla oli käytettävissään näiden vaikeuksien kohtaamiseen?`

Meillä saattaa olla kiusaus keskittyä olosuhteisiin, heikkouksiimme tai menneisiin epäonnistumisiin ja masentua. Sellaisina aikoina meidän on muistettava kaikki ne ihmeelliset voimavarat, jotka Jumala on antanut meille voittaaksemme pahuuden. Yksi tärkeimmistä on itse Raamattu, ”totuuden sana”. Voimme oppia muiden virheistä ja toisaalta myös menestyksestä. Pyhä Henki ”vasta tekee tehokkaaksi maailman Lunastajan suorittaman työn. Hengen kautta sydän puhdistuu. Hengen kautta uskova tulee jumalallisesta luonnosta osalliseksi. Kristus on antanut Henkensä jumalallisena voimana voittamaan kaikki perityt ja hankitut taipumukset pahaan ja painamaan seurakuntaan hänen oman luonteensa.” (5AO 224.).

`Kuinka me, maallikot tai hengellistä työtä tekevät, voimme aina osoittaa ”olevamme Jumalan palvelijoita” (2. Kor. 6:4)? Mitä se tarkoittaa?`