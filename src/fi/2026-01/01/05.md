---
title:  Paavali ja Kolossa
date:   31/12/2025
---

Meillä ei ole tietoa siitä, että Paavali olisi koskaan käynyt Kolossassa, mikä kertoo jälleen jotain hänen evankelioimisstrategiansa tehokkuudesta. Evankeliumin toi kaupunkiin kolossalainen Epafras (Kol. 4:12, Kol. 1:7). Kuinka hän kääntyi? Todennäköisesti se tapahtui 50-luvun puolivälissä, kun Paavali oli läheisessä Efesoksessa ja ”kaikki Aasian maakunnan asukkaat – – saivat kuulla Herran sanan” (Ap. t. 19:10).

Ilmestyskirja todistaa, kuinka laajalle evankeliumi levisi tällä alueella (Ilm. 1:4). Todennäköisin selitys tällaiselle menestykselle, mukaan lukien evankeliumin leviäminen Kolossaan, on se, että se oli seurausta Paavalin kautta kääntyneiden tekemästä työstä. Nämä olivat ensin itse kuulleet sanoman Efesoksessa, joka on Vähän-Aasian tärkein kaupunki ja suuri satama. Epafras kuuli Paavalin saarnaavan Efesoksessa, ja hänestä tuli tämän työtoveri. Epafras vei sitten evankeliumin kotikaupunkiinsa Kolossaan.

Tuota kaupunkia, joka sijaitsee noin 15 kilometriä Laodikeasta kaakkoon, ollaan vasta nyt kaivamassa esiin, joten tiedämme siitä vähemmän kuin alueen muista merkittävämmistä kaupungeista. Tiedämme kuitenkin, että siellä asui huomattava juutalaisväestö, sillä ”tuolla Frygian alueella asui jopa kymmenentuhatta juutalaista”. – Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), osa 10, s. 3. Kolossassa lyödyt kolikot viittaavat siihen, että siellä, kuten monissa muissakin roomalaisissa kaupungeissa, palvottiin useita jumalia. Pakanalliset tavat ja vahvat kulttuurilliset vaikutukset asettivat selvästi kristityille merkittäviä haasteita, ei vain kaupunkia evankelioitaessa, vaan jotta pysyttäisiin uskollisina evankeliumin mukaisessa puhtaassa uskossa. Toinen merkittävä kristitty Kolossassa oli Filemon, joka saattoi kääntyä kristityksi samoihin aikoihin kuin Epafras.

`Lue Filem. 15–16. Katso myös Kol. 4:9. Millä tavoin Paavali kehotti lempeästi Filemonia toimimaan Onesimuksen kanssa?`

Vaikka Rooman laki velvoitti Paavalia palauttamaan Onesimuksen Filemonille, Paavali vetoaa uskossa olevan Filemonin sydämeen ja omatuntoon sekä kehottaa häntä kohtelemaan Onesimusta orjan sijaan veljenä (Filem. 1:16).

`Huolimatta siitä, kuinka paljon inhoamme orjuuden kaikenlaisia muotoja ja toivomme, että Paavali olisi tuominnut orjuuden, kuinka kuitenkin voimme hyväksyä sen, mitä Paavali tässä sanoo?`