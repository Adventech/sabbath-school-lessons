---
title:  Paavali, Kristuksen Jeesuksen vanki
date:   28/12/2025
---

Kirjeitä filippiläisille ja kolossalaisille kutsutaan vankilakirjeiksi, koska ne on kirjoitettu vankilasta. Muita vankilakirjeitä ovat kirjeet efesolaisille ja Filemonille. Useimmat Raamatun selittäjät uskovat, että ne on kirjoitettu Paavalin ollessa Roomassa, noin vuosina 60–62 jKr. (ks. Ap. t. 28:16).

`Lue Ef. 3:1 ja Filem. 1. Mikä merkitys on sillä, miten Paavali kuvaa vankeuttaan?`

Paavali on antanut elämänsä Jeesuksen Kristuksen palvelukseen. Jos siihen kuuluu vankeus, hän on valmis siihen. Paavali kuvailee itseään lähettilääksi kahleissa (Ef. 6:20, VKR/RK 2012). Hän oli ollut lähetysmatkoilla, perustanut seurakuntia ja kouluttanut työntekijöitä Herralle. Hän on saattanut kysyä: ”Miksi olen täällä, kun voisin tehdä niin paljon enemmän ilman näitä kahleita?” Paavali oli vankilassa myös myöhemmin, kun hän kirjoitti Toisen kirjeen Timoteukselle, joka kuuluu ns. pastoraalikirjeisiin. Joten ainakin viisi Uuden testamentin kirjaa on kirjoitettu hänen ollessaan vankilassa.

Paavali ei mainitse vankilakirjeessään tarkalleen, missä hän oli vangittuna, joten jotkut ovat ehdottaneet joko Efesosta tai Kesareaa. Raamatussa ei kuitenkaan ole todisteita siitä, että Paavali olisi koskaan ollut vangittuna Efesoksessa. Kesarea saattaisi vaikuttaa todennäköisemmältä vaihtoehdolta, paitsi että tuossa kaupungissa Paavalin henki ei ollut ilmeisessä vaarassa. Jonkinlainen uhka on ollut olemassa silloin, kun hän kirjoitti Kirjeensä filippiläisille (ks. Fil. 1:20; Fil. 2:17).

Tämä kirje antaa meille joitakin muita vihjeitä siitä, missä Paavali oli vangittuna. Hän mainitsee henkivartioston (Fil. 1:13, kreik. praitōrion, ”pretoriaanikaarti”). Tämä viittaa keisarin henkilökohtaiseen henkivartiokaartiin. Vaikka sen sotilaita oli toisinaan väliaikaisesti sijoitettuna maakuntiin korkeiden virkamiestin virka-asuntojen yhteyteen, koko kaarti oleskeli vain Roomassa. Paavalin mukaan evankeliumi tuli tutuksi koko henkivartiostolle. Rooman henkivartiosto koostui niinkin monesta kuin 14 000 eliittisotilaasta, jotka suojelivat keisaria ja vartioivat hänen vankejaan.

Toisaalta Paavali lähettää terveisiä myös keisarin palveluskunnan uskovilta (Fil. 4:22). Nämä tosiasiat viittaavat siihen, että Paavali oli vankina Roomassa ja yhteydessä keisarillisen talon palvelijoihin.

`Kuinka voimme oppia ottamaan parhaan irti vaikeista tilanteista, joihin joudumme?`