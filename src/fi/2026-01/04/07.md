---
title:  Lisäaineistoa
date:   23/01/2026
---

”Kaikki se isällinen rakkaus, joka on kulkenut sukupolvelta toiselle ihmisten sydämissä ja kaikki ne hellyyden lähteet, jotka ovat auenneet ihmisten sisimmässä, ovat vain kuin pieni puro rajattoman valtameren rinnalla, kun niitä verrataan Jumalan äärettömään ja ehtymättömään rakkauteen. Kieli ei voi sitä lausua eikä kynä kuvata. Voit mietiskellä sitä joka päivä elämässäsi ja tutkia Raamattua ahkerasti ymmärtääksesi sitä. Voit valjastaa jokaisen Jumalan sinulle antaman voiman ja kyvyn pyrkiessäsi käsittämään taivaallisen Isän rakkautta ja myötätuntoa. Ja silti se yhä ulottuu äärettömyyteen. Voit tutkia sitä rakkautta aikakausien ajan. Silti et voi koskaan täysin ymmärtää Jumalan rakkauden pituutta ja leveyttä, syvyyttä ja korkeutta siinä, että hän antoi Poikansa kuolemaan maailman puolesta. Edes ikuisuus ei riitä paljastamaan sitä täysin. Kuitenkin kun tutkimme Raamattua ja mietiskelemme Kristuksen elämää sekä lunastussuunnitelmaa, nämä suuret aiheet avautuvat ymmärryksellemme yhä enemmän.” (5T 740.)

”Kun saamme koulutusta, niin kuin Mooses sai Kristuksen koulussa, mitä me opimme? Pöyhkeilemäänkö? Ylpeilemään itsestämme? Ei suinkaan. Mitä enemmän opimme tässä koulussa, sitä enemmän edistymme nöyryydessä ja vaatimattomuudessa. Meidän ei pidä kuvitella, että olisimme jo oppineet kaiken tietämisen arvoisen. Meidän tulee käyttää parhaalla mahdollisella tavalla ne lahjat, jotka Jumala on meille antanut, jotta kun meidät muutetaan kuolevaisista kuolemattomiksi, emme jätä taaksemme sitä, mitä olemme saavuttaneet, vaan voimme kantaa sen mukanamme tuonpuoleiseen. Läpi ikuisuuden loputtomien aikakausien Kristus ja hänen lunastustyönsä ovat se aihe, jota tutkimme.” (Ms 36, 1885.)

**Keskustelunaiheita:**

`Millä tavoin olet itse kokenut Jumalan rakkauden todellisuuden? Keskustelkaa eri tavoista, joilla olette oppineet tuntemaan ja kokemaan hänen rakkautensa.`

`Mitä tarkalleen tarkoittaa, että Jeesus tuli ”ihmisten kaltaiseksi” (Fil. 2:7)? Vertaa Room. 8:3. Keskustelkaa näistä jakeista toistensa valossa.`

`Mitä haasteita on ykseydelle sinun lähialueesi seurakunnassa? Olivatpa ongelmat mitkä tahansa, miksi halu olla nöyrä, olla tekemättä mitään ”itsekkyydestä tai turhamaisuudesta” (Fil. 2:3), olisi hyvä tapa ainakin aloittaa ongelmien käsitteleminen?`