---
title:  Ykseyden puute Filippissä
date:   18/01/2026
---

`Lue Fil. 2:1–3. Mitkä tekijät näyttävät johtaneen ykseyden puutteeseen seurakunnassa? Mitä Paavali ehdottaa ratkaisuksi?`

Paavalille oli varmasti valtava pettymys nähdä, että hänen perustamansa ja rakastamansa seurakunta oli riitojen ja kiistojen repimä. Hän käyttää hyvin voimakkaita sanoja kuvaamaan ongelmia. ”Itsekkyys” on kreikaksi eritheia. Sanaa on käytetty aiemmin Fil. 1:17 (VKR), jossa viitataan Paavalin itsekkäisiin kilpailijoihin Roomassa, jotka olivat taipuvaisia edistämään omaa asemaansa sen sijaan, että olisivat edistäneet Kristuksen asiaa.

”Itsekkyys” nousee haluttomuudesta olla Hengen ohjauksessa (Gal. 5:16; 6:8) ja, kuten Jaakob osoittaa, ”missä kateus ja riidanhalu vallitsevat, on myös hillittömyyttä ja kaikenlaista pahaa” (Jaak. 3:16). ”Turhamaisuus” (kreikaksi kenodoxia) esiintyy Uudessa testamentissa vain tässä kohdassa. Raamatun ulkopuolisessa kirjallisuudessa se merkitsee ylimielisyyttä, perusteetonta ylpeyttä ja liioiteltua itsetuntoa. Paavali käyttää läheisesti samankaltaista ilmaisua kehottaessaan galatalaisia: ”Emme saa tavoitella turhaa kunniaa emmekä ärsyttää ja kadehtia toisiamme.” (Gal. 5:26.)

Huomaa Paavalin luettelemia ratkaisuja näihin ongelmiin:

1. Kristus rohkaisee. Paavali käyttää Kristuksen omaa esimerkkiä voimallisena motivoijana.
2. Rakkaus suo lohdutuksen. Jeesus ilmaisee jumalallisen rakkauden ja antaa meille käskyn ”rakastakaa toisianne, niin kuin minä olen rakastanut teitä”. (Joh. 15:12.)
3. Pyhä Henki yhdistää. Pyhän Hengen läsnäolo luo läheisen kristittyjen välisen yhteyden, joka vallitsi jo alkuseurakunnassa (Ap. t. 2:42; vrt. 2. Kor. 13:13).
4. Hellyys. Näemme tämän jumalallisen ominaisuuden ilmenevän usein Kristuksen elämässä säälinä (ks. Matt. 9:36; Matt. 20:34; Mark. 1:41). Tätä kuvataan myös vertauksissa laupiaasta samarialaisesta (Luuk. 10:33) ja tuhlaajapojasta (Luuk. 15:20).
5. Myötätunto. Tämän ominaisuuden, josta Jeesus on esimerkki, tulee näkyä myös hänen seuraajiensa elämässä kykynä armahtaa (Luuk. 6:36).
6. Olkaa yksimielisiä, liittäköön teitä toisiinne rakkaus, sopu ja sama mieli. Millainen kuvaus! On vaikea kuvitella, kuinka Paavali voisi korostaa ykseyden tärkeyttä voimallisemmin. Paavali osoittaa, meillä tulee olla ”sellainen mieli, joka Kristuksella Jeesuksella oli” (Fil. 2:5).