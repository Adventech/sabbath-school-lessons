---
title:  Kristuksen mieli
date:   21/01/2026
---

Muhammad Ali sanoi kerran: ”Minä olen suurin.” Elokuussa 1963, kuusi kuukautta ennen kuin hän voitti maailmanmestaruuden nyrkkeilyn raskaassa sarjassa, hän julkaisi jopa levyn nimeltä ”I Am the Greatest” (Minä olen suurin). Ali oli epäilemättä suuri urheilija, mutta hän ei ollut esimerkki, jota pitäisi seurata, jos joku haluaa olla Kristuksen mielen mukainen.

Sitä vastoin Jeesus oli täysin synnitön. Vaikka häntä koeteltiin ”kaikessa samalla tavoin kuin meitäkin” (Hepr. 4:15), hän ei koskaan tehnyt syntiä, ei edes ajatuksissaan. Siitä huolimatta Hepr. 5:8 sanoo: ”Vaikka hän oli Poika, hän joutui kärsimyksistä oppimaan, mitä on kuuliaisuus.” Jeesuksen alistuminen Isän tahtoon oli aina täydellistä. Ei ollut hetkeä, jolloin hän olisi kieltäytynyt alistumasta, vaikkei se epäilemättä ollut monta kertaa helppoa.

`Lue Fil. 2:5–8, jota jotkut pitävät Raamatun voimallisimpana ja kauneimpana tekstinä. Mitä Paavali sanoo tässä meille? Mitä nämä sanat tarkoittavat? Mikä tärkeintä, miten voimme soveltaa tässä ilmaistua periaatetta omassa elämässämme?`

Jeesus, joka on Jumalan kanssa yhdenvertainen, joka on Jumala, ei vain tullut ihmisen kaltaiseksi, vaan orjaksi (kreik. dūlos, ”palvelija”, ”orja”) ja uhrasi itsensä meidän syntiemme vuoksi! Toisaalla Paavali sanoo, että Jeesus tuli ”kirotuksi meidän sijastamme” (Gal. 3:13). Jumala, meidän Luojamme, kuoli ristillä ollakseen myös meidän Lunastajamme, ja sen tähden hänen piti tulla kirotuksi meidän sijastamme.

Kuinka voimme ymmärtää, mitä tässä sanotaan? Entä kuinka voimme mitenkään tehdä sen, mitä nämä tekstit käskevät meidät tekemään, eli että olisimme yhtä halukkaita nöyrtymään ja uhraamaan itsemme muiden hyväksi?

Jeesus sanoi: ”Joka teistä on suurin, se olkoon toisten palvelija. Sillä joka itsensä korottaa, se alennetaan, mutta joka itsensä alentaa, se korotetaan”. (Matt. 23:11–12.) Tämä heijastelee sitä, mitä Paavali kehotti meitä tekemään Fil. 2:5–8.

Paavali ilmaisi tässä voimallisemmin sen, mitä hän oli aiemmin sanonut siitä, ettei mitään pidä tehdä ”itsekkyydestä tai turhamaisuudesta” (Fil. 2:3).

`Kuinka meidän tulisi vastata siihen, mitä Kristus on tehnyt meidän puolestamme? Mikä vastaus voisi olla Kristuksen tekojen arvoinen, paitsi ehkä se, että polvistumme ja palvomme? Miksi on niin väärin ajatella, että omilla teoillamme voimme lisätä jotakin siihen, mitä Kristus on jo tehnyt puolestamme?`