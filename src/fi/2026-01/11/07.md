---
title:  Lisäaineistoa
date:   13/03/2026
---

”Kun Jumalan Henki hallitsee mieltä ja sydäntä, kääntynyt sielu puhkeaa uuteen virtaan, sillä hän tajuaa, että hänen kokemuksessaan on Jumalan lupaus täyttynyt: hänen rikkomuksensa on annettu anteeksi, hänen syntinsä peitetty. Hän on osoittanut Jumalalle katuvansa jumalalliseen lakiin kohdistunutta rikkomustaan ja uskovansa Kristukseen, joka kuoli ihmisen vanhurskauttamiseksi. Koska hän on uskosta vanhurskaaksi tullut, niin hänellä ’on rauha Jumalan kanssa meidän Herramme Jeesuksen Kristuksen kautta’ (Room. 5:1).

Mutta vaikka hän on jo saanutkin tällaisen kokemuksen, hänellä ei suinkaan ole oikeutta ristiä käsiänsä ja tyytyä siihen, mitä hänen hyväkseen on tehty. Se, joka on päättänyt astua hengelliseen valtakuntaan, joutuu huomaamaan, että kaikki uudestisyntymättömän luonnon voimat ja himot, tukenaan pimeyden valtakunnan mahdit, järjestäytyvät häntä vastaan. Joka päivä hänen täytyy uudistaa pyhittäytymisensä, joka päivä käydä kamppailua pahaa vastaan. Vanhat tottumukset, perinnölliset huonot taipumukset, taistelevat herruudesta, ja niitä vastaan hänen on alati oltava varuillaan taistellen Kristuksen voimalla voitosta. – –

Tarvitsemme suuresti ylevämmän, puhtaamman ja jalomman elämän voimaa. Ajattelemme liikaa maailmaa ja liian vähän taivasten valtakuntaa.

Pyrkiessään Jumalan asettamaan ihanteeseen kristityn ei pidä olla epätoivoissaan mistään. Siveellinen ja hengellinen täydellisyys on Kristuksen armon ja voiman kautta luvattu kaikille. Jeesus on voiman lähde, elämän alkujuuri. – – Hän saattaa liikkeelle taivaan kaikkivoivat mahdit meidän hyväksemme. Joka askelella olemme kosketuksessa hänen elävään voimaansa.” (6AO 326–328.)

**Keskustelunaiheita:**

`Millaisia kokemuksia sinulla on siitä, että olet uskon kautta vanhurskautettu? Miten tämä ihmeellinen lupaus on muuttanut elämääsi? Miten tämä lupaus liittyy ajatukseen, että sinäkin olet ylösnoussut Kristuksen kanssa?`

`Mitä sinulle tarkoittaa olla suuntautunut taivaallisiin? Onko se tärkeämpää kuin tehdä hyvää maan päällä? Mistä tasapaino löytyy?`

`Mieti, millainen vaikutus sinun elämälläsi on muihin. Vaikka meillä onkin taipumus ajatella yksilöllistä vaikutusta, entäpä vaikutuksemme seurakuntana? Miten paikallinen seurakuntasi vaikuttaa sen ympärillä olevaan yhteisöön?`

`Lue Kol. 3:11. Mitä tämä kertoo ykseydestä?`