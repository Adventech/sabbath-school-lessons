---
title:  Taivaallisiin suuntautuminen
date:   08/03/2026
---

`Lue Kol. 3:1–4. Mikä on Paavalin mukaan välttämätön edellytys sille, että suuntaudumme taivaallisiin asioihin? Mitä se mielestäsi tarkoittaa?`

Vuorenhuipulta on mahdollista katsella ympäröivää laajaa maisemaa. Muinaisista ajoista lähtien vuoret ovat olleet suosittuja paikkoja niille, jotka ovat halunneet olla lähempänä Jumalaa (ks. Ps. 121:1–2). Jopa ihmisten rakentamat vuoret, zigguratit, on rakennettu pakanoiden toimesta samasta syystä – jumalten kohtaamiseksi. On mielenkiintoista, että Urin kaupungissa, josta Abram kutsuttiin lähtemään pois, oli valtava ziggurat, joka näkyi kilometrien päähän. Pelkkä korkeammalle muuttaminen ei sinänsä koskaan tuo ketään lähemmäksi taivasta hengellisessä mielessä. Ihmisten ponnisteluin siihen ei pystytä.

Sen sijaan armon ihmeen kautta, kun kuolimme Kristuksen kanssa ja nousimme kuolleista hänen kanssaan (tapahtuu vertauskuvallisesti kasteessa [Kol. 2:12–13]), on mahdollista päästä lähemmäksi taivasta.

Kolossalaiskirjeen 3. luvun alusta lähtien korostetaan toistuvasti sitä, mikä on ylhäällä, eli mitä taivaassa on: ”mikä on ylhäällä”, ”missä Kristus istuu”, ”Kristuksen kanssa kätketty Jumalaan”, ”hänen kanssaan kirkkaudessa” (Kol. 3:1–4).

Kristillisessä elämässä on paljon selittämätöntä. Kuinka ihminen voi todella ”kuolla” ja ”nousta kuolleista”, kun hän on ulkoisesti sama henkilö eikä ole käynyt läpi kuolemakokemusta? On paljon asioita, jotka eivät ole järkeenkäypiä luonnolliselle mielelle, johon Pyhä Henki ei vaikuta. Hengellisille ihmisille, jotka ovat saaneet Jumalan lupaaman uuden sydämen, kuolema synnille ja ylösnousemus Kristuksen kanssa ovat kuitenkin todellisia realiteetteja. Englanninkielinen virsi vahvistaa: ”Kysyt minulta, kuinka tiedän hänen elävän? Hän elää sydämessäni.”

Paavali antaa kuitenkin nämä ohjeet, koska hengellisen elämän tulee uudistua jatkuvasti (ks. 2. Kor. 4:16). Me voimme todellakin luopua ja joutua kadotukseen! Emme ole koskaan turvassa kiusauksilta tässä elämässä.

Siksi meidän on päivittäin valittava tavoitella ”sitä mikä on ylhäällä” (Kol. 3:1). Ikuinen elämämme on turvallisesti ”Kristuksessa kanssa kätketty Jumalaan” (Kol. 3:3), mutta sen ulkoinen ilmentymä elämässä ei ole lainkaan kätkössä.

`Missä ajatuksesi ovat: yleensä siinä, mikä on ylhäällä vai yleensä siinä, mikä on alhaalla? Jos vastauksesi on jälkimmäinen, miten muutat ajatustesi suunnan?`