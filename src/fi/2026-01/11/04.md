---
title:  Uudistuu oppiakseen
date:   10/03/2026
---

`Lue Kol. 3:6–11. Miten Paavali jatkaa tätä ajatusten kulkua?`

Ensimmäiset sanat Kol. 3:8, VKR viittaavat dramaattiseen ja ratkaisevaan muutokseen siirryttäessä kuolemasta elämään: ”Mutta nyt”. Alkuteksti painottaa sanaa ”nyt”. Eli koska olette ylösnousseet Kristuksen kanssa ja etsitte sitä, mikä on ylhäällä, teidän nykyisen elämänne tulee olla selvästi erilainen entiseen elämäänne nähden. Kun olette haudanneet sen, ”mikä teissä on maallista” (Kol. 3:5), ”[l]uopukaa nyt tekin tästä kaikesta: vihasta, kiukusta, pahuudesta, herjauksista ja siivottomista puheista” (Kol. 3:8).

Sekä viha että kiukku voivat kuvata Jumalan oikeudenmukaista reaktiota syntiin, samoin kuin Jeesuksen reaktiota (Mark. 3:5; Ilm. 6:16). Meitä kehotetaan olemaan ”herkkä kuulemaan mutta hidas puhumaan ja hidas vihaan, sillä miehen viha ei johda oikeudenmukaisuuteen, jota Jumala tahtoo” (Jaak. 1:19–20). Pahuus toivoo toiselle epäonnea. Herjaukset on tarkoitettu halventamaan. Paavali tuomitsee loukkaavan ja säädyttömän kielenkäytön. Myös valehteleminen toisille on kielletty (vrt. 3. Moos. 19:11, 18), koska olettehan ”riisuneet yltänne vanhan minänne kaikkine tekoineen” (Kol. 3:9).

`Mitä Paavali tarkoittaa vanhalla minällä vastakohtana uudistuneelle mielelle ja uudelle ihmiselle? Katso Room. 6:6 ja Ef. 4:22–24.`

Verbit, joita Paavali käyttää kuvaamaan muutosta vanhasta uuteen, viittaavat vaatetukseen, ikään kuin joku olisi riisunut vanhat likaiset vaatteet ja pukeutunut uusiin valkoisiin vaatteisiin (vrt. Sak. 3:4). Samanlainen ero vanhan ja uuden välillä tehdään vanhan ja uuden liiton suhteen, joille on vastaavasti ominaista lain ulkoinen kirjain ja Pyhän Hengen kirjoittama laki sydämeen (2. Kor. 3:4–18).

Nämä kielikuvat kuvaavat kääntymystä ja sen vaikutuksia. Tätä Paavali kutsuu uudeksi luomukseksi (2. Kor. 5:17). Jokainen uudistuu ”– – tullakseen hänen [Kristuksen] kaltaisekseen” (Kol. 3:10), joka on ”näkymättömän Jumalan kuva” (Kol. 1:15). Kristuksen tunteminen hänen sanansa kautta muuttaa meidät ”saman kuvan kaltaisiksi, kirkkaudesta kirkkauteen” (2. Kor. 3:18, VKR). Tämä asettaa meidät kaikkien etnisten, maantieteellisten ja sosiaalisten rajojen yläpuolelle (Kol. 3:11), koska olemme korkeamman valtakunnan kansalaisia.