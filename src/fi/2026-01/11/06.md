---
title:  Uuden elämän eläminen
date:   12/03/2026
---

Paavalin huoli rauhasta ja sopusoinnusta seurakunnassa näkyy selvästi Kolossalaiskirjeen 3. luvun viimeisissä jakeissa. Olemme jo tarkastelleet Jumalan rauhaa melko yksityiskohtaisesti (ks. 7. raamattutunti). Toisin kuin pax Romana, pax Christi ei ole ulkopuolelta pakotettu rauha, vaan se hallitsee meitä sisältäpäin. Tämä on mahdollista vain, jos Kristus on hallitsijamme.

`Lue Kol. 3:16–17. Mikä erityisesti mahdollistaa sen, että Kristus hallitsee, ja mikä osa musiikilla on tässä kaikessa?`

Tässä käytetty kieli on hyvin kuvailevaa. Se kuvaa Kristuksen sanan asettumista asumaan meihin. Näin tapahtuu, kun luemme Raamattua tarkkaavaisesti kuunnellaksemme ja oppiaksemme Jumalan viisaudesta. Vaikka kreikankielinen teksti onkin hieman epäselvä, musiikki näyttää olevan tärkeässä osassa opettamisessa ja neuvomisessa. (Kol. 3:16.)

Ei kuitenkaan mikä tahansa musiikki. Paavali käyttää sekä tässä että Ef. 5:19 hyvin täsmällistä terminologiaa: ”– – psalmeja, ylistysvirsiä ja hengellisiä lauluja.”

Vaikka emme voi olla varmoja, näyttää siltä, että tässä tehdään ero olemassa olevan Vanhan testamentin psalmikokoelman ja kasvavan Uuden testamentin hymnikokoelman välillä. Hengelliset laulut voivat olla yleisempi termi kaikille hengelliseen tai seurakunnan elämään liittyville ylistyslauluille. Laulujen sanat ovat keino opettaa totuutta ja antaa ohjeita uuteen kristityn elämään. Monissa viime vuosisatojen upeissa hymneissä on voimakkaasti mieltä ylentäviä viestejä toivosta ja pelastusvarmuudesta, joita todellakin tarvitaan maailmassa, joka niin helposti masentaa.

Musiikin vaikutus on voimallinen. Daavidin harpunsoitto rauhoitti kuningas Saulia (1. Sam. 16:23). Kun sitten Daavidista tuli Saulin kilpailija, Saulin viha ja kauna kasvoivat (1. Sam. 18:10–11). Rauhallisen klassisen musiikin on kliinisesti osoitettu vähentävän ahdistusta, tehostavan aivotoimintaa, lisäävän rentoutumista, lievittävän kipua sekä lisäävän sosiaalista vuorovaikutusta.

Kukapa meistä ei olisi itse kokenut miten musiikki vaikuttaa voimakkaasti, hyvässä tai pahassa, tunteisiimme ja ajatuksiimme. Musiikki – oikeanlainen musiikki – voi olla hengellisesti kohottavaa.

`Lue Kol. 3:17. Voitko todella sanoa, että toimit niin? Jos et, minkä tekeminen sinun on lopetettava?`