---
title:  Uuden elämän luonne
date:   11/03/2026
---

Kuvattuaan pahat tavat ja negatiiviset ominaisuudet, jotka poistuvat ja hävitetään, kun tulemme Kristuksen luo, Paavali siirtyy positiivisiin asioihin – kuin siirtyen pimeydestä valoon.

`Lue Kol. 3:12–14. Miten uskovia kuvataan ja miten ajattelet tämän liittyvän ominaisuuksiin, joihin heidän tulee pukeutua?`

Kuten Israel, jonka Jumala kutsui erityiseksi kansakseen ja heijastamaan hänen luonnettaan, Jeesukseen uskovat ovat ”Jumalan valittuja” (Kol. 3:12). Kaikki eivät kuitenkaan elä tämän kutsumuksen mukaisesti. Jeesus sanoi: ”Monet ovat kutsuttuja, mutta harvat valittuja.” (Matt. 22:14; vrt. Matt. 24:22, 24, 31.) Paavalin viittaukset valittuihin ovat merkitykseltään samanlaisia (Room. 8:33; 2. Tim. 2:10). Myös uskovat – Israelin tavoin – ovat Jumalan rakastamia ja hänelle pyhitettyjä (5. Moos. 7:6–8). Tähän etuoikeuteen liittyy tärkeä vastuu: julistaa ”hänen suuria tekojaan, joka teidät on pimeydestä kutsunut ihmeelliseen valoonsa” (1. Piet. 2:9). Tämän me teemme sen mukaan, miten nyt elämme.

Paavali mainitsee kahdeksan ominaisuutta, jotka muodostavat melkoisen luettelon! Sydämellinen armahtavaisuus, ystävällisyys, nöyryys, lempeys, kärsivällisyys, keskenään toimeen tuleminen, anteeksi antaminen toisilleen, ja kaiken kruununa on rakkaus (Kol. 3:12–14). Nämä ominaisuudet voivat kummuta vain sydämestä, joka on yhteydessä Kristukseen, koska ne kuvaavat hänen luonnettaan ja sitä, miten hän on kohdellut meitä. Meidän tulee antaa anteeksi toisille niin ”kuin Herra on antanut teille anteeksi” (Kol. 3:13). Rakkaus ”tekee kaiken täydelliseksi” (Kol. 3:14), koska hänen rakkautensa meitä kohtaan sitoo meidät häneen ja antaa meille kyvyn rakastaa toisia aidosti (1. Joh. 4:11–12).

Nämä ominaisuudet vaikuttavat suhteisiimme kahdella tavalla. Ensinnäkin rakkauden, laupeuden, ystävällisyyden ja anteeksiannon osoittaminen toisia kohtaan siunaa meitä ja muita. On palkitsevaa rakastaa ja siunata muita. Ihmiset yleensä vastaavat meille samalla tavoin, ja me saamme edelleen vastaanottaa Jumalan armahduksen ja anteeksiannon (Matt. 5:7; Matt. 6:14). Toiseksi – mikä on vielä tärkeämpää – se kirkastaa Jumalaa ja voi rohkaista muita uskomaan ja seuraamaan Jeesusta, koska se osoittaa jumalallisen armon voiman. ”Mikään ei vaikuta ihmissieluun tehokkaammin kuin epäitsekäs elämä. Rakastava ja rakastettava kristitty on voimakkain todistus evankeliumin puolesta.” (SLS 392.)