---
title:  Pysykää ykseydessä
date:   14/01/2026
---

Jeesus rukoili opetuslapsille ykseyttä. Hän katsoi ristin toiselle puolen kohti jälleennäkemistä Isänsä kanssa ja meidän kanssamme: ”Isä, minä tahdon, että ne, jotka olet minulle antanut, olisivat kanssani siellä missä minä olen. Siellä he näkevät minun kirkkauteni, jonka sinä olet antanut minulle – –.” (Joh. 17:24.) Jeesus rukoili, että Isä suojelisi lapsiaan, ”jotta he olisivat yhtä, niin kuin me olemme yhtä” (Joh. 17:11). Hän korosti myös ykseyden puutteen vakavia seurauksia – niistä tulee monille syy olla uskomatta. Jeesus korostaa, että meidän tulee olla yhtä hänen ja Isän kanssa, ”jotta maailma uskoisi” ja ”maailma ymmärtää, että sinä olet lähettänyt minut” (Joh. 17:21, 23).

`Lue Fil. 1:27 ja vertaa sitä Joh. 17:17–19. Mikä on välttämätöntä seurakunnan ykseyden kannalta?`

Fil. 1:27 käytetty ilmaisu ”käyttäydyttävä – – arvoa vastaavalla tavalla” on kreikaksi politeuomai, joka tarkoittaa ’eläkää kansalaisina’ – ei minkään maallisen vaan taivaallisen valtakunnan kansalaisina. Vuorisaarna maalaa kauniin kuvan Jumalan lapseudesta ja hänen valtakuntansa jäsenyydestä. He ovat hengessään köyhiä; kärsivällisiä; heillä on vanhurskauden nälkä ja jano; armahtavia; puhdassydämisiä; rauhantekijöitä; niitä, jotka kääntävät toisenkin posken; vihamiehiään rakastavia; niitä, jotka siunaavat heitä kiroavia ja jotka tekevät hyvää vihamiehille. Lyhyesti sanottuna: ”– – tee sitä mikä on oikein, osoita rakkautta ja hyvyyttä ja vaella valvoen, Jumalaasi kuunnellen.” (Miika 6:8.)

On vaikeaa olla vihainen tuon kaltaiselle henkilölle, vai onko? Joskus meitä ärsyttävät ihmiset, jotka näyttävät olevan liian hyviä. Saatamme jopa tuntea houkutusta painaa heitä alemmas tai etsiä heikkouksia todistaaksemme, etteivät he ole niin hyviä miltä näyttävät, jotta meillä olisi parempi olo. Miksemme sen sijaan mieti, kuinka paljon rakastavampia, anteliaampia, armollisempia ja nöyrempiä voisimme itse olla?

Ellen G. White puhui niistä, jotka ”rakastavat maailmaa ja sen saavutuksia enemmän kuin Jumalaa tai totuutta” (5T 277). Usein ykseyden puute seurakunnassa johtuu viime kädessä ylpeydestä. ”Kun ylpeyttä ja maallista kunnianhimoa on vaalittu, Kristuksen henki on poistunut, ja kateellinen kilpailu, eripura ja riidat ovat tulleet häiritsemään ja heikentämään seurakuntaa.” (5T 240, 241.)

Kuinka tärkeää onkaan, että jokainen meistä oppii Jeesuksen meille osoittaman nöyryyden ja sävyisyyden! Kuinka erilainen seurakunta meillä silloin olisikaan.