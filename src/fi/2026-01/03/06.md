---
title:  Yksimielisiä ja pelottomia
date:   15/01/2026
---

`Lue Fil. 1:27–30. Miten ykseytemme ja ”yksimielisesti evankeliumin ja uskon puolesta” taisteleminen liittyvät pelottomuuteen?`

Paholaisen strategia on hajottaa ja hallita. Ykseyden puute on kuolettavaa. Jeesus sanoi, että perhe, jota riidat repivät, ei kestä (Mark. 3:25). Tämä on yksinkertainen periaate, jonka Paholainen mieluusti haluaisi meidän unohtavan. Ykseytemme auttaa meitä täyttämään profeetallisen tehtävämme Raamatun profetioiden mukaisena jäännöksenä (Ilm. 12:17) sekä julistamaan ikuista evankeliumia ”kaikille kansoille, heimoille, kielille ja maille” (Ilm. 14:6). Koska ykseys on ratkaisevan tärkeää, jotta voimme täyttää tehtävämme levittää tätä Jumalan antamaa sanomaa, ja koska Jeesuksen rukous (Joh. 17) korostaa Jumalan sanan totuutta yhtenä tärkeimmistä avaimista ykseyteen (Joh. 17:17, 19), sanomaamme ei voida erottaa tehtävästämme tai ykseydestämme. Kaikki kolme pysyvät tai kaatuvat yhdessä. Jos yksi näistä kolmesta avaimesta puuttuu, emme voi menestyä. Jos kuitenkin meillä on kaikki kolme kohdillaan, ei ole mitään pelättävää. Meidän ei tarvitse antaa ”vastustajien säikyttää” itseämme (Fil. 1:28). Paholainen on voitettu vihollinen. Vaikka meidät surmattaisiin uskomme vuoksi, mikään ei voi vahingoittaa meitä, jos pyrimme tekemään hyvää (1. Piet. 3:13). Paholainen on voimaton pysäyttämään Jumalan totuuden etenemisen.

`Lue seuraavat jakeet ja tiivistä niiden yhteinen teema: Matt. 10:38; Ap. t. 14:22; Room. 8:17 ja 2. Tim. 3:12.`

Elämä tässä langenneessa maailmassa on jo itsessään vaikeaa, jopa ”parhaimmille” meistä. Job oli vanhurskas mies, josta Raamattu sanoo, että hän oli ”kunnon mies, rehellinen ja jumalaapelkäävä, ja hän karttoi kaikkea pahaa” (Job 1:1). Silti häntä ja hänen perhettään kohtasi onnettomuus yhdessä yössä. Kukapa ei olisi oppinut joko omasta tai toisten kokemuksesta, että elämä täällä on kuin elämistä jyrkänteen reunalla tietämättä, milloin putoaa alas? Kärsimys on jossain määrin meidän kaikkien osana. Loppujen lopuksi on kuitenkin parempi kärsiä Kristuksen kuin minkään muun tähden.

`Mitä toivoa tai lohtua meillä kristityillä pitäisi olla kärsimystemme keskellä?`