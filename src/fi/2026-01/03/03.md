---
title:  Kuolema on voitto
date:   12/01/2026
---

Jos et ole vielä huomannut, me kaikki, erityisesti uskovat, olemme mukana suuressa taistelussa, joka raivoaa ympärillämme ja todella myös meissä. Me kaikki koemme tavalla tai toisella tämän kosmisen taistelun todellisuuden, ja niin tulee olemaan kuolemaamme saakka, milloin ja miten se tapahtuukin.

`Lue 2. Kor. 10:3–6. Mikä on käymämme hengellisen sodan perusta, ja mitkä ovat aseemme?`

Tuhoisimmat hengelliset aseet ovat ideoita, hyvät ja pahat. Paholainen käyttää kritiikkiä, pettämistä, nöyryyttämistä, pelkoa, ryhmäpainetta sekä monia muita vastaavia keinoja, joita kristittyjen ei pitäisi koskaan käyttää. Sen sijaan meidän tulee osoittaa rakkautta, armoa, rauhaa, lempeyttä, kärsivällisyyttä, ystävällisyyttä ja itsehillintää. Voimallisin aseemme on, johdonmukaisesti käytettynä, Pyhän Hengen voimassa ”Jumalan sana” (Ef. 6:17), koska vain Jumala pystyy viemään totuuden perille ihmisen sydämeen. Me olemme vain välineitä, joita Jumala käyttää saavuttaakseen tarkoituksensa.

`Lue Fil. 1:21–22. Miten ymmärrämme sen, mitä Paavali yrittää tässä sanoa, erityisesti suuren taistelun viitekehyksessä?`

Koska tuo taistelu on hengellistä, olemme keskellä ideoiden ja arvojen sotaa. Kristus on kuitenkin saavuttanut voiton ristillä puolestamme, ja niin kauan kuin pysymme yhteydessä häneen, emme voi koskaan hävitä, vaikka meidät surmattaisiin. Paavali alistui kaikkeen, mitä hänelle tapahtui täällä maan päällä, oli se kuinka epäoikeudenmukaista tahansa, koska hän uskoi elämänsä ja tulevaisuutensa korkeamman tuomioistuimen haltuun.

Kristittyinä meidän ei pitäisi taistella niin paljon omien oikeuksiemme puolesta kuin sen puolesta, mikä on oikein. ”Ei mahti oikeutta muovaa, vaan oikeus mahtia luo.” Jumalan tahtoon alistuminen on kunniallista; itse asiassa se on ainoa tapa voittaa sota, jossa olemme. Jeesus on tietysti täydellinen esimerkki alistumisesta Jumalan tahtoon, kuten Paavali tuo esiin Kirjeessään filippiläisille luvussa 2.

`Millä tavoin koet juuri nyt suuren taistelun todellisuuden? Miten voit saada lohtua ja voimaa siitä, että Kristus on jo saavuttanut voiton puolestamme?`