---
title:  Kunnian tuottaminen Kristukselle
date:   11/01/2026
---

`Lue Fil. 1:19–20. Mitä Paavali näyttää odottavan oikeudenkäyntinsä lopputulokseksi? Mitä hän pitää vielä tärkeämpänä kuin vapauttavan tuomion saamista?`

Vaikka Paavali ei ollut rikollinen, tämä ei ollut ensimmäinen kerta, kun hänet oli vangittu, eikä vainokaan ollut hänelle vierasta. Korinttilaisille hän kertoi yksityiskohtaisesti siihenastisista kärsimyksistään: ”[O]len ollut enemmän vankeudessa – – monesti olen ollut kuolemanvaarassa. Olen juutalaisilta viisi kertaa saanut ’yhtä vaille neljäkymmentä’ ruoskaniskua, kolmesti olen saanut raippoja, kerran minua on kivitetty, kolme kertaa olen joutunut haaksirikkoon, olen ajelehtinut meressä vuorokauden. Olen yhtenään ollut matkoilla, olen ollut vaarassa hukkua jokiin ja joutua rosvojen käsiin, vaarassa niin maanmiesteni kuin vierasheimoisten joukossa, vaarassa kaupungissa ja autiomaassa, vaarassa merellä, vaarassa valeveljien parissa. Olen raatanut ja nähnyt vaivaa, valvonut paljon, kärsinyt nälkää ja janoa, paastonnut usein, palellut vähissä vaatteissa.” (2. Kor. 11:23–27.)

Jotta emme kuitenkaan luulisi, että nämä kärsimykset olivat päällimmäisenä hänen mielessään, Paavali lisää heti: ”Kaikkien näiden hankaluuksien lisäksi minua joka päivä painaa huoli kaikista seurakunnista.” (2. Kor. 11:28.)

`Lue 1. Kor. 4:14–16; 1. Tess. 2:10–11; Gal. 4:19 ja Fil. 10. Millainen suhde Paavalilla oli perustamiinsa seurakuntiin ja Kristukselle voittamiinsa ihmisiin?`

Kuten Jeesus, joka ei säästänyt itseään pelastaakseen meidät, Paavali oli valmis uhraamaan varansa ja itsensäkin uskovien vuoksi (2. Kor. 12:15). Paradoksaalista on se, mitä enemmän ihmisen teot muistuttavat Jeesuksen tekoja, sitä vähemmän jotkut rakastavat tai arvostavat häntä. ”Mutta vainon kohteeksi joutuvat kaikki ne, jotka haluavat elää hurskaasti Kristuksen Jeesuksen omina.” (2. Tim. 3:12.) Uskolliset kristityt ovat kuitenkin ehkä edelleen tehokkain tapa ilmaista kunnioitus Jumalaa ja evankeliumin totuutta kohtaan (vrt. Fil. 1:7). ”Paavalin kärsivällisyys ja toiveikkuus hänen pitkällisen ja epäoikeudenmukaisen vankeutensa aikana, hänen rohkeutensa ja uskonsa oli ikään kuin jatkuva saarna.” (6AO 318.)

`Tarkastele, miten elät ja kohtelet ihmisiä, etenkin niitä, jotka eivät kohtele sinua hyvin. Millaisen todistuksen annat Jeesuksesta?`