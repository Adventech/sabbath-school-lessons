---
title:  Näkymättömän Jumalan kuva
date:   15/02/2026
---

Kun katsomme peiliin tai valokuvaa, näemme kuvan itsestämme. Kuva on kuitenkin litteä, kaksiulotteinen muotokuva. Jossain mielessä veistos antaa selkeämmän kuvan, mutta sekin on kaukana elävästä, hengittävästä, liikkuvasta todellisuudesta. Raamatun käsite ”kuva” viittaa joskus näihin vaatimattomampiin kuvauksiin, mutta se viittaa myös johonkin vielä laajempaan.

`Lue 1. Moos.1:26–27; 1. Moos. 5:3, VKR; 1. Kor. 15:49, VKR; 2. Kor. 3:18, VKR. Miten tekstit eroavat kuvauksesta Jeesuksesta Jumalan kuvana?`

Ihmiset luotiin Jumalan kaltaisiksi – fyysisesti, hengellisesti, sosiaalisesti ja toiminnallisesti. Silti he heijastavat Jumalan kuvaa vain tietyillä tavoin, ja synti on vahingoittanut jopa niitä. Jeesus antaa meille kuitenkin mahdollisuuden ”nähdä” näkymättömän Jumalan. ”Joka on nähnyt minut”, Jeesus sanoi, ”on nähnyt Isän.” (Joh. 14:9.) Jeesus on Jumalan olemuksen kuva (Hepr. 1:3). Hän on Jumalan ajatus, joka on tullut kuultavaksi, ja Jumalan luonne, joka on tullut nähtäväksi.

`Lue Matt. 11:27 ja Joh. 1:1–2, 14, 18. Miksi Jeesus pystyy ainutlaatuisella tavalla ilmaisemaan Isän?`

Huomaa, miten muuten Jeesus kuvaili suhdettaan Isä Jumalaan:

- ”Minun Isäni tekee työtään taukoamatta, ja niin teen myös minä.” (Joh. 5:17.)
- ”Minä ja Isä olemme yhtä.” (Joh. 10:30.)
- ”Ei kukaan pääse Isän luo muuten kuin minun kauttani.” (Joh. 14:6.)

Jeesus kuvaili itseään toistuvasti absoluuttisessa mielessä Jumalan nimellä: ”Minä olen se joka olen” (ks. 2. Moos. 3:14); ”Minä olen elämän leipä” (Joh. 6:35); ”Minä olen maailman valo” (Joh. 8:12); ”Minä olen hyvä paimen” (Joh. 10:11, 14); ”Minä olen ylösnousemus ja elämä” (Joh. 11:25); ”minä olen Isässä ja Isä on minussa” (Joh. 14:11) ja ”ennen kuin Abraham syntyi – minä olin” (Joh. 8:58).

`Jos Jeesus olisi joku muu kuin Jumala itse, mitä muuta se merkitsisi kuin sitä, että Isä lähetti jonkun luodun olennon kuolemaan puolestamme? Miksi on niin radikaalin ja ratkaisevan erilaista se, että Jumala itse, Kristuksen persoonassa, kuoli puolestamme?`