---
title:  Kaiken sovittaminen
date:   19/02/2026
---

`Lue Kol. 1:19–20. Mikä on tämä ristin kautta tapahtuva sovitus, ja kuinka kattava se on?`

Paavali käyttää hyvin mielenkiintoista kreikankielistä ilmaisua päättääkseen kuvauksensa Jeesuksesta ja viitatakseen epäsuorasti Isään, joka mainitaan Kol. 1:12. Isä halusi, että Jeesuksessa ruumiillistuisi hänen koko täyteytensä (vrt. Kol. 2:9). Mikä tämä täyteys on? Johannes viittaa siihen Isän kirkkautena, ”täynnä armoa ja totuutta” (Joh. 1:14).

Tämän kohdan perusteella täyteys käsittää kuitenkin paljon. Se käsittää Jumalan ikuisuuden ja itsenäisen olemassaolon sekä hänen voimansa luoda ja uudestiluoda. Tärkeintä on, että se korostaa hänen viisauttaan voittaa synti ja kuolema kaikkein käsittämättömimmällä tavalla – ristillä. Näin Jumala muutti tuon kaikkein kunniattomimman esineen todistukseksi ikuisesta rakkaudestaan jokaista luotua olentoa kohtaan. ”Jumala on rakastanut maailmaa niin paljon, että antoi ainoan Poikansa, jottei yksikään, joka häneen uskoo, joutuisi kadotukseen, vaan saisi iankaikkisen elämän.” (Joh. 3:16.)

Ainoa tapa, jolla synti voitiin todella voittaa lopullisesti ja sovittaa kaikki, mikä oli sovitettavissa, tiivistyy tähän yhteen valtavaan totuuteen: Jumala rakasti – hän rakasti maailmankaikkeutta ja rakasti meitä niin paljon, että hän vaaransi kaiken pelastaakseen meidät Kristuksen ristinkuoleman kautta. Kreikan kielellä sana ”maailma” on kosmos, joka voi tarkoittaa koko maailmankaikkeutta. Paavali viittaa tähän universaaliin ulottuvuuteen puhuessaan Kristuksen seuraamisesta: ”– – olemme kuin – – areenalla, koko maailman ­[kosmos, maail­mankaikkeus] katseltavina, enkelien ja ihmisten.” (1. Kor. 4:9.)

”Taivas katseli surun ja hämmästyksen vallassa, miten Vapahtaja riippui ristillä – – Mutta kapinoitsijat, jollaisia ovat saatana ja kaikki hänen liittolaisensa, ovat niin suuressa ristiriidassa Jumalan kanssa, että hänen läsnäolonsakin on heille kuluttava tuli. Hän, joka on rakkaus, tuhoaa heidät kirkkaudellaan. Tuon suuren taistelun alkaessa enkelit eivät ymmärtäneet tätä. – – Mutta näin ei ole silloin, kun suuri taistelu tulee päättymään. Kun Jumalan suunnitelma on täyttynyt, Jumalan luonne paljastuu kaikille luoduille olennoille. – – Syystä enkelit saattoivat iloita katsellessaan Vapahtajan ristiä – –. Kristus itse käsitti täydellisesti Golgatalla antamansa uhrin seuraukset. Tämä kaikki oli hänen silmiensä edessä, kun hän ristillä huudahti: ’Se on täytetty!’” (5AO 315, 319–320.)