---
title:  ”Alku” (ja alkuunpanija)
date:   18/02/2026
---

`Lue Kol. 1:18. Mikä yhteys on seuraavien käsitteiden välillä: Kristus on ”pää” ja hän on ”alku”?`

Heprean kielessä sanat pää (roʾš) ja alku (reʾšīt) ovat sukulaissanoja. Jälkimmäinen sana esiintyy Raamatussa ensimmäisen kerran 1. Moos. 1:1: ”Alussa [reʾšīt] Jumala loi taivaan ja maan.” Jeesus on ihmiskunnan ja seurakunnan pää, ei vain ihmiseksi tulemisensa vuoksi, vaan myös siksi, että hän on Luoja.

Kreikan kielessä sana alku (arkhē) on merkitykseltään laaja. Tässä ”alku” viittaa Jeesukseen seurakunnan alkajana tai alkuunpanijana (Kol. 1:18) ja siten sen päänä, aivan kuten hän on luomakunnan ”alku” tai alkuunpanija.

Jeesus ei ole vain luomakunnan ja seurakunnan alkuunpanija, vaan hän on myös – kuolleista nousemisensa kautta (Room. 6:3–4) – uuden luomakunnan alkuunpanija. Koska synnin palkka on kuolema, Jeesuksen voitto kuolemasta osoittaa myös hänen voittonsa synnistä ja hänen voimansa luoda meidät uudelleen hänen kuvaksensa. Kaikki tämä osoittaa, miksi Jeesus nousi ”esikoisena kuolleista” (ks. esikoisen merkityksestä maanantain osiosta). Hänen ylösnousemuksensa on merkittävin, mutta se ei kuitenkaan ole ensimmäinen (Mooses oli ensimmäinen, minkä vuoksi hänen ruumiistaan syntyi kiista Paholaisen kanssa [Juud. 9]). Ilman Kristuksen ylösnousemusta kukaan muu ei voisi nousta ylös kuolleista.

Tässä vaiheessa on hyödyllistä kerrata lyhyesti kaikki syyt, jotka Paavali on esittänyt sille, että Jeesuksella on korkein asema:

1. Hän on näkymättömän Jumalan täydellinen ilmentymä.
2. Hän on se, jonka kautta kaikki on luotu.
3. Hän oli olemassa ennen kaikkea, ja kaikki pidetään koossa hänessä.
4. Hän on seurakunnan pää. Seurakunta on hänen ruumiinsa.
5. Hän on luomakunnan ja uudelleen luomisen alkuunpanija.
6. Hän on voittanut synnin ja kuoleman, ja siten hän on ansainnut oikeuden herättää kuolleista kaikki, jotka uskovat häneen Vapahtajanaan.
7. Jeesus on aina ollut olemassa, mutta nyt, kaiken tämän ansiosta, hän on saanut korkeimman aseman ihmiskunnan päänä ja seurakunnan päänä.

`Mitä sinun tulee muuttaa, jotta voit paremmin kokea sen, että Kristus on kaikkein korkeimmassa asemassa omassa elämässäsi?`