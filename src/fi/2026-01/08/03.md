---
title:  Esikoinen
date:   16/02/2026
---

Uudessa testamentissa termit ”esikoinen” ja ”kuolleitten esikoinen” (VKR) viittaavat lähes aina Jeesukseen (ks. Luuk. 2:7; Room. 8:29; Kol. 1:15, 18; Hepr. 1:6; Ilm. 1:5). Esikoinen ei välttämättä tarkoita kronologisesti ensimmäisenä syntynyttä. Raamatun käsite esikoisesta korostaa pojan erityistä suhdetta isäänsä syntymäjärjestyksestä riippumatta. Esimerkkejä on myös siitä, että nuoremmat pojat ovat olleet iältään vanhempia merkittävämpiä, mm. Iisak, Jaakob ja Joosef.

Daavid, vaikka hän oli kahdeksasta pojasta nuorin, voideltiin kuninkaaksi (1. Sam. 16:10–13), ja psalminkirjoittajan kautta Jumala sanoi: ”Minä otan hänet esikoisekseni, nostan kuninkaista korkeimmaksi.” (Ps. 89:28.) Jumala sanoo myös Moosekselle: ”Israel on minun esikoispoikani.” (2. Moos. 4:22.) Tässä mielessä termi viittaa siis korkeampaan asemaan.

`Lue Kol. 1:15–17. Mitä syitä Paavali antaa sille, että Jeesusta kutsutaan esikoiseksi, joka on syntynyt ”ennen koko luomakuntaa”?`

Paavali ei selvästikään tarkoita, että Jeesus olisi ensimmäinen luotu olento. Itse asiassa hän sulkee kategorisesti pois tämän mahdollisuuden. Kahdesti, kahdella eri tavalla, hän sanoo, että Jeesus loi kaiken. Kaikki luotiin hänen kauttaan ja häntä varten (Kol. 1:16). Jeesus toteutti Jumalan luomistyön (ks. myös Ef. 3:9; Joh. 1:1–3; Ilm. 4:11).

Paavalin lausunto on mahdollisimman kattava. Kaikki tarkoittaa kaikkea – paikkaan nähden (taivas ja maa), olomuotoon nähden (näkyvä ja näkymätön) ja toiminnallisuuteen nähden (valtaistuimet, herruudet, vallat, voimat). Jälkimmäiset termit viittaavat yleensä enkelien kaltaisiin olentoihin (ks. Ef. 3:10; Ef. 6:12). Ikään kuin varmistaakseen, ettei häntä voida ymmärtää väärin, Paavali osoittaa myös, että Jeesus on ollut olemassa ”ennen kaikkea muuta” (Kol. 1:17). Kreikankielinen ilmaisu voi tarkoittaa sekä korkeampaa asemaa että etusijaa ajassa, mutta kaikissa muissa Paavalin kirjoituksissa se viittaa aikaan (ks. esim. 1. Kor. 2:7; Gal. 1:17; Ef. 1:4).

Toinen syy Jeesuksen korkeimmalle asemalle Paavalin mukaan on se, että ”hän pitää kaiken koossa” (Kol. 1:17). Kreikkalainen sana (synistēmi) tarkoittaa kirjaimellisesti ”tuoda yhteen” tai ”yhdistää”. Jeesus on maailmankaikkeuden yhdistävä tekijä, ei vain Luojan osansa vuoksi, vaan myös koska hän on Lunastaja.

`Jumala kuoli meidän puolestamme. Miksi ajatus, että voisimme lisätä siihen jotain, on jumalanpilkkaa?`