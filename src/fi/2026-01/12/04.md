---
title:  Suhteet työkavereiden kanssa
date:   17/03/2026
---

`Lue Kol. 3:22–25 ja Kol. 4:1. Mitä ohjeita orjille annetaan? Mitä periaatteita tässä annetaan yleensäkin työelämän suhteille?`

Nykyään ihmiset tuovat joskus esiin orjuuden keinona syrjäyttää osa Raamatun neuvoista jonnekin menneisyyteen kuuluviksi. Sitä käytetään jopa siihen, että Raamattua pidetään epäuskottavana. Silloin ei oteta lainkaan huomioon Vanhan testamentin Israelin ja Uuden testamentin seurakunnan historiallista asiayhteyttä. Ihmiset on luotu Jumalan kuvaksi, vapaiksi älyllisiksi olennoiksi. Mooseksen lait estivät israelilaisia joutumasta loputtomasti jatkuvaan orjuuteen (5. Moos. 15:12) ja määräsivät kuuden vuoden enimmäispalvelusajan velkojen maksamiseksi (2. Moos. 21:2–6; 3. Moos. 25:39–43). Orjuus Raamatussa, vaikka se onkin vastenmielistä nykyajan käsityksillemme, ei yleensä ollut mitään verrattuna länsimaisessa maailmassa nähtyihin kauhistuttaviin orjuuden muotoihin, jotka olivat ihmiskuntaa kohtaan kauhea rikos ja vitsaus.

Uuden testamentin aikana seurakunnan oli toimittava Rooman lakien puitteissa, ja ne sallivat orjien omistamisen. ”Toisin kuin nykyaikaiset orjuuden muodot, Rooman laki antoi kuitenkin orjille huomattavia oikeuksia ja mahdollisuuksia, ja yritys kumota tämä käytäntö olisi voinut uhata evankeliumin leviämistä.”– Clinton Wahlen, ”Culture, Hermeneutics, and Scripture: Discerning What Is Universal”, teoksessa Frank M. Hasel, toim., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), s. 166.

Itse asiassa seurakunnassa, toisin kuin yleisesti Rooman valtakunnassa, orjan ensimmäinen velvollisuus oli olla uskollinen Herralle. Heidän isäntiään kehotettiin kohtelemaan heitä oikeudenmukaisesti, tietäen, ”että teilläkin on taivaassa herranne” (Kol. 4:1). Lisäksi Paavali kehotti Filemonia olemaan kohtelematta Onesimusta enää orjana vaan veljenään (Filem. 16). Itse asiassa sekä Vanhassa että Uudessa testamentissa uskovia kutsutaan Jumalan orjiksi (tai palvelijoiksi) (ks. esim. Ps. 34:23, VKR; Luuk. 17:10; 1. Piet. 2:16).

Vaikka emme pitäisikään kulttuurisista olosuhteista, joissa jotkut Raamatun tekstit on kirjoitettu, meidän on silti hyväksyttävä tekstin itsensä auktoriteetti. Muuten asetamme itsemme ja kulttuurimme Raamatun yläpuolelle. Parempi vaihtoehto on tarkastella kaikkea, mitä Raamattu sanoo jostakin aiheesta, ennen kuin teemme johtopäätöksiä, mitä Raamattu meille asiasta kertoo.