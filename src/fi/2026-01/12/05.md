---
title:  Rukoilkaa toistenne puolesta
date:   18/03/2026
---

`Lue Kol. 4:2–4. Mitä periaatteita rukoukseen löydät näistä jakeista? Mitä rukouspyyntöjä Paavali esittää?`

Tärkeimpiin asioihin, joita voimme sanoa erilaisissa ongelmissa kamppailevalle, olipa kyseessä hänen perheensä, terveytensä, raha-asiansa tai jokin muu asia, kuuluvat sanat: ”Rukoilen puolestasi.” Tämä on taivaan valitsema keino yhteydenpitoon ja vuorovaikutukseen. ”Jumalan suunnitelmaan kuuluu antaa meille vastauksena uskon rukoukseen sellaista, mitä hän ei antaisi, jos emme sitä häneltä pyytäisi.” (ST2023 327.)

Paavali käyttää vaikuttavia kuvauksia rukouksesta: ”Rukoilkaa hellittämättä” (tai ”Olkaa kestäväiset rukouksessa”, VKR), ”valvokaa rukoillen”, ja ”kiittäen” – ne viittaavat siihen, että kyseessä on uskon rukous (Kol. 4:2). Hän kehottaa meitä rukoilemaan ”joka hetki” (Ef. 6:18) ja ”lakkaamatta” (1. Tess. 5:17). Hämmästyttävintä on, että vaikka ”[e]mmehän tiedä, mitä meidän tulisi rukoilla ja miten, – – Henki itse rukoilee meidän puolestamme sanattomin huokauksin” (Room. 8:26, RK 2012).

`Lue uudelleen Kol. 4:3. Minkä ”oven sanansa julistamiseen” Jumala voisi avata sinulle, jotta voisit kertoa uskostasi?`

Merkittävää on, että Paavali rukoili myös saadakseen oikeat sanat. Kun joskus luemme hänen kirjeitään tai puheitaan Apostolien teoissa, saatamme kuvitella, että apostoli oli aina sanavalmis eikä koskaan epäillyt, mitä hänen tulisi sanoa. Tässä Paavali kuitenkin pyytää rukoilemaan, että hän voisi ”puhua niin kuin minun pitäisi” (Kol. 4:4). Hän käyttää myös hyvin tärkeää kreikankielistä sanaa (dei) jakeen lopussa. Se voidaan kääntää ”niin kuin minun täytyy puhua”, viitaten evankeliumin julistamisen jumalalliseen välttämättömyyteen. Hän tunnisti, kuinka tärkeää oli välittää sanomaa Rooman hallituksen korkeimmille tahoille, mukaan lukien keisarin huonekunta.

”Rukoileminen ei aina edellytä polvistumista. Ottakaa tavaksi puhua Vapahtajalle yksin ollessanne, kävellessänne tai suorittaessanne päivittäistä työtänne. Anokaa jatkuvasti hiljaa mielessänne apua, valoa, voimaa ja viisautta. Olkoon jokainen hengenvetokin rukous.” (SLS 427.)