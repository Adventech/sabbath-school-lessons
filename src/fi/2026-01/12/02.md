---
title:  Aviomiehet ja aviovaimot
date:   15/03/2026
---

Uudessa testamentissa on useita ohjeita kristillisiä koteja varten (ks. Ef. 5:21–6:9; Kol. 3:18–4:1; Tit. 2:1–10; 1. Piet. 2:18–3:7). On huomionarvoista, että nämä niin sanotut ”kotitaloussäännöt” eivät ole täysin hierarkkisia, vaan niissä on myös piirteitä, jotka tekevät suhteista vastavuoroisempia ja molemmin puolin rakentavampia.

`Lue Kol. 3:18–19. Millaisen tasapainon näet tässä? Mitä lisäohjeita Paavali antaa Ef. 5:22–25, 33?`

Jotkut miehet lainaavat ”Vaimot, olkaa miehillenne alamaiset – –.” (Kol. 3:18, VKR), ja pysähtyvät siihen. Huomaa kuitenkin tärkeä määritelmä, jonka Paavali lisää: ”– – niinkuin sopii Herrassa.” Uudessa testamentissa ei missään kohdassa opeteta, että naisten tulisi alistua kaikille miehille. Tai että vaimojen tulisi olla alamaisia tai alistettuja, tai että heidän tulisi sokeasti alistua aviomiehensä jokaiseen mielijohteeseen tai haluun. Paavali esittää, että vaimon uskollisuus kuuluu ensisijaisesti Herralle ja toissijaisesti aviomiehelle. Vaimon yksilöllisyyttä ei saa hukuttaa aviomiehen alle, eikä aviomies voi toimia vaimonsa omatuntona.

Kristuksen rakkaus seurakuntaa kohtaan, kun hän antoi henkensä sen puolesta, on esimerkki siitä, kuinka aviomiehen tulee rakastaa vaimoaan (Ef. 5:25). He ovat uskollisia hinnasta riippumatta. He tekevät päätöksiä, jotka ovat vaimon edun mukaisia, vaikka yleensä näiden etujen tulisi olla molemmilla samansuuntaiset. Tällainen rakkaus tekee vaimolle helpommaksi noudattaa Jumalan käskyä kunnioittaa aviomiestään (Ef. 5:33).

Terve kristillinen avioliitto on luonteeltaan molemmin puolista – puolisot neuvottelevat keskenään, pohtivat asioita yhdessä ja tekevät päätöksiä pariskuntana. Joskus, kun tehdään koko perhettä koskevia merkittäviä päätöksiä, voi olla aiheellista ottaa lapset mukaan keskusteluihin, mutta vanhempien ei tulisi koskaan riidellä lasten edessä. Jos tällaisen prosessin jälkeen aviomies ja aviovaimo eivät pääse sopimukseen, raamatullinen tie rauhaan on, että vaimo myöntyy aviomiehensä päätökseen, edellyttäen, että se ei ole ristiriidassa Jumalan sanan kanssa. Näin aviomies ottaa vastuun asiasta Herran edessä. Samalla tavoin useimmille, ellei kaikille, aviomiehille voi tulla mieleen tilanteita, jolloin he olivat onnellisia sen vuoksi, että he kuuntelivat vaimoaan ja noudattivat hänen neuvoaan. Mitä enemmän aviomies ja aviovaimo toimivat yhdessä tiiminä, sitä onnellisempi avioliitto on.