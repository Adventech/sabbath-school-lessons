---
title:  Suhtautukaa viisaasti
date:   19/03/2026
---

Mikä on tärkein totuus, jonka me kristityt voimme tietää? Tietenkin se, että Jeesus Kristus kuoli meidän syntiemme vuoksi ja että uskon kautta häneen voimme saada iankaikkisen elämän. Tätä totuutta emme olisi koskaan voineet selvittää itse. Sen sijaan se oli totuus, joka piti kertoa tai ilmaista meille. Ja se on ilmaistu meille – Jumalan sanassa.

On paljon totuutta, tietoa ja viisautta, jota emme olisi koskaan saaneet tietää, ellei Jumala olisi ilmaissut sitä meille sanassaan. Sitä ei kuitenkaan ole annettu meille vain tiedettäväksi. Meidän on elettävä tämän totuuden, tiedon ja viisauden mukaan.

`Lue Kol. 4:5–6. Millaisissa tilanteissa meidän on Paavalin mukaan erityisesti oltava viisaita? Miksi niin on?`

Valitettavasti olemme joskus kaikkea muuta kuin kristittyjä! Paavali osoitti (lainaten Jes. 52:5), että myös Israel oli kompastuskivi epäuskoisille: ”Teidän vuoksenne pakanakansat pilkkaavat Jumalan nimeä.” (Room. 2:24.) Se, miten käyttäydymme muita kohtaan – etenkin niitä, jolla ei ole samaa uskoa kuin meillä – on erittäin tärkeää, jotta heidät voitettaisiin Kristukselle (ks. Tit. 2:4–5; 1. Piet. 3:1; 2. Piet. 2:2). Kristillinen koti, nuorten kokoontuminen rukoilemaan eikä pahantekoon, yksinkertainen ystävällisyyden osoittaminen ja rauhallinen, kärsivällinen henki kertovat paljon niille, jotka tarkkailevat, onko uskomme aitoa vai ei.

Paavali keskittyy Kol. 4:6 erityisesti sanoihimme: ”Puhukaa aina ystävällisesti – –.” Sanojemme tulisi olla enemmän kuin vain ystävällisiä tai kohteliaita, niiden tulisi olla Pyhän Hengen vaikutuksesta Jumalan armon innoittamia ja kyllästämiä.

”– – suolalla höystäen.” Vastakohtana maailman määritelmälle ”suolaisesta” puheesta, sanojemme tulisi olla sopivia ja miellyttäviä niille, joille puhumme.

”Teidän on tiedettävä, miten kullekin vastaatte.” Vain Pyhä Henki voi antaa meille oikeat sanat oikeaan aikaan oikeaa tarkoitusta varten sekä valmistaa kuulijoiden mielet sanomalle, joka meidän ”täytyy” jakaa (tässäkin käytetään sanaa dei (”täytyy”) – katso eilisen kommentit koskien Kol. 4:4).

`Ajattele sanojasi, toimintaasi ja sitä, miten käyttäydyt muiden edessä. Minkä viestin lähetät uskostasi ja siitä, mitä kristittynä oleminen merkitsee?`