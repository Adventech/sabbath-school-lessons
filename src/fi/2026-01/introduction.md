### Taivas ja maa yhdistyvät

Ajattele vaikeinta työtä, jonka olet koskaan tehnyt. Mikä teki siitä vaikeaa? Olivatko syynä odotukset, työhön varattu aika vai molemmat? Oliko syynä asenteesi tehtävää kohtaan? Tai ehkä syynä olivat ihmiset, joiden kanssa työskentelit? Jospa tehtävä vain tuntui mahdottomalta?

Pohdi pelastussuunnitelman tarkoitusta: taivaan ja maan yhdistämistä. Kuulostaako mahdottomalta? Inhimillisestä näkökulmasta se todella onkin sitä. Siitä huolimatta Jeesus antoi juuri ennen kuin nousi taivaaseen apostoleilleen ­näennäisesti mahdottoman tehtävän: ”Menkää siis ja tehkää kaikki kansat minun opetuslapsikseni: kastakaa heitä Isän ja Pojan ja Pyhän Hengen nimeen ja opettakaa heitä noudattamaan kaikkea, mitä minä olen käskenyt teidän noudattaa. Ja katso, minä olen teidän kanssanne kaikki päivät maailman loppuun asti.” (Matt. 28:19–20.)

Jeesus lähetti Paavalin pakanoiden luo suorittamaan tämän mahdottomalta vaikuttavan tehtävän: ”[A]vaamaan heidän silmänsä ja saattamaan heidät pimeydestä valoon ja Saatanan vallasta Jumalan luo. He saavat syntinsä anteeksi, kun uskovat minuun, ja heillä on oleva paikkansa niiden joukossa, jotka Jumala on pyhittänyt.” (Ap. t. 26:18.)

Jotkut saattaisivat nostaa kätensä ylös, kun heille annettaisiin tällainen tehtävä. Meidän ei kuitenkaan pidä unohtaa lupauksia, jotka Jeesus antoi molemmissa tilanteissa. Hän lisäsi puhuessaan apostoleille Galileassa: ”Ja katso, minä olen teidän kanssanne kaikki päivät maailman loppuun asti.” (Matt. 28:20.) Paavalille Jeesus sanoi: ”Minä olen ilmestynyt sinulle, koska olen valinnut sinut palvelijakseni ja todistajakseni, kertomaan siitä, mitä nyt olet nähnyt ja mitä vielä olet näkevä, kun sinulle ilmestyn.” (Ap. t. 26:16.)

Lyhyesti sanottuna, Jeesus antaa inhimillisesti mahdottomia tehtäviä, jotta luottaisimme häneen niiden toteuttamisessa, emme itseemme. Hän ei koskaan anna meille tehtävää antamatta voimaa sen suorittamiseen. ”Kun ihmisen tahto toimii yhdessä Jumalan tahdon kanssa, se tulee kaikkivoivaksi. Mitä tahansa on tehtävä hänen käskystään, se voidaan suorittaa hänen voimassaan. Hän liittää kaikkiin käskyihinsä niiden täyttämiseen tarvittavan kyvyn.” (KV 243.)

Kun Paavali sitten kirjoitti kolossalaisille, hän totesi hämmästyttävästi, että evankeliumi oli ”– – julistettu kaikille luoduille taivaan alla – –”. (Kol. 1:23.) Tietenkään kaikki eivät ottaneet sitä vastaan. Jos kuitenkin tarkastelemme lähemmin Jeesuksen apostoleille (Matt. 28:18–20) sekä apostoli Paavalille antamaa lähetyskäskyä, Jeesus ei koskaan luvannut, että kaikista tulisi opetuslapsia, tai että kaikki kääntyisivät. Evankeliumi ”julistetaan kaikkialle maailmaan, kaikille kansoille todistukseksi, ja sitten tulee loppu” (Matt. 24:14, korostus lisätty). Miltä tämä todistus näyttää? Miten se tarkalleen ottaen tulee toteutumaan?

Tänä vuosineljänneksenä tutkimme Paavalin kirjeitä filippiläisille ja kolossalaisille. Niissä on tärkeitä yhtäläisyyksiä. Ennen kaikkea ne ilmaisevat Kristuksen, ainoan, joka voi yhdistää taivaan ja maan. Hän on ne portaat, joiden Jaakob näki ulottuvan maasta taivaaseen (1. Moos. 28:12, vrt. Joh. 1:51). Ihmisen Poikana ja Jumalan Poikana hän lunastaa meidät synnistä ja rukoilee puolestamme.

Näitä kirjeitä tutkiessamme näemme molemmat puolet Jeesuksesta. Pohdimme joitakin kaikkein ylevimpiä lausuntoja, joita on koskaan sanottu Kristuksen jumaluudesta ja siitä, kuinka hän luopui kaikesta pelastaakseen meidät. Näemme, kuinka Paavali kamppailee vankilasta käsin ongelmien kanssa, joita on yhdessä hänen perustamassaan seurakunnassa (Filippi) sekä toisessa, jossa hän ei itse koskaan käynyt (Kolossa). Paavalin luomat yhteydet koko tuon ajan ”yleismaailmalliseen kirkkoon” antoivat hänelle mahdollisuuden vastata haasteisiin – jopa roomalaisesta vankilasta käsin. Hän tiesi, että hänen aikansa oli lyhyt, ja hän teki kaikkensa tuodakseen seurakunnat lähemmäksi taivasta ja toisiaan. Näin hän osoittaa meille, kuinka Jumalan seurakunta voi tänäkin päivänä yhdessä taivaan kanssa täyttää Ilmestyskirjan 14. luvussa annetun viimeisten päivien julistustehtävän, jonka tunnemme ”kolmen enkelin sanomana”.

_Teologian tohtori Clinton Wahlen on maailmanlaajuisen adventtikirkon raamatuntutkimusinstituutin (BRI) apulaisjohtaja. Hänen erityisosaamistaan ovat Uusi testamentti, Raamatun tulkinnan periaatteet ja adventtikirkon historia. Hän on asunut ja työskennellyt Saksassa, Uudessa-Seelannissa, Venäjällä, Iso-Britanniassa ja Filippiineillä. Hänellä ja hänen vaimollaan Ginalla on kaksi aikuista lasta, miniä ja kaksi lastenlasta._