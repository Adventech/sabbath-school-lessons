---
title:  Rukouksen voima
date:   08/01/2026
---

`Lue Kol. 1:9–12. Mitä erityisiä pyyntöjä löydät Paavalin rukouksesta?`

Paavali rukoilee, että ”tulisitte täydelleen tuntemaan Jumalan tahdon”. Paavali kuvaa Jumalan tahdon tuntemista hengelliseksi viisaudeksi ja ymmärrykseksi (Kol. 1:9). Viisaus tulee ensinnäkin siitä, että luotamme täysin Jumalaan, olemme halukkaita tekemään hänen tahtonsa (Joh. 7:17) emmekä nojaa omaan ymmärrykseemme (Sananl. 3:5). Usein herääkin kysymys: ”Mikä on Jumalan tahto minua kohtaan tässä tilanteessa?” Voimme oppia tuntemaan Jumalan tahdon neljästä päälähteestä, kun etsimme sitä rukouksessa:

1. Tärkein viisauden lähde on Raamattu itse. ”Sinun sanasi on lamppu, joka valaisee askeleeni, se on valo minun matkallani.” (Ps. 119:105.)
2. Jumala on antanut meille erityistä viisautta viimeisiä päiviä varten profetian hengen kautta (Ilm. 12:17; Ilm. 19:10), joka ilmenee Ellen Whiten kirjoituksissa. Raamattu rohkaisee meitä: ”Luottakaa Herraan, Jumalaanne, niin kukaan ei teitä voita. Luottakaa hänen profeettojensa sanaan, niin teidän käy hyvin.” (2. Aik. 20:20.)
3. Jumalan tahto ja kaitselmus voidaan löytää myös Jumalan johdattamien olosuhteiden kautta pyytämällä Jumalaa avaamaan tai sulkemaan ovia (ks. Kol. 4:3).
4. Pyhä Henki opastaa meitä, kun olemme oppineet tunnistamaan hänen äänensä: ”Aina kun olet eksymässä tieltä, milloin oikeaan, milloin vasempaan, sinä omin korvin kuulet takaasi ohjeen: – Tässä on tie, kulkekaa sitä.” (Jes. 30:21.)

Paavali rukoilee, että kolossalaiset vaeltaisivat ”Herran edessä arvollisesti” (Kol. 1:10, VKR). Kukaan ei tietenkään ole luonnostaan ”arvollinen”, mutta Jumala pitää armossaan meidät arvollisina ja kehottaa meitä elämään saamamme kutsun mukaisesti (Ef. 4:1; 1. Tess. 2:12). Paavali käyttää ilmaisua ”vaeltaa” tai ”vaellus” vielä kolme kertaa tässä kirjeessä (Kol. 2:6, VKR; Kol. 3:7, VKR; Kol. 4:5, VKR). Se tarkoittaa elämistä ja toimimista Jumalan lain mukaisesti (2. Moos. 18:20), mikä on mahdollista vain Pyhän Hengen työn kautta (Hes. 36:27).

Paavali rukoilee myös, että he (ja me) eläisivät ”kaikessa hänen [Herran] mielensä mukaan” (Kol. 1:10). Sitten hän luettelee useita tapoja, joilla tämä voidaan saavuttaa: ”kantaisitte hedelmää tekemällä kaikkea hyvää” (Kol. 1:9–10), sitten ”kasvaisitte Jumalan tuntemisessa” (Kol. 1:10), ja lopuksi ”kiittäkää” (Kol. 1:12).