---
title:  Keskinäinen yhteys evankeliumeissa
date:   04/01/2026
---

`Lue Fil. 1:3–8. Mistä Paavali on kiitollinen? Mitä hän vakuuttaa filippiläisille, ja miksi se on tärkeää?`

Paavali perusti seurakunnan Filippiin, joten hänen kirjeestään huokuu kristillisen yhteyden lämpö. Vaikka välissä on satoja kilometrejä, kahleissa ja vankilassa oleva Paavali kantaa seurakuntaa ja sen jäseniä sydämessään. Hän kaipaa heitä ”niin kuin Kristus Jeesus” (Fil. 1:8) sekä kiittää heistä Jumalaa. Paavalin kiitosrukous antaa viitteitä Jeesuksen esirukouksista meidän puolestamme taivaassa.

Ylipapin rintakilvessä oli 12 kiveä, jotka edustivat Israelin 12 heimoa. Kansan tuli olla hänen ”sydäntään vasten”, kun hän rukoili heidän puolestaan (2. Moos. 28:29). Sitä suuremmassa merkityksessä Jeesus kantaa kansaansa kuuluvien nimet mukanaan Isän eteen ylimmäisenä pappinamme taivaallisessa pyhäkössä.

Fil. 1:3 sanamuoto on monitulkintainen, mikä korostaa Paavalin ja filippiläisten läheistä suhdetta. Yleensä se käännetään niin, että Paavali muistaa heitä rukouksissaan. Se voi kuitenkin viitata myös siihen, että he muistavat Paavalia. Joka tapauksessa tässä korostetaan heidän läheistä keskinäistä suhdettaan. Kuten Paavali osallistui Kristuksen kärsimyksiin (Fil. 3:10), filippiläiset ottivat osaa Paavalin kärsimykseen sekä tukivat taloudellisesti Paavalin evankelioimistyötä (Fil. 4:14–15). Tämä molemminpuolinen suhde, joka oli ollut ”alusta alkaen” (Fil. 1:5), saa Paavalin kiittämään Jumalaa ja rukoilemaan heidän puolestaan iloiten (Fil. 1:4).

Paavali kuvaa vankilaympäristöään varsin myönteisesti, sillä se tarjoaa hänelle tilaisuuden olla ”puolustamassa ja vahvistamassa evankeliumia” (Fil. 1:7). Näiden kahden juridisen termin käyttö viittaa siihen, että Paavalin oma oikeudenkäynti on lähellä, mutta myös siihen, että hän puhuu aktiivisesti evankeliumista ollessaan tekemisissä sotilaiden ja vierailijoiden kanssa. Evankeliumin puolustaminen hyök­käyksiä vastaan ja sen ikuisten totuuksien vahvistaminen ovat molemmat välttämättömiä. Paavali näyttää välittävän enemmän evankeliumin vahvistamisesta kuin omasta tulevaisuudestaan. Eläisipä hän tai kuolisi, Paavali on varma, että Jumala vie loppuun ”hyvän työnsä”, jonka hän on aloittanut kaikissa, jotka uskovat häneen (Fil. 1:6).

`Miten ymmärrät lupauksen, että Jumala vie ”hyvän työnsä” päätökseen sinussa (Fil. 1:6)? Mitä se tarkoittaa? Päättyykö tämä työ ennen Jeesuksen takaisintuloa?`