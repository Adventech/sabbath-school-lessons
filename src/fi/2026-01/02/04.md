---
title:  Hengellisen harkintakyvyn soveltaminen
date:   06/01/2026
---

Filippiläiset olivat ymmärrettävästi ahdistuneita kuullessaan Paavalin vangitsemisesta. Nyt tämän työtä rajoitettiin merkittävästi. Hän ei voinut matkustaa. Hän ei voinut saarnata. Hän ei voinut vierailla synagogissa ja opettaa ihmisille Jeesuksesta Messiaana. Hän ei voinut enää perustaa seurakuntia. Filippiläiset lähettivät Epafroditoksen selvittämään apostolin voinnin sekä rohkaisemaan häntä ja varmistamaan, että hänen fyysiset tarpeensa täytettiin.

`Lue Fil. 1:12–18. Miten Paavali suhtautui vankeuteensa? Mitä voimme oppia hänen asenteestaan huolimatta siitä, missä tilanteessa hän oli?`

Paavali lähetti filippiläisille viestin Epafroditoksen välityksellä, ja se varmasti yllätti heidät. Paavali näki tilanteensa erilaisin silmin. Hänen hengellinen harkintakykynsä sai hänet näkemään vankeuden hyvänä asiana. Se ei estänyt hänen työtään lainkaan, vaan se ”onkin ollut eduksi evankeliumille” (Fil. 1:12). Siinä missä muut näkivät vain kahleet ja kalterit, Paavali näki roomalaiset vartijansa potentiaalisina Jumalan valtakunnan kansalaisina. Hän näki myös, että hänen vankeutensa rohkaisi suuresti muita olemaan aktiivisempia ja päättäväisempiä evankeliumin levittämisessä sekä puhumaan rohkeasti Kristuksesta pelkäämättä seurauksia.

Voi olla vaikea kuvitella sitä, mutta jotkut myös yrittivät hyötyä Paavalin vankeudesta. Ilmeisesti he ajattelivat, että Paavalin tilanteen epämääräisyys johtaisi huomion enemmän heihin itseensä ja heidän omaan saarnaamiseensa. Mikä voimallinen, mutta surullinen, esimerkki ihmisen itsekkyydestä, jopa seurakunnassa. Jeremia sanoi kauan ennen Paavalia: ”Petollinen on ihmissydän, paha ja parantumaton vailla vertaa! Kuka sen tuntee?” (Jer. 17:9.)

Toisaalta joistakin uskollisista työntekijöistä tuli onneksi entistä innokkaampia levittämään evankeliumia. He rakastivat Paavalia niin paljon, että tämän uskonsa vuoksi läpi käymät kärsimykset saivat heidätkin luottamaan Kristukseen entistä enemmän ja rohkaisivat heitä toimimaan entistä aktiivisemmin Herran puolesta. Se antoi heille voimaa mennä sinne, minne he eivät aiemmin uskaltaneet mennä; se sai heidät puhumaan tilanteissa, joissa he ennen olivat vaienneet; se johti siihen, että yhä useammat ihmiset ottivat Kristuksen vastaan ja levittivät evankeliumia pelastuksesta.

`Mitä olet oppinut kokemuksistasi, jotka olivat epäilemättä ikäviä, mutta myös hyödyllisiä?`