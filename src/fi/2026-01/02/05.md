---
title:  Evankeliumin hedelmä
date:   07/01/2026
---

Paavalin suhde kolossalaisiin oli erilainen kuin filippiläisiin. Hän lisää heidät niiden joukkoon, jotka ”eivät ole koskaan nähneet minua kasvoista kasvoihin” (Kol. 2:1). Siitä huolimatta Paavali vakuuttaa heille, kuten filippiläisillekin, että hän kiittää Jumalaa heistä ja rukoilee ”aina” heidän puolestaan.

`Lue Kol. 1:3–8. Mistä kolmesta asiasta Paavali kiittää Jumalaa?`

Paavali yhdistää kolme hyvettä, jotka hän mainitsee muissa yhteyksissä: uskon, toivon ja rakkauden (ks. 1. Kor. 13:13; 1. Tess. 1:3; 1. Tess. 5:8). Huomaa, että Paavali ei anna kolossalaisille kunniaa näistä asioista. Hän kiittää heistä Isää, koska ne kuuluvat Jaakobin kirjeen mukaan hyviin ja täydellisiin lahjoihin, jotka saamme Isältä (Jaak. 1:17). Kun näemme Jumalan rakkauden meitä kohtaan, se johtaa meidät uskomaan Kristukseen (Ef. 2:4–8) ja saamme toivon paikasta taivaassa. Pietari kuvaa sitä perinnöksi, ”joka ei turmellu, ei tahraannu eikä kuihdu. Se on varattuna teille taivaissa[.]” (1. Piet. 1:4.)

Paavali korostaa myös, että evankeliumi on luotettava, koska se perustuu totuuden sanaan. Paavali käyttää tätä ilmausta muuallakin viitatessaan Jumalan innoittamaan sanaan (ks. 2. Kor. 6:7; 2. Tim. 2:15). Toisin kuin ihmisten sana, se vaikuttaa niissä, jotka uskovat (1. Tess. 2:13), ja toteuttaa Jumalan tahdon (Jes. 55:11). Joten kun evankeliumia julistetaan, Jumalan voima ilmenee Pyhän Hengen työn kautta kuulijoiden sydämissä, ja ihmiset ottavat sen vastaan. Evankeliumi itsessään tuottaa hedelmää, koska se on elämän sana (Fil. 2:16).

Ehkä kaikkein hämmästyttävintä on evankeliumin leviäminen kovin lyhyessä ajassa. Noin kolmekymmentä vuotta Kristuksen kuoleman ja ylösnousemuksen jälkeen Paavali saattoi jo sanoa, että se oli levinnyt kaikkialle maailmaan (Kol. 1:6). Hieman myöhemmin samassa luvussa hän sanoo, että evankeliumi ”on julistettu kaikille luoduille taivaan alla” (Kol. 1:23). Laaja roomalainen tieverkosto mahdollisti nopean viestinnän ja matkustamisen, minkä ansiosta Paavalin kirjeitä voitiin levittää niin laajalle ja nopeasti. Jumalan voima on kuitenkin se, joka toimii sanan kautta ja synnyttää hengellisen elämän ihmisessä (Jaak. 1:18; 1. Piet. 1:23) ja tekee hänestä uuden luomuksen Kristuksessa (2. Kor. 5:17).

`Lupauksen toteutuminen odottaa taivaassa (Kol. 1:5). Kuinka ymmärrät tämän lupauksen?`