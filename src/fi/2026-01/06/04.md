---
title:  Asiat, joilla on merkitystä
date:   03/02/2026
---

Asiat, joista Paavali oli aiemmin ylpeä, olivat itse asiassa uskon esteitä. Ne estivät häntä näkemästä, että hän tarvitsi Kristusta. Paavali käyttää kaupankäynnin, voiton ja tappion, kieltä kuvaamaan hengellistä tilannettaan ennen uskoa. Vaikkemme halua ajatella sitä paljoakaan, jokaisella ihmisellä on ”hengellinen tilikirja”. Paavalin tilikirja mitattiin sen ajan juutalaisten arvojen eikä Jeesuksen opettamien raamatullisten arvojen mukaan.

Käännyttyään Paavalin hengellinen tilikirja näytti hyvin erilaiselta, koska sen arvojen mittari oli muuttunut dramaattisesti juutalaisuuden ”valuutasta” ”taivaan valuuttaan”.

”Se, joka on laskeutunut taivaasta, voi puhua taivaasta ja kuvata oikein ne asiat, jotka ovat taivaan valuuttaa ja kantavat hänen kuvaansa ja leimaansa. Hän tuntee vaaran, joka uhkaa niitä, joita hän tuli nostamaan alennustilasta ja korottamaan vierelleen valtaistuimelleen. Hän osoittaa, millaista turmiota on tuhlata kiintymystä arvottomiin ja vaarallisiin kohteisiin. Hän pyrkii kääntämään mielemme maallisesta taivaalliseen, jotta emme hukkaa aikaa, kykyjä ja mahdollisuuksia turhuuksiin.” – Ellen G. White, The Advent Review and ­Sabbath Herald, 1.7.1890.

Ensimmäisen vuosisadan juutalaisessa maailmassa Paavali oli ollut nopeasti nouseva tähti, kunnes hän sokaistui nähdessään kirkastuneen Jeesuksen Damaskoksen tiellä (Ap. t. 9), jolloin hänen hengellinen näkökykynsä korjaantui, ja hän näki selvästi.

`Joh. 9 kerrotaan toisesta miehestä, joka oli sokea mutta sitten näki Jeesuksen selvästi. Jeesus sanoi tulleensa maailmaan, jotta ”sokeat saavat näkönsä ja näkevistä tulee sokeita” (Joh. 9:39). Miten tämä periaate voisi soveltua omaan elämääsi?`

Mikä voisi olla arvokkaampaa kuin ikuinen elämä taivaassa ja uudessa maassa? Silti maailmalliset arvot sokaisevat hyvin monet tältä todellisuudelta. Täällä arvostettujen asioiden (ks. Matt. 13:22; Luuk. 4:5–6: 1. Joh. 2:16) ja taivaassa arvostettujen asioiden – Kristuksen kaltaisuuden ja ihmisten pelastamisen – välillä on luontainen kilpailu.

`Maailma voi sokaista meidät hengellisiltä totuuksilta ja siltä, mikä on todella tärkeää. Mikä on avain siihen, että pidämme katseemme keskittyneenä siihen, mikä on todella tärkeää?`