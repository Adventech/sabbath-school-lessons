---
title:  Kristuksen usko
date:   04/02/2026
---

Paavalin tärkein asia ei saa jäädä huomaamatta. Hän koki Damaskoksen tiellä ihmeellisen vaihtokaupan, jossa hän vaihtoi vanhan, lakiin perustuvan elämänsä, Kristuksen läsnäoloon, että ”voittaisin omakseni Kristuksen ja minut havaittaisiin olevan hänessä” (Fil. 3:8–9, VKR).

`”Oleminen hänessä”, eli oleminen Kristuksessa, on mielenkiintoinen ilmaus. Lue Ef. 1:4; 2. Kor. 5:21; Kol. 2:9 ja Gal. 2:20. Mitä ajattelet Paavalin tarkoittavan tällä ajatuksella näiden jakeiden perusteella?`

Paavalin viittaus Kristuksessa olemiseen on ollut laajasti keskustelun aiheena. Ei ole yllättävää, että ehkä paras selitys sille löytyy Paavalilta itseltään: ”– – joka oli määräajan tullessa toteutuva: hän oli yhdistävä Kristuksessa yhdeksi kaiken, mitä on taivaassa ja maan päällä.” (Ef. 1:10.) Tämä on ollut Jumalan tarkoitus alusta asti. Paavali selventää, miten se tapahtuu: ”Jumalan vaikutusta on se, mitä te Kristuksessa Jeesuksessa olette. Hänet Jumala on antanut meille viisaudeksi, vanhurskaudeksi, pyhitykseksi ja lunastukseksi.” (1. Kor. 1:30.)

”Kristuksessa oleminen” käsittää kaiken, mitä pelastussuunnitelma sisältää: hengellisen älykkyyden (viisauden) heräämisestä, uskon kautta vanhurskauttamiseen, valmistautumiseen taivasta varten (pyhitys) ja lopulta kirkastumiseen Kristuksen toisessa tulemisessa (lunastus). Pelastus on Kristuksen työtä alusta loppuun – meidän puolestamme ja meissä. Kun siis saamme Kristuksen, meillä on kaikki, mitä tarvitsemme.

`Lue Fil. 3:9. Mitkä kaksi asiaa Paavali asettaa vastakkain, ja miksi on tärkeää aina muistaa tämä vastakkainasettelu?`

Kuten Paavali tajusi, oma ”vanhurskaus” ei ole todellista vanhurskautta, koska laki ei voi antaa elämää (ks. Gal. 3:21–22); vain Kristus voi sen antaa uskon kautta. Eikä minkä tahansa uskon. Loppujen lopuksi myös pahat henget uskovat ja vapisevat (Jaak. 2:19). Ainoa pelastava usko on Kristuksen usko. Vain hänen uskonsa on ollut täysin kuuliainen ja voi olla kuuliainen. (Kreikankielinen sana usko, pistis, tarkoittaa myös uskollisuutta.) Joten jos olemme Kristuksessa ja hän elää meissä (Gal. 2:20), elämme hänen uskostaan uskoessamme häneen.