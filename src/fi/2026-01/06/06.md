---
title:  Vain yksi asia – Kristuksen tunteminen
date:   05/02/2026
---

`Lue Fil. 3:10–16. Mitkä ovat Paavalin tärkeimmät ajatukset näissä jakeissa?`

Aivan varmasti ei ole mitään tärkeämpää kuin tuntea Kristus, mikä lopulta takaa sen, että hän tuntee meidät ja tunnustaa meidät Isän edessä (ks. Matt. 7:21–23; Matt. 10:32–33). Kuinka voimme tuntea hänet? Hänen kirjoitetun sanansa kautta – lukemalla sitä ja elämällä sen mukaan. Emme voi tuntea häntä kasvotusten, kuten opetuslapset tunsivat. On kuitenkin mielenkiintoista, että tästä huolimatta opetuslapset eivät ymmärtäneet Jeesuksen sanoja, mikä korostaa Pyhän Hengen ohjauksen tarvetta (ks. Joh. 16:13). Mitä paremmin tunnemme hänet, sitä lähemmäksi pääsemme häntä, koska ­koemme ”hänen ylösnousemisensa voiman” (Fil. 3:10), joka nostaa meidät uuteen elämään (Room. 6:4).

Toinen tapa, jolla pääsemme lähemmäksi Jeesusta, on osallistua ”hänen kärsimyksiinsä” (Fil. 3:10). Jokainen kohtaamamme koettelemus, jokainen eteen tullut tuskallinen kokemus, auttaa meitä ymmärtämään ja arvostamaan enemmän sitä, mitä Jeesus koki meidän edestämme, ja myös ymmärtämään häntä ja hänen tahtoaan selkeämmin.

Kolmas tapa päästä lähemmäksi häntä on ponnistella eteenpäin kohti voittajan palkintoa (Fil. 3:14). Mikä tämä tavoite on? Se on käännös sanasta skopos, joka viittaa juoksukilpailun maaliin ja voittajalle myönnettävään palkintoon. Paavali kutsuu sitä palkinnoksi, ”johon Jumala on minut taivaallisella kutsumisella kutsunut Kristuksessa Jeesuksessa” (Fil. 3:14, VKR). Aivan kuten Kristus kuolemansa ja ylösnousemuksensa kautta nousi taivaaseen, Jumala kutsuu meitä vastaanottamaan saman taivaallisen palkinnon – ikuisen elämän.

Emme tietenkään ole vielä saavuttaneet sitä. Emme tule kokonaan täydellisiksi, ennen kuin alennustilainen ruumiimme muuttuu hänen ”kirkastuneen ruumiinsa kaltaiseksi” (Fil. 3:21). Tuntemalla hänet ja kutsumalla hänet olemaan läsnä joka päivä elämässämme, pyrimme kohti tavoitetta olla kaikin tavoin Jeesuksen kaltaisia jo nyt. Tämä on se ”yksi asia”, johon myös Paavali keskittyi. Aivan kuten juoksukilpailussa (ks. 1. Kor. 9:24–27), emme kiinnitä huomiota siihen, missä olemme olleet tai kuka seuraa meitä. Keskitymme yksinomaan siihen, mikä on edessämme – taivaalliseen palkintoon, joka odottaa meitä. Mielikuva on eloisa: juoksija keskittyy täysin maaliin, jännittää jokaisen lihaksen ja nojaa eteenpäin saavuttaakseen maalilinjan.