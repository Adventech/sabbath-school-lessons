---
title:  Iloitseminen Herrassa
date:   01/02/2026
---

`Lue Fil. 3:1–3. Mitä positiivista ja negatiivista Paavali sanoo tässä, ja miten ne liittyvät toisiinsa? Miten hän kuvaa uskovia?`

Paavali aloittaa hyvin positiivisella sävyllä ja kuulostaa melkein siltä kuin hän olisi päättämässä kirjeensä. Siihen hän ei ole kuitenkaan vielä valmis. Hän palaa yhteen tämän kirjeen pääteemoista: iloitsemiseen Herrassa. Hän antaa siihen useita syitä. Tärkeintä on se, että luotamme Kristukseen, emmekä itseemme, ”kerskaamme Kristuksessa Jeesuksessa, emmekä luota lihaan” (Fil. 3:3, VKR). Kuka meistä ei ole jollain tavalla oppinut kantapään kautta, ettei lihaan pidä luottaa?

Tällaista vahvaa varoitusta ei löydy mistään muualta Raamatusta. Ilmeisesti filippiläiset tiesivät hyvin, mihin uhkaan Paavali viittasi. Varoitus ei näytä viittaavan kolmeen erilliseen ongelmaan, vaan kolmella eri tavalla kuvattuihin väärän opetuksen opettajiin.

Pahoja tai uskonnottomia ihmisiä Israelissa kutsuttiin joskus ”koiriksi” (Fil. 3:2; vrt. Ps. 22:17; Jes. 56:10; Matt. 7:6; 2. Piet. 2:21–22). Vääriä opettajia voitiin myös kuvailla osuvasti kelvottomiksi työntekijöiksi. Viitattaessa heihin pilalle leikattuina (Fil. 3:2) osoitetaan, että he yrittivät pakottaa pakanuudesta kääntyneet uskovat ympärileikattaviksi sekä Galatiassa ja muualla, mikä oli vastoin Jerusalemin kokouksen päätöstä (ks. Ap. t. 15).

Mielenkiintoista, että yksi ratkaisu hengellisiin haasteisiin, mukaan lukien väärien opetusten leviäminen, näyttää olevan Herrassa iloitseminen (Fil. 3:1; vrt. Fil. 4:4).

Kaikki, mistä iloitsemme, tuo meille iloa (kuten suomen kielessä, myös kreikan kielessä nämä kaksi sanaa ovat sukulaissanoja). Jumala haluaa meidän olevan iloisia, ja hänen sanansa on eräänlainen ohjekirja todelliseen onnellisuuteen ja kestävään iloon. Tähän sisältyvät Jumalan armon vastaanottaminen (Ps. 31:8, VKR); Jumalaan turvaaminen (Ps. 5:12); Jumalan teoista riemuitseminen (Ps. 9:15); Jumalan säädösten omaksuminen elämäntavaksemme (Ps. 119:15), mukaan lukien sapatti (Jes. 58:13–14); riemuitseminen hänen sanastaan (Ps. 119:162); ja Jumalan mielen mukaisten lasten kasvattaminen (Sananl. 23:24–25).

`Elämä voi olla hyvin vaikeaa meille kaikille, riippumatta siitä, kuinka hyvin asiat tällä hetkellä menevät. Vaikka asiat eivät menisikään hyvin, mistä asioista voit ja mistä sinun pitäisi iloita? Mikä estää sinua tekemästä niin?`