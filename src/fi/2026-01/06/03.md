---
title:  Paavalin ”menneisyys”
date:   02/02/2026
---

Kristityksi kääntyneen on tavallista ajatella elämäänsä ennen Jeesuksen vastaanottamista sekä sen jälkeen, aivan kuten Paavali tekee Filippiläiskirjeen 3. luvussa. Siitäkin huolimatta, oli se sitten oikein tai väärin, puhumme joskus ei-kristityistä ”hyvinä ihmisinä”. Ainakin maailman mittapuulla monet heistä todellakin ovat sitä. Sen sijaan Jumalan mittapuulla kukaan ei ole, eivät edes kristityt.

`Fil. 3:4–6 Paavali mainitsee monia asioita, joista hän oli kerran ollut ylpeä. Mitä ne ovat? Miten kuvailisit ”hyvää” omassa elämässäsi (menneisyydessä ja nykyisyydessä)?`

Paavali asettaa epäsuorasti vastakkain väärää oppia levittävät uskovat juutalaiset ja ympärileikkaamattomat uskovat, jotka luottavat pelastuksensa täysin Kristukseen varaan, eivätkä nojaa pelkkiin ihmisten tekoihin, kuten ympärileikkaukseen (ks. Hepr. 6:1; Hepr. 9:14; vrt. Room. 2:25–29). Vaikka Paavalin menneisyys ja sukutausta olisivat olleet varsin vaikuttavia hänen juutalaisille heimoveljilleen, mikään näistä asioista ei tuonut lisäarvoa hänen pelastukseensa. Itse asiassa ne jopa hidastivat sitä, koska ne sokaisivat hänet joksikin aikaa näkemästä sitä, että hän tarvitsi Kristusta.

Paavalia ei ollut vain ympärileikattu – hän oli ”kahdeksannen päivän mies”. Tämä tarkoittaa sitä, että hän oli syntyjään israelilainen kuuluen liiton kansaan ja että hänet oli ympärileikattu kahdeksantena päivänä. Lisäksi hän oli Benjaminin heimoa, jonka alueeseen kuului joitakin Israelin tärkeimpiä kaupunkeja. Paavali ei vain osannut hepreaa, vaan Gama­lielin oppilaana (Ap. t. 22:3; Ap. t. 26:4–5) ja fariseuksena hänellä oli varmasti syvällinen tietämys laista ja siitä, miten sitä ainakin perinteen mukaan tuli soveltaa.

Paavali oli niin kiivas lain puolustaja, että hän vainosi seurakuntaa, koska hän koki sen uhkaavan juutalaista elämäntapaa, jonka hän uskoi olevan lain mukaista. Mielenkiintoista, että vaikka Paavali oli ”syytön” ihmisten mittapuun mukaisen ”vanhurskauden” kannalta, hän tajusi, että laki oli itse asiassa paljon syvällisempi ja vaativampi kuin hän oli voinut kuvitella, ja että ilman Kristusta hän oli lain edessä tuomittu.

`Vertaa Room. 7:7–12 ja Matt. 5:21–22, 27–28. Mikä on Jeesuksen ja Paavalin keskeinen ajatus laista, ja miksi ”usko Kristukseen” (Fil. 3:9) on lain sijaan ainoa vanhurskauden lähde? Kuinka hyvin noudatat lakia, siis sillä tavoin kuin sitä pitäisi noudattaa?`