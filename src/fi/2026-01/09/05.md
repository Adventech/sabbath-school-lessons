---
title:  Jumalan salaisuus paljastuu
date:   25/02/2026
---

`Lue Kol. 1:26–27. Paavali puhuu kahdesti ”salaisuudesta”. Mistä salaisuudesta on kyse?`

Toisaalla Paavali viittaa Jumalan salaisuuteen, mikä on Jumalan ikuinen tarkoitus, ”jonka hän jo ennen aikojen alkua on määrännyt meidän kirkkaudeksemme” (1. Kor. 2:7) ja joka on tuotu ilmi pelastussuunnitelman kautta. Pietari sanoo tätä totuutta profeettojen ennakoimaksi ja että enkelitkin haluavat sitä tutkia (1. Piet. 1:10–12). Se suunniteltiin jo ”ennen maailman perustamista” (1. Piet. 1:20) ja ”on ikiajoista saakka ollut kätkettynä” (Room. 16:25). Kristuksen elämän, kuoleman ja ylösnousemuksen kautta tämä salaisuus on kuitenkin tuotu julki (2. Kor. 3:14).

**Kuinka seuraavat viittaukset Jumalan salaisuuteen valaisevat pelastussuunnitelman eri puolia?**

`Ef. 1:7–10`

`Ef. 3:3–6`

Lopulta kaikki taivaassa ja maan päällä oleva yhdistyy täydelliseksi ykseydeksi Kristuksessa. Tämä oli Kristuksen rukouksen painopiste Joh. 17. Kuinka tämä tarkalleen tapahtuu, oli salaisuus, joka on nyt paljastettu evankeliumin kautta.

Miksi Jumala rakastaisi meitä niin paljon, että hän antoi Jeesuksen, taivaan korvaamattoman aarteen, pelastukseksemme, tulee olemaan tutkimuksemme kohde läpi ikuisuuksien. Me tiedämme kuitenkin tämän: Kristus ”on kuollut kaikkien puolesta, jotta ne, jotka elävät, eivät enää eläisi itselleen vaan hänelle, joka on kuollut ja noussut kuolleista heidän tähtensä” (2. Kor. 5:15). Tämän seurauksena kaikki Kristukseen uskovat, sekä juutalaiset että pakanat, ovat yhtä lailla osallisia evankeliumin kautta annetuista Jumalan lupauksista ja on tuotu yhteen yhdeksi ruumiiksi, seurakunnaksi.

”Kristus teidän keskellänne” (Kol. 1:27) viittaa Kristuksen asumiseen sydämessä uskon kautta (Ef. 3:17; vrt. Gal. 2:20). Tämä hengellinen yhteys Kristukseen antaa uskoville jo nyt mahdollisuuden istua yhdessä taivaallisissa paikoissa (Ef. 2:6) ja maistaa ”tulevan maailman voimia” (Hepr. 6:5). Ollessaan läsnä elämässämme, Kristus on jo alkanut tuoda meitä yhteen taivaan kanssa. Evankeliumi on se, joka vaikuttaa uskovien sydämissä, ja joka tekee ”teidät kelvollisiksi saamaan pyhille kuuluvan perintöosan valon valtakunnasta” (Kol. 1:12).