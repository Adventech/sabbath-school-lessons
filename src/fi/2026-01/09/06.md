---
title:  Evankeliumin voima
date:   26/02/2026
---

`Lue Kol. 1:28–29, VKR. Mitä Paavali painottaa tässä? Miksi sana ”jokainen” toistetaan kolme kertaa?`

Paavalin saarnaamisen keskipiste oli Kristus ja hän ristiinnaulittuna (1. Kor. 1:23). Ef. 5:27 mukaan Kristuksen uhrin tarkoitus on se, että hän voi ”asettaa sen [seurakunnan] eteensä kirkkaana, pyhänä ja moitteettomana, vailla tahraa, ryppyä tai virhettä”. Siten Paavalin tavoite saarnatessaan evankeliumia on opastaa jokainen ihminen täysi-ikäisyyteen Kristuksen tuntemisessa (Kol. 1:28). Hän tekee tämän opettamalla ja varoittamalla – opettamalla kristillisen opin ja käytännön eri kohtia (2. Tess. 2:15; 1. Tim. 4:11; 1. Tim. 5:7; Tit. 1:9) sekä varoittamalla evankeliumin hylkäämisen seurauksista ja väärien opettajien vaaroista (Ap. t. 20:29–31; Room. 16:17).

Näin kasvamme täysi-ikäisiksi kristityiksi, hyväksymällä Raamatun opetukset ja ottamalla Raamatun varoitukset huomioon. Kypsyys on tärkeä käsite. Vastasyntyneen lapsen vanhemmat juhlivat jokaista merkkipaalua – ensimmäisiä sanoja, kävelemisen oppimista ja lukemisen oppimista. Millainen vanhempi ei olisi huolissaan, jos hänen lapsensa ei useiden vuosien jälkeen vieläkään osaisi kävellä tai puhua? Kasvu ja kehitys on normaalia ja odotettua. Sama pätee kristilliseen elämään.

Kreikankielinen sana, joka on käännetty sanalla ”täysi-ikäinen” (teleios), tarkoittaa täydellistä ja virheetöntä. Kristityn kasvuprosessin kautta tulemme erittäin tietoisiksi Jumalan lain syvyydestä ja siitä, että sen vaatimukset ovat ”ylen avarat” (Ps. 119:96, VKR). Ymmärrämme, että se paljastaa jopa ”sisimmät aikeemme ja ajatuksemme” (Hepr. 4:12).

Meidän on kuitenkin oltava varovaisia. Neuvomisesta käytetty sana (nūtheteō) tarkoittaa vaarasta varoittamista (Kol. 1:28). Se, mikä näyttää oikealta, voikin olla ”kuoleman tie” (Sananl. 14:12). Pyhän Hengen ohjaama Jumalan sanan tuntemus kehittää kykyä erotella hengellisiä asioita. Väärät opetukset sisältävät yleensä jonkin verran totuutta, mutta ne joko lisäävät tai vähentävät jotain siitä, mitä Raamattu sanoo (ks. Jes. 8:20, VKR). Jälkimmäinen tapa menestyy usein. Jos ei ihan suoraan epäillä sitä, mitä Jumala sanoo, niin ainakin kyseenalaistetaan, onko jokin todella mahdollista tai sovellettavissa nykypäivään. Meidän on oltava viisaita kuin käärmeet, mutta viattomia kuin kyyhkyset, kun on kyse opillisen totuuden erottamisesta väärästä.

`Miten ymmärrät, mitä tarkoittaa olla ”täydellisenä Kristuksessa” (Kol. 1:28, VKR)?`