---
title:  Sovitettu pahoista teoista
date:   22/02/2026
---

`Lue Kol. 1:21–22. Mihin Paavali viittaa puhuessaan vieraantumisesta ja vihamielisyydestä? Mikä on Kristuksen kuoleman odotettu lopputulos (ks. myös Ef. 5:27)?`

Paavali on aina maalannut synkän kuvan ihmiskunnasta, ainakin ihmiskunnasta ilman Kristuksen vanhurskautta. Kuka nykyään, lähes kaksituhatta vuotta myöhemmin, voisi kiistää tämän näkemyksen? Joku on sanonut, että ainoa kristillinen oppi, johon ei tarvita uskoa, on ihmiskunnan syntisyys.

Kuitenkin synnin tultua maailmaan Jumala on tehnyt aloitteen sovittaakseen meidät, niin pahoja kuin olemmekin, itsensä kanssa. Toisin sanoen Jumala on alusta asti pyrkinyt ratkaisemaan synnin ongelman, vaikka ratkaisu löytyisikin vain hänen omasta kuolemastaan ristillä.

Eedenissä Jumala kutsui luomistyönsä mestariteosta, Aadamia: ”Missä sinä olet?” (1. Moos. 3:9.) Hän jatkaa kadonneiden lampaiden etsimistä etsimällä meitä yksi kerrallaan. Hänellä on täydellinen suunnitelma tavoittamiseemme. Hän pistää täytäntöön 1. Moos. 3:15 lupauksen evankeliumista asettaen vihan meidän ja Paholaisen välille.

Joskus evankeliumista tehdään niin monimutkaista ja teoreettista, että sillä on vain vähän käytännön merkitystä 2000-luvun elämässä. Evankeliumi on oikeastaan melko yksinkertainen ja suoraviivainen.

Evankeliumissa on kolme osaa:

1. Koska emme pysty pelastamaan itseämme, Jeesus tuli ja kuoli meidän syntiemme tähden. (Ks. Room. 5:6–8.)
2. Kun hyväksymme hänen kuolemansa omalle kohdallemme uskon, parannuksen teon ja kasteen kautta, meidät vanhurskautetaan ja vapautetaan synnin tuomiosta. (Ks. Room. 5:9–11, Room. 6:6–7.)
3. Elämä, jota nyt elämme, on seurausta siitä, että olemme Kristuksen yhteydessä, saamme kokea hänen uudistavan voimansa ja sen, että hän elää elämäänsä meissä. (Ks. 2. Kor. 5:17–21, Gal. 2:20.)

Nämä eivät välttämättä ole erillisiä vaiheita tai tapahtumia. Ne voivat tapahtua kaikki kerralla, heti kun olemme valmiita ottamaan Jeesuksen elämäämme. Ne voidaan myös uudistaa joka päivä, kun annamme itsemme hänelle joka aamu. Riippumatta siitä, kuinka kukin meistä on kokenut Kristuksen pelastustyön elämässään, sen perusta on aina Jeesuksen kuolemassa. Siihen meidän on aina palattava.

`Kun tarkastelet itseäsi, luonnettasi ja sisintäsi, mitä se kertoo sinulle siitä, että tarvitset ristiä?`