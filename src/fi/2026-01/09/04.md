---
title:  Jumalan ikuinen suunnitelma
date:   24/02/2026
---

`Lue Kol. 1:24–25. Mitä Paavali sanoo kärsimyksestään Kristuksen tähden?`

Vaikka Paavali kirjoitti Kolossalaiskirjeen ollessaan kotiarestissa Roomassa, ehkä hänen suurin kärsimyksensä johtui siitä, että hän ei voinut työskennellä intensiivisesti kulkien paikasta toiseen ja talosta taloon, kuten hän oli aiemmin tehnyt (Ap. t. 20:20). Nämä ahdistukset (tai koettelemukset), joista Kristus varoitti (Matt. 24:9; Joh. 16:33), eivät ”ole mitään sen kirkkauden rinnalla, joka vielä on ilmestyvä” (Room. 8:18). Tämä on se suurempi kuva. Kuten Paavali oli kirjoittanut Filippin kristityille, niin nyt hän iloitsee kärsimyksistään, jotka ovat kolossalaisten hyödyksi (Kol. 1:24).

Paavali saattaa olla vankilassa, mutta ”Jumalan sana ei ole kahleissa” (2. Tim. 2:9). Paavalin vankeuden aikana kirjoitettiin myös Filippiläiskirje, Efesolaiskirje ja Kirje Filemonille. Vapautumisensa jälkeen Jumala inspiroi Paavalia kirjoittamaan tärkeät neuvot, jotka löytyvät Ensimmäisestä kirjeestä Timoteukselle sekä Kirjeestä Titukselle. Sitten viimeisen roomalaisessa vankilassa viettämänsä vankeuden aikana Paavali kirjoitti Toisen kirjeensä Timoteukselle. Lyhyesti sanottuna, nämä viimeiset vuodet antoivat Paavalille mahdollisuuden kirjoittaa merkittävän osan Uudesta testamentista. Siihen todennäköisesti sisältyi myös Kirje heprealaisille.

Jumalan ikuinen suunnitelma käsitti kaiken tämän ja paljon muuta. Kreikankielinen sana, jota Paavali käyttää Kol. 1:25 ja joka on käännetty taloudenhoitajaksi tai armotalouden palvelijaksi [VKR], on oikonomia. Rajoitetussa merkityksessä (kuten esim. 1. Tim. 1:4) se viittaa ”Jumalan tapaan järjestää asiat”. – Luke Timothy Johnson, The First and Second Letters to Timothy (New York: Doubleday, 2001), s. 164. Tähän sisältyy Paavalin tehtävä apostolina. Laajemmassa merkityksessä se sisältää kaikki Jumalan pelastussuunnitelman mukaiset järjestelyt. Paavalin, muiden apostolien ja jopa Vanhan testamentin profeettojen (Ef. 2:20; Ef. 3:5), mukaan lukien Mooses, palvelutehtäväksi oli suunniteltu Jumalan sanan ilmoittaminen ihmisille (Kol. 1:25). Kaiken tämän tuli olla yhteydessä tuohon jumalalliseen suunnitelmaan.

Vaikka tarkastelemme tätä aihetta tarkemmin huomisen osiossa, on tässä vaiheessa hyödyllistä huomata, että Paavali ymmärsi palvelutyönsä olevan vain pieni osa paljon suurempaa, pitkäjänteistä jumalallista suunnitelmaa, jonka toteuttaminen alkoi ”maailman luomisesta saakka” (Matt. 13:35; Ef. 1:4).