---
title:  Teemme työtä, jonka Jumala saa aikaan
date:   25/01/2026
---

Paavali kääntyy nyt filippiläisten puoleen esitettyään juuri Jeesuksen täydellisenä esimerkkinä nöyryydestä ja Jumalan tahdon noudattamisesta. Hän vahvistaa heidän olevan kuuliaisia Herralle sen jälkeen, kun he olivat vastaanottaneet evankeliumin sanoman (ks. Ap. t. 16:13–15, 32–33), ja kehottaa heitä jatkamaan tuossa kuuliaisuudessa.

Esitettyään esimerkin Kristuksen elämästä ja rististä tienä pelastukseen, Paavali keskittyy nyt suoraan siihen, miten tämä kaikki toimii käytännössä.

`Lue Fil. 2:12–13. Mitä Paavali tarkoittaa sanoessaan: ”tehkää – – työtä pelastuaksenne”? Miten kuvailisit uskon ja tekojen välistä suhdetta?`

Näissä kahdessa jakeessa Paavali ei esitä eri evankeliumia kuin mitä hän esittää Kirjeessään roomalaisille tai muissa kirjeissään. Voimme olla varmoja, että hänen sanomansa tässä on yhdenmukainen uskon kautta tapahtuvan vanhurskauttamisen kanssa, jota hän saarnasi myös Filippissä sekä muissa paikoissa. On kuitenkin tärkeää ottaa huomioon kaikki, mitä Raamattu sanoo tietystä aiheesta. Tämä koskee etenkin pelastusta, joka voidaan ymmärtää niin väärin.

`Lue Room. 3:23–24; Room. 5:8 ja Ef. 2:8–10. Mitä nämä jakeet opettavat pelastuksesta?`

Pelastus on kiistatta Jumalan työtä, eikä meillä ole siinä mitään omaa ansiota. Jopa usko itsessään on lahja, jonka Pyhän Hengen työ saa aikaan. Omat tekomme eivät voi pelastaa meitä, mutta uudestisyntymisen kautta Jumala luo meidät hengellisesti uudeksi, jolloin voimme tehdä hyviä tekoja. Jumalan Henki vaikuttaa meissä ja antaa meille voiman valikoida oikean, vastustaa kiusauksia ja tehdä oikeita valintoja.

Teemme ”peläten ja vavisten” työtä, jonka Jumala saa aikaan (Fil. 2:12). Tarkoittaako tämä, että meidän pitäisi pelätä Jumalan tuomiota, sillä usein ponnistelumme totella häntä ovat heikkoja? Ei tietenkään. Tämä lause viittaa Jumalan läsnäolon aistimiseen (ks. Ps. 2:11) ja tarpeeseemme totella häntä.

`Millä tavoin olet kokenut Kristuksen vaikuttavan sinussa? Kuinka kuitenkin syntinen luontosi taistelee sitä vastaan, mitä Jumala tekee sinussa? Kuinka voit vastustaa sitä, kun se vetää sinua puoleensa?`