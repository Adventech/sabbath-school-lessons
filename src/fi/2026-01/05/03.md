---
title:  Valo pimeässä maailmassa
date:   26/01/2026
---

Fil. 2:14 Paavali kehottaa filippiläisiä tekemään kaiken ”nurisematta ja empimättä”. Haasteet seurakunnan ykseyden suhteen ovat niin vakavia, että sitä ei voida ylläpitää ilman merkittävää ponnistelua meidän taholtamme. Ykseys seurakunnassa on seurausta yhteydestämme Kristukseen ja kuuliaisuudestamme hänen sanalleen. Se on elintärkeää todistuksellemme, kuten Paavali huomauttaa ja kehottaa meitä loistamaan ”kuin tähdet taivaalla” (Fil. 2:15).

Kuunvalottomana yönä, kaukana kaupunkien ja katuvalojen loisteesta, näkyy enemmän tähtiä, ja ne näyttävät loistavan paljon kirkkaammin. Eron saa aikaan kontrasti. Mitä tummempi taivas, sitä selvemmin tähdet erottuvat. Sama pätee todistukseemme. Mitä suurempi moraalinen pimeys ympärillämme on, sitä jyrkempi on kontrasti Jumalan todellisten seuraajien ja maailmallisten ihmisten välillä. Kuinka tärkeää onkaan, ettemme anna maailmallisten ajatusten, paineiden ja käytäntöjen keinotekoisten valojen himmentää todistustamme tai saada sitä katoamaan kokonaan.

`Lue Fil. 2:15–16. Miten Paavali kuvaa sitä, mitä meidän Jumalan lapsina tulee olla ja tehdä?`

”Moitteeton” tarkoittaa ’virheetöntä, nuhteetonta’. Sitä käytetään erityisesti Jobista ja hänen moitteettomasta luonteestaan (ks. Job 1:1 [VKR/RK 2012], 8; Job 2:3; ks. myös Job 11:4; Job 33:9). Kreikankielinen sana, joka on käännetty sanalla ”puhdas”, tarkoittaa myös viatonta. Jeesus, ottaen huomioon julmat hyökkäykset, joita hänen todistajansa todennäköisesti kohtaavat, rohkaisee meitä olemaan ”viattomia kuin kyyhkyset” (Matt. 10:16). Paavali kehottaa meitä samalla tavalla olemaan ”taitamattomia pahassa” (Room. 16:19). Nykyaikaiset tiedotusvälineet eivät ole tunnettuja puhtaasta, mieltä kohottavasta ja inspiroivasta sisällöstä. Tällaisina aikoina Daavidin käytäntö on hyvä sääntö meille tänään: ”En kiinnitä silmiäni siihen, mikä on turmiollista.” (Ps. 101:3, RK 2012.)

Meidän ei pitäisi koskaan pelätä olla erilaisia – uskomme pitäisi yhä enemmän erottaa meidät muista. Tavoitteena on loistaa ”kuin tähdet taivaalla” (Fil. 2:15). Ainoa tapa tehdä niin, on hylätä tähän maailmaan mukautuminen (Room. 12:2) pitämällä ”esillä elämän sanaa” (Fil. 2:16). Valintamme määrittelevät, olemmeko eläneet Kristuksen tulemisen päivä mielessämme vai olemmeko ponnistelleet ”turhan vuoksi” (Fil. 2:16; vrt. 1. Kor. 9:24–27).

`Kuinka voit puhdistua maailmallisuudesta?`