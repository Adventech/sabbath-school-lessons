---
title:  ”Kunnioittakaa hänen kaltaisiaan”
date:   29/01/2026
---

`Lue Fil. 2:25–30. Mitkä Epafroditoksen asenteet ja teot paljastavat hänen luonteensa?`

Epafroditos mainitaan vain tässä kirjeessä, mutta muutamasta lyhyestä maininnasta saamme hänestä melko paljon tietoa. Nimensä perusteella (joka viittaa Afroditen kulttiin) hän oli pakanataustainen kristitty. Hänen kutsumisensa työtoveriksi viittaa siihen, että hän oli aktiivinen palvelutyössä, ehkä hän työskenteli Paavalin rinnalla Filippissä. Taistelutoveriksi kutsuminen (vrt. Fil. 1:27) viittaa todennäköisesti konflikteihin, joita Epafroditos kohtasi evankeliumia levittäessään, ja siihen, että hän oli valmis vaarantamaan henkensä (Fil. 2:30).

Filippin seurakunnan nimittämänä lähettinä (kreikaksi apostolos) Epafroditos lähetetään palvelemaan vankilassa olevaa Paavalia ja huolehtimaan hänen muistakin tarpeistaan (Fil. 2:25). Hänelle filippiläiset uskoivat rahalliset lahjansa vietäväksi Paavalille (Fil. 4:18). Nämä uhrilahjat olivat erittäin tärkeitä, koska roomalaiset vangit joutuivat ostamaan ruokansa, vaatteensa, vuodevaatteensa ja muut välttämättömyystarvikkeet omalla kustannuksellaan tai saamaan ne perheeltään ja ystäviltään (vrt. Ap. t. 24:23). Toisen Rooman vankeutensa lopulla Paavali pyysi, että Timoteus yrittäisi ”päästä tulemaan ennen talvea” ja toisi mukanaan viitan, jonka Paavali oli jättänyt Troakseen (2. Tim. 4:21, 13). Paavali tarvitsi ilmeisesti tätä paksua villaista takkia kylmässä kivisellissään. Epafroditos sai myös tehtäväkseen viedä tämän kirjeen takaisin Filippiin (ks. 6AO 328–329 tai ApT 365–366).

Ehkä Filippin ongelmien vuoksi (ks. 4. raamattutunti) Paavali piti tarpeellisena lähettää Epafroditos takaisin odotettua aikaisemmin, ja siksi hän kehottaa filippiläisiä ottamaan hänet ”Herran palvelijana iloiten vastaan” (Fil. 2:29). Paavali haluaa varmistaa, että he eivät huolestu hänen tilanteestaan vankilassa. Hän korostaa myös, että kristittyjen tulee arvostaa Epafroditosta, ei hänen varallisuutensa tai sosiaalisen asemansa vuoksi, vaan hänen uhrautuvaisuutensa vuoksi hänen seuratessaan Jeesuksen esimerkkiä (Fil. 2:6–11, 29–30; vrt. Luuk. 22:25–27). Kreikankielinen sana arvostaa tai kunnioittaa esiintyy Uudessa testamentissa vain muutaman kerran: se viittaa sadanpäämiehen palvelijaan, jota pidettiin ”suuressa arvossa” (Luuk. 7:2), niihin, joita kunnioitetaan antamalla heille tietty paikka juhlapöydässä (Luuk. 14:8), ja Jeesukseen, joka on ”kallisarvoinen” kulmakivi (1. Piet. 2:4, 6). Jotta Epafroditos voitiin sisällyttää tähän ryhmään, hänen on täytynyt olla todella uskollinen mies.