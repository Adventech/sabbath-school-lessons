---
title:  Koeteltu mieli
date:   28/01/2026
---

Timoteuksen osa tämän kirjeen toisena lähettäjänä on jo mainittu (Fil. 1:1). Nyt Paavali alkaa kertoa yksityiskohtaisesti, kuinka arvokas Timoteus on hänen työtoverinaan. Hänet kuvataan evankeliumin julistajaksi (2. Tim. 4:5), jonka Paavali oli lähettänyt Makedoniaan (1. Tess. 3:2; vrt. Ap. t. 18:5; Ap. t. 19:22) ja useaan otteeseen Korinttiin (1. Kor. 4:17, 1. Kor. 16:10). Hän oli työskennellyt aiemmin Paavalin ja Silvanuksen kanssa Korintissa (1. Tess. 1:1; 2. Tess. 1:1) ja myöhemmin Efesoksessa (1. Tim. 1:2–3; vrt. Ap. t. 19:22). Paavali kuvailee Timoteusta ”samanmieliseksi” (Fil. 2:20, VKR). Kreikankielinen sana viittaa siihen, että hän oli monin tavoin Paavalin kaltainen, mukaan lukien hänen sitoutumisensa Kristukseen, hänen tarmokkaat ponnistuksensa evankeliumin levittämiseksi ja hänen huolensa erityisesti filippiläisistä.

`Miksi Paavali puhuu tässä niin myönteisesti ja niin pitkään Timoteuksesta (ks. Fil. 2:19–23)? Mitä muuta Paavali sanoo hänestä (ks. 1. Kor. 4:17; 2. Tim. 1:5)?`

Paavali mainitsee Timoteuksesta myös hänen ”koetellun mielensä” (Fil. 2:22, VKR). Kreikankielinen sana kuvaa henkilöä, joka on käynyt läpi koettelemuksia (Room. 5:4) ja jonka luonne ja palvelus ovat osoittautuneet aidoiksi (2. Kor. 2:9; 2. Kor. 9:13). Paavali tietää tämän olevan totta Timoteuksen kohdalla, koska hän on nähnyt sen osoittautuvan todeksi monissa tilanteissa, joissa he ovat työskennelleet yhdessä evankeliumin levittämiseksi.

Elämän vaikeat kokemukset koettelevat luonnettamme ja osoittavat, keitä olemme sisimmältämme. Ellen G. White ilmaisee asian näin: ”Elämä on kurinalaista. – – Kohtaamme provokaatioita, jotka koettelevat luonnetta. Kristilliset hyveet kehittyvät, kun koettelemuksiin vastataan oikealla asenteella. Jos loukkaukset ja solvaukset kestetään nöyrästi, jos loukkaaviin sanoihin vastataan lempeillä vastauksilla ja sortaviin tekoihin ystävällisyydellä, se on todiste siitä, että Kristuksen Henki asuu sydämessä.” (5T 344.) Hän jatkaa, että jos ”vaikeudet ja ärsytykset, joita meidän on kestettävä”, ”kestetään hyvin, ne kehittävät Kristuksen kaltaisuutta luonteessa ja erottavat kristityn maailmanmielisistä.” (Sama.)

`Ajattele provokaatioita, koettelemuksia ja vaikeuksia, joita olet kohdannut viime aikoina. Oletko ”kestänyt ne nöyrästi” ja ”kestänyt hyvin”? Mitä voit tehdä, jotta nämä kokemukset auttaisivat sinua olemaan ku­rinalaisempi?`