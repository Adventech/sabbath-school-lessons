---
title:  Juurtuen ja kasvaen Kristuksessa
date:   02/03/2026
---

Kolossalaiskirjeen teema on yksi selkeimmistä ohjenuorista kristilliseen elämään: ”Kun kerran olette ottaneet omaksenne Herran Kristuksen Jeesuksen, eläkää hänen yhteydessään.” (Kol. 2:6.) Me pelastumme ottamalla vastaan henkilön, emme ottamalla vastaan vain opetusten kokoelmaa. Jeesuksen vastaanottaminen sisältää kuitenkin myös kaikkien hänen opetustensa hyväksymisen sellaisina kuin ne on annettu Raamatun apostolien ja profeettojen välityksellä (ks. Ef. 2:20).

Ennen kaikkea Kristuksen hyväksyminen tarkoittaa kuolemista itselle, täydellistä antautumista elävälle Kristukselle.

Elävää Sanaa (Jeesusta) ei voi erottaa kirjoitetusta sanasta (Raamatusta). Ne ovat saman kolikon kaksi puolta. Itse asiassa vain Raamatun avulla voimme oppia tuntemaan Jeesuksen. Me vaellamme tai elämme hänessä, mikä tarkoittaa, että annamme hänen sanansa ja Pyhän Hengen ohjata meitä kaikissa päätöksissämme ja toimissamme.

Paavali käyttää Kol. 2:7 yleisesti Raamatussa esiintyvää vertauskuvaa, jossa kristittyjä verrataan kasveihin. Me juurrumme Kristukseen hyväksymällä hänet Pelastajaksemme ja järjestämällä elämämme hänen sanansa mukaan. Siten me vahvistumme uskossa.

`Miten seuraavat jakeet valaisevat kielikuvaa kasveista symbolina uskovista? (Ks. Jes. 61:3; Matt. 3:10; Luuk. 8:11–15; 1. Kor. 3:6.)`

Paavali kuvailee selvästi uskovilla olevan kaksi vaihtoehtoa. Toinen on pysyä Herran istuttamana tammena (Jes. 61:3) sekä jatkaa täysin Kristuksessa olemista pitämällä kiinni hänestä ja hänen opetuksistaan. Toinen vaihtoehto on olla kuin keinotekoinen kasvi, joka voi näyttää aidolta, mutta on todellisuudessa eloton. Omaksumalla ihmisten filosofioita ja perinteitä meidät viedään ”harhaan” (Kol. 2:8). Vaikka Kristus on vapauttanut meidät, on mahdollista joutua jälleen orjuuden ikeen alle (Gal. 5:1; vrt. Ap. t. 15:10).

Lyhyesti sanottuna, epäraamatullisten opetusten hyväksyminen tarkoittaa Kristuksen hylkäämistä, koska ne, jotka uskovat vääriä opetuksia, ovat valitettavasti omaksuneet toisenlaisen evankeliumin ja hyväksyneet ihmisten auktoriteetin Raamatun auktoriteetin sijaan (ks. Gal. 1:6–9). Tämä oli vaarana alkuseurakunnassa ja on sitä edelleen tänään.

`Mikä on sinun kokemuksesi siitä, mitä tarkoittaa kuolla itselleen, jotta voi ottaa vastaan Kristuksen? Miksi sen tulee olla jatkuva prosessi?`