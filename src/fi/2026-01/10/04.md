---
title:  Naulattu ristille
date:   03/03/2026
---

`Lue Kol. 2:11–15. Mitä asioita vastaan Paavali näyttää tässä taistelevan?`

Kuinka usein olemmekaan nähneet näitä tekstejä, erityisesti Kol. 2:14, käytettävän väärin argumenttina lakia ja seitsemännen päivän viettämistä vastaan.

Näiden tekstien ymmärtämiseen on esitetty kaksi pääasiallista tulkintaa: Ensinnäkin ristille naulattu velkakirja/käsikirjoitus (Kol. 2:14) on luettelo meitä rasittavista syytteistä, samankaltainen kuin Pilatuksen kirjoituttamassa Jeesuksen ristille kiinnitetyssä kirjoituksessa (Matt. 27:37; Joh. 19:19–20). Toinen tulkinta on, että ristille naulattiin Mooseksen kirjoittama seremonialaki (ks. 5. Moos. 31:24–26).

Kun tarkastelemme kyseistä jaetta laajemmassa asiayh­teydessä, näemme, että siinä puhutaan seremonialaista.

Paavali viittaa myös ympärileikkaukseen, jota ”ei ole ihmiskäsin tehty” (Kol. 2:11), mikä siis on ”sydämen ympärileikkaus” (Room. 2:28–29; vrt. 5. Moos. 30:16). Se on ilmeisessä ristiriidassa lihallisen ympärileikkauksen kanssa, joka oli yksi seremonialain tärkeimmistä määräyksistä (3. Moos. 12:3; vrt. 2. Moos. 12:48).

Paavali yhdistää tämän sisäisen muutoksen siihen, että ”syntinen luonto riisutaan pois” ja otetaan upotuskaste. Siten samaistumme Kristuksen kuolemaan ja ylösnousemukseen (Kol. 2:11–12). Olimme kuolleita rikkomusten tähden, mutta meidät tehtiin ”eläviksi yhdessä Kristuksen kanssa”, koska saimme ”kaikki rikkomuksemme anteeksi” (Kol. 2:13).

Sana määräykset (Kol. 2:14) viittaa laillisiin säädöksiin, olivatpa ne maallisia (Luuk. 2:1; Ap. t. 17:7) tai seurakunnallisia (Ap. t. 16:4). Tämä kreikankielinen sana esiintyy Paavalin kirjoituksissa tämän lisäksi vain kerran, ja se viittaa seremonialakiin, joka muodosti erottavan muurin juutalaisten ja pakanoiden välille (Ef. 2:14–15).

Koska Paavali on jo viitannut syntien anteeksiantoon ja sisäiseen muutokseen, jota kaste symboloi, on epätodennäköistä, että hän palaisi samaan aiheeseen käyttäen eri kielikuvaa, jota ei ole käytetty missään muualla Raamatussa. Paavali näyttää pikemminkin korostavan samaa asiaa kuin Efesolaiskirjeessä: Kolossassa asuvien pakanoiden ei tarvitse huolehtia seremonialain noudattamisesta, mukaan lukien ympärileikkauksesta, eikä sen noudattamiseen liittyvästä puhtauslaista (vrt. Ap. t. 10:28, 34–35).

Paavali ei selvästikään tarkoittanut, että kymmenen käskyä olisi naulattu ristille, sillä hän määrittelee muualla synnin olevan kymmenen käskyn rikkomista (Room. 7:7).