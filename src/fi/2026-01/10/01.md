---
title:  Täysin Kristuksessa
date:   28/02/2026
---

> <p>Muistojae</p>
> ”Kukaan ei siis saa tuomita teitä siitä, mitä syötte tai juotte tai miten noudatatte juhla-aikoja ja uudenkuun ja sapatin päiviä. Ne ovat vain sen varjoa, mikä on tulossa; todellista on Kristuksen ruumis.” (Kol. 2:16–17.)

### Avaintekstit
Kol. 2; Hepr. 7:11; Jes. 61:3; 1. Kor. 3:6; 5. Moos. 31:24–26; Room. 2:28–29; Room. 7:7.

Onko sinulta koskaan kysytty, miksi vietät sapattia? Ehkä jopa tämän viikon muistojaetta on käytetty ”todisteena” sitä vastaan. Kyseistä tekstiä ei kuitenkaan ole kirjoitettu koskemaan neljättä käskyä, vaan vastaukseksi niitä erheitä vastaan, joita jotkut väärät opettajat opettivat seurakunnassa. Mitä nämä erheet olivat?

Ensinnäkin väärää opetusta kuvaillaan viisauden opiksi, ihmisten perinnäisiksi käsityksiksi, maailman alkuvoimiksi sekä sellaiseksi, joka ei ole Kristuksessa (Kol. 2:8).

Erheet koskivat myös ympärileikkausta ja juutalaisten juhlapäivien viettämistä (Kol. 2:11, 16), juutalaisten puhdistautumisrituaaleja sekä ruokaa koskevia määräyksiä (Kol. 2:16, 21). Ne koskivat enkelien palvomista tai enkelien kanssa palvomista sekä yritystä jäljitellä enkeleihin kohdistuvaa palvontaa (Kol. 2:18).

Ne perustuivat ihmisten käskyihin ja oppeihin sekä mahdollisesti askeettisiin harjoituksiin (Kol. 2:22–23).

Nämä väärät opettajat olivat selvästi uskonnollisia ja vilpittömiä, mutta he olivat ymmärtäneet evankeliumin väärin. Tällä viikolla näemme miksi. Näemme myös, miksi muistojakeella ei ole mitään tekemistä seitsemännen päivän sapatin viettämisen kanssa.

_Tämä tutkistelu on sapatiksi 7.3.2026_