---
title:  Varjo vai todellisuus?
date:   04/03/2026
---

`Lue Kol. 2:16–19. Mitä juutalaiskristillisiä käytäntöjä Paavali korostaa tässä?`

Tutkijat eivät ole päässeet tähän päivään mennessä yksimielisyyteen siitä, mitä asioita Paavali tarkalleen ottaen tässä käsitteli. Voimme kuitenkin olla varmoja siitä, että Paavalin kirje itsessään antaa melko paljon tietoa siitä, mikä näyttää olleen tässä pääasiassa pakanoista koostuneessa seurakunnassa juutalaiskristillisyyden erimielisyyttä aiheuttava vaikutus (Kol. 2:13). Toisin sanoen juutalaiset uskovat vaativat jäseniltä asioita, joita heidän ei ollut välttämätöntä noudattaa.

Kol. 2:16 luettelee selvästi joukon juutalaisten säännöllisiä käytäntöjä, joita ilmeisesti jatkettiin joidenkin juutalaisuudesta kääntyneiden kristittyjen keskuudessa. Myös Kol. 2:18 mainitut asiat sopivat kuitenkin samaan asiayhteyteen. Jeesus kritisoi uskonnollisten johtajien teeskentelemää nöyryyttä (esim. Matt. 6:1, 5, 7, 16). Qumranin kirjakääröistä tiedämme, että enkelit olivat tärkeässä asemassa joissakin juutalaisissa palvontakäsityksissä. Siten ongelmat, joita Paavali kohtasi Kolossassa, olivat todennäköisesti samanlaisia kuin muuallakin.

Koska Kol. 2:16 ymmärretään niin usein väärin, on tärkeää tarkastella sitä tarkemmin. Huomaa seuraavat seikat:

Paavalin käyttämä ilmaisu ”älköön siis” osoittaa, että tämä on johtopäätös siitä, mitä hän on jo aiemmin sanonut. Aiemmin kirjaimellisen ympärileikkauksen tarve hylättiin, koska tärkeää on sisäinen sydämen muutos (Kol. 2:11–15).

Syöminen ja juominen viittaavat aterioihin ja juomauhrilahjoihin, joita israelilaiset toivat temppeliin.

Ilmaisu ”juhla-aikoja, uudenkuun tai sapatinpäiviä” (Kol. 2:16) viittaa ilmeisesti Hoos. 2:13, jossa puhutaan samoista seremoniallisista päivistä, jotka sisältävät seremonialliset sapatit (ks. esim. 3. Moos. 23:10–11, 24, 32).

Paavalin oma tulkinta on tämän jakeen ymmärtämisen kannalta ratkaiseva: ”Ne ovat vain sen varjoa, mikä on tulossa; todellista on Kristuksen ruumis.” (Kol. 2:17.) Nämä seremonialliset päivät, niin kuin uhrit, viittasivat Kristuksen työhön (ks. 1. Kor. 5:7; 1. Kor. 15:23). Seitsemäs päivä, sapatti, sen sijaan perustettiin Eedenissä ennen syntiä ja kauan ennen pyhäkön seremoniallisten uhrien käyttöönottoa; siksi se ei ollut varjo, joka kumottiin ristin jälkeen.

`Vaikka seitsemäs päivä, sapatti, ei ole tässä kyseessä, miten voisit soveltaa Paavalin neuvoa olla tuomitsematta muita?`