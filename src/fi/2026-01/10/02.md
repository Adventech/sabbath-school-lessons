---
title:  Jumalan viisaus ja tieto
date:   01/03/2026
---

Job kysyi: ”Mutta viisaus – missä se on? Missä asuu ymmärrys?” (Job 28:12.) Paavali vastaa: Kristuksessa, ”jossa kaikki viisauden ja tiedon aarteet ovat kätkettyinä” (Kol. 2:3; vrt. 1. Kor. 1:30). Jos meillä on Kristus, meillä on kaikki, saavutamme ”rikkaimman ja syvimmän tiedon” elämän tarkoituksesta (Kol. 2:2). Jeesuksen kautta meille on ilmaistu Jumalan salaisuus, joka käsittää koko pelastussuunnitelman.

`Lue Kol. 2:1–7. Mikä on Paavalin tarkoitus kirjoittaessaan tämän kirjeen?`

Paavalin toiveena ei ole vain rohkaista (Kol. 2:2) ja auttaa kolossalaisia uskovia tunnistamaan erheet, vaan myös yhdistää (symbibazō, ”yhdistää ryhmäksi”) heidät kristillisessä rakkaudessa. Paavalin käyttämät aikamuodot osoittavat hänen varmuutensa siitä, että tämä kirje tulee saavuttamaan tarkoituksensa.

Paavali kuitenkin kiitti heitä siitä, että heidän keskuudessaan ”vallitsee hyvä järjestys” ja että heillä on ”luja usko Kristukseen” (Kol. 2:5).

Kreikankielistä termiä taxis, käännettynä ’järjestys’, käytetään Uudessa testamentissa viittaamaan Aaronin (Luuk. 1:8; Hepr. 7:11) ja Melkisedekin (Hepr. 5:6, 10; Hepr. 6:20; Hepr. 7:11, 17) pappeuteen, mutta Paavali soveltaa sitä seurakunnan järjestykseen (1. Kor. 14:40), myös tässä yhteydessä. Joskus ihmisillä on taipumus pitää seurakunnan järjestystä ja organisaatiota pelkkänä kirkollisena instituutiona, jolla ei ole teologista merkitystä.

Paavali oli kuitenkin hyvin huolellinen säilyttääkseen järjestyksen seurakunnassa. Hän määräsi asianmukaisesta käytöksestä jumalanpalveluksessa (ks. esim. 1. Kor. 11). Hän täsmensi, kuinka seurakunnan kaitsijat eli vanhimmat (1. Tim. 3:1–7; Tit. 1:6–9) ja seurakunnanpalvelijat tulisi valita (1. Tim. 3:8–13). Näiden toimenpiteiden avulla Jumalan viisaus ja Raamatun opetukset tulevat säilymään ja niitä tullaan julistamaan.

Paavalin avustajilta saamansa oikean opetuksen ansiosta kolossalaisilla oli ”luja usko”. Sitä ei voi horjuttaa, koska se nojaa vankkaan raamatulliseen perustaan. Jos siitä pidetään kiinni, se auttaisi heitä suojautumaan väärien opettajien levittämiltä erheiltä.

`Mitä kokemuksia sinulla on järjestyksen tarpeesta omassa hengellisessä elämässäsi?`