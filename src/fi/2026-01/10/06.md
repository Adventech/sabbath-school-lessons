---
title:  Ihmisten käskyt
date:   05/03/2026
---

`Lue Kol. 2:20–23. Miten ymmärrät nämä Paavalin kehotukset tämän luvun muiden asioiden valossa?`

Kuten galatalaisille osoittamassaan kirjeessä, Paavali luonnehtii juutalaisten seremonioiden noudattamista ”maailman alkuvoimiin” turvautumiseksi (Kol. 2:8, 20; vrt. Gal. 4:3, 9). Toisin sanoen, kuten maanpäällinen temppelikin nämä asiat kuuluvat maailmaan, mutta meidän kansalaisuutemme on taivaassa. Meidän ei tarvitse olla sidottuina seremonialakiin, koska se vain ennakoi todellisuutta, josta nyt nautimme Kristuksen kautta. Vaikka nämä määräykset ovat alun perin Jumalan antamia, ne ovat täyttäneet tehtävänsä eivätkä ole enää tarpeen.

Koska kaikki nämä säännöt kumottiin ristillä, kuten Jumalan käden repäisemä temppelin väliverho osoittaa (Matt. 27:51; vrt. Dan. 9:27), kristityt (mukaan lukien juutalaiskristityt) eivät ole näiden sääntöjen alaisia. Alistumalla niihin me itse asiassa samaistaisimme itsemme tähän maailmaan, joka katoaa toisin kuin Kristuksessa meille luvattu uusi maailma.

Loppujen lopuksi me odotamme ”– – uusia taivaita ja uutta maata, joissa vanhurskaus vallitsee” (2. Piet. 3:13) emmekä pelkästään tämän vanhan maailman uudistamista.

Sen lisäksi, että fariseukset ja kirjanoppineet olivat lisänneet Mooseksen lakiin ylimääräisiä inhimillisiä vaatimuksia (ks. Mark. 7:1–13), Vanhan testamentin seremonioiden jatkaminen, jotka Kristus oli täyttänyt, ei enää ollut jumalallisesti määrättyä, vaan ainoastaan ihmisten asettamia velvollisuuksia. Itse asiassa siitä näytti tulevan uskolle pikemminkin taakka kuin sitä vahvistava tekijä. On kovin helppoa alkaa ajatella, että kaikkien näiden asioiden tekeminen tekee itsestä vähän paremman kuin niistä, jotka eivät niitä tee. Tämä itsessään on jo tarpeeksi paha, mutta ehkä joku voi ajatella hienovaraisesti jopa ansioituneensa pelastuksen kannalta näitä asioita tehdessään. Se on ansa, johon emme halua astua.

Koko kristillisen historian ajan Raamatun asiantuntijat ovat sortuneet kiusaukseen laatia uskonnollisia julistuksia ja samalla anastaneet Pyhän Hengen tehtävän ohjata uskovia tekstin merkityksen ymmärtämisessä. Kristus itse on lähde, josta virtaa Raamatun totuus, niin kuin Paavali ja muut Raamatun kirjoittajat opettavat.

`Kuinka voimme varmistaa, että ymmärrämme ainoan pelastuksemme perustan olevan se, mitä Jeesus on tehnyt edestämme, meidän ulkopuolellamme, meidän sijastamme – riippumatta siitä, mitä hän tekee meissä?`