---
title:  Lisäaineistoa
date:   06/03/2026
---

”Apostolien päivinä ihmiset koettivat perinteillä ja filosofialla tuhota uskon pyhiin kirjoituksiin. Samoin nykyisenä aikana vanhurskauden vihollinen pyrkii ’korkeamman kritiikin’, kehitysopin, spiritualismin, teosofian ja panteismin kiehtovilla käsityksillä johdattamaan sieluja kielletyille teille. Monille Raamattu on lamppu ilman öljyä, koska he ovat kääntäneet mielensä teoretisoiviin pohdiskeluihin, jotka aikaansaavat väärinkäsitystä ja sekaannusta. ’Korkeampi kritiikki’ erittelyissään, olettamuksissaan ja uudelleen rakenteluissaan hävittää uskon siihen, että Raamattu on Jumalan ilmoitusta. Se riistää Jumalan sanalta voiman ohjata, jalostaa ja innoittaa inhimillistä elämää. Spiritualismi opettaa suurille joukoille, että halu on korkein laki, että hillittömyys on vapautta ja että ihminen on tilivelvollinen ainoastaan itselleen.

Kristuksen seuraaja kohtaa ’suostuttelevia puheita’, joista apostoli varoitti Kolossan uskovia. Hän kohtaa spiritualistisia raamatuntulkintoja, mutta hänen ei pidä hyväksyä niitä. Hänen äänensä tulee selkeästi vahvistaa pyhien kirjoitusten iankaikkisia totuuksia. Katse kiinnitettynä Kristukseen hänen tulee vakaasti edetä viitoitettua tietä ja hylätä kaikki ajatukset, jotka eivät ole sopusoinnussa Vapahtajan opetuksen kanssa. Jumalan totuuden tulee olla hänen mietteittensä kohde. Hänen tulee pitää Raamattua Jumalan äänenä, joka puhuu suoraan hänelle. Näin hän löytää jumalallisen viisauden.” (6AO 325.)

**Keskustelunaiheita:**

`Mitä tarkoittaa, että Kristuksessa on ”jumaluus ruumiillistunut koko täyteydessään” ja että hän ”kaikkien valtojen ja voimien pää”? (Kol. 2:9–10.) Katso myös Joh. 1:1; Hepr. 1:3 ja 1. Piet. 3:22.`

`Olemme kaikki luultavasti kuulleet Kol. 2:14–16 käytettävän argumenttina seitsemännen päivän sapattia vastaan. Mitä muita ongelmia, tämän viikon raamattutunnilla esiin tuotujen lisäksi, liittyy näiden tekstien käyttöön väitettäessä, että meidän ei enää tarvitse noudattaa neljättä käskyä?`

`Kuinka suhtaudut niihin, jotka vaativat, että meidän on noudatettava myös seremonialakeja? Vaikka niiden noudattamisesta voi ehkä löytää joitakin hengellisiä tai teologisia siunauksia, mitä ongelmia syntyy siitä, että niiden noudattamista vaaditaan?`

`Ellen G. White kirjoitti edellä, että meidän tulisi pitää Raamattua ”Jumalan äänenä, joka puhuu suoraan” meille. Miksi meidän tulisi varjella uskoamme koko Raamatun auktoriteettiin ja inspiraatioon?`