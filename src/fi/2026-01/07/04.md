---
title:  Iloitkaa aina Herrassa
date:   10/02/2026
---

`Lue Fil. 4:4–7. Kuinka voimme kokea Jumalan rauhan?`

Käsiteltyään jälleen ykseyden tarvetta (Fil. 4:1–3), Paavali siirtyy toiseen aiheeseen: Herrassa iloitsemiseen (Fil. 4:4–7).

Kuinka monta kertaa olet stressannut asioista, jotka lopulta hävisivät yhtä nopeasti kuin ilmestyivätkin? Jeesus korosti hyvästä syystä, että meidän ei pidä murehtia (ks. Matt. 6:25–34; vrt. Matt. 10:19). Pietari muistuttaa meitä siitä, että voimme heittää kaikki murheemme Herralle, ”sillä hän pitää teistä huolen” (1. Piet. 5:7). Itse asiassa maailmanlaajuisesti lisääntyvien ongelmien pitäisi herättää meissä toivoa siitä, että Herran tulo on lähellä (vrt. Matt. 24:33; Luuk. 21:28; Jaak. 5:8).

Kaiken murehtimisen, myös jokaisen tilanteen, vastalääke on uskon rukous (Fil. 4:6–7). On selvää, että meidän tulee uskoa ja toimia rukouksemme mukaisesti, ikään kuin siihen olisi jo vastattu, ennen kuin näemme sen toteutuvan, koska meidän on rukoiltava ”kiittäen”. Lisäksi tähän on lisätty sana ”anoen” (kreikaksi deēsis), joka viittaa äärimmäisiin ja kiireellisiin tilanteisiin (ks. esim. Luuk. 1:13; Fil. 1:19; 1. Tim. 5:5; Jaak. 5:16). Rukouksemme ovat edelleen pyyntöjä, mutta voimme kuitenkin tietää sen, että ne on otettu vastaan, kunhan pyydämme ”hänen tahtonsa mukaisesti” (1. Joh. 5:14). Voimme silloin levätä ja olla rauhassa tietäen, että kaikki pyyntömme ovat Jumalan käsissä.

`Kuinka seuraavat jakeet laajentavat ymmärrystämme Jumalan rauhasta? Ps. 29:11; Jes. 9:5; Luuk. 2:14; Joh. 14:27; 1. Kor. 14:33.`

Jumalan rauha on jotain, mitä maailma ei voi koskaan antaa, koska Jumalan rauha tulee siitä varmuudesta, että meillä on iankaikkisen elämän lahja Jeesuksen, meidän Vapahtajamme, kautta (Room. 5:1; Room. 6:23). Tämä rauha vaikuttaa elämän jokaiseen osa-alueeseen ja ”ylittää kaiken ymmärryksen” (Fil. 4:7). Sitä ei voi käsittää pelkästään järjellä, kuten tässä käytetty kreikkalainen sana nūs (mieli) osoittaa.

`Kuinka kuvailisit jollekin, mitä tarkoittaa kokea ”Jumalan rauha”?`