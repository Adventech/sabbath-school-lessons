---
title:  Tyytyväisyyden avaimet
date:   12/02/2026
---

`Lue Fil. 4:10–13, 19. Mitä avaimia Paavali antaa tyytyväistä ja onnellista elämää varten?`

Kun äärimmäiset olosuhteet iskevät (nälkä, sairaus, loukkaantuminen, menetys), ihminen alkaa pohtia todella tärkeitä asioita ja miettiä siunauksia, joita yleensä pidetään itsestään selvinä. Kun elämme köyhyydessä (Fil. 4:12), ”niukkuudessa” (VKR) tai meillä ei ole ”juuri mitään” (englanninkielisen NLT-käännöksen mukaan), usko nousee tilanteen tasalle.

Sitä vastoin, kun elämme hyvinvoinnin keskellä, meidän tulisi aina olla tietoisia siitä, että se voi kadota hetkessä (ks. Sananl. 23:5). Sekä Job että Paavali muistuttavat meitä siitä, ettemme tuoneet mitään mukanamme maailmaan syntyessämme emmekä vie mitään mukanamme hautaan (Job 1:21; 1. Tim. 6:7).

Huomaa seuraavat Raamatun lupaukset:

- ”Herra on minun paimeneni, ei minulta mitään puutu.” (Ps. 23:1.)
- ”Teidän taivaallinen Isänne tietää kyllä, että te tarvitsette kaikkea tätä.” (Matt. 6:32.)
- ”Heittäkää kaikki murheenne hänen kannettavakseen, sillä hän pitää teistä huolen.” (1. Piet. 5:7.)
- ”Minun Jumalani on Kristuksen Jeesuksen tähden antava teille taivaallisen kunniansa rikkaudesta kaiken, mitä tarvitsette.” (Fil. 4:19.)

Ja kaikkein ihmeellisin lupaus: ”Kestän kaiken hänen avullaan, joka antaa minulle voimaa.” (Fil. 4:13.) Ehkä kukaan meistä ei voi täysin ymmärtää, mitä tuo ”kaiken” tarkoittaa. Kuten aina, kun pyydämme Jumalalta apua ja voimaa, meidän on pyydettävä hänen tahtonsa mukaan. Monesti emme edes pyydä asioita, joiden tiedämme olevan hänen tahtonsa mukaisia. Siksi Jaak. 4:2 sanoo: ”– – jäätte vaille, koska ette pyydä.”

Tässä on muutamia asioita, joita voimme pyytää luottavaisin mielin, koska tiedämme niiden olevan sopusoinnussa Jumalan tahdon kanssa:

- Rakkaan tai ystävän pelastusta (1. Tim. 2:3–4)
- Rohkeutta kertoa uskostamme (Ilm. 22:17)
- Anteeksiantoa, kun tunnustamme ja hylkäämme vääryydet (1. Joh. 1:9)
- Voimaa totella Jumalan käskyjä (Hepr. 13:20–21)
- Rakkautta niitä kohtaan, jotka vihaavat ja kohtelevat meitä huonosti (Matt. 5:44)
- Viisautta haastaviin tilanteisiin (Jaak. 1:5)
- Totuuden ymmärtämistä Jumalan sanasta (Joh. 8:32)