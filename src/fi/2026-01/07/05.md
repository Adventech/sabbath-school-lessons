---
title:  Ajatelkaa näitä asioita
date:   11/02/2026
---

Ymmärryksen ylittävä rauha myös ”varjelee teidän sydämenne ja ajatuksenne Kristuksessa Jeesuksessa” (Fil. 4:7). Sisäinen elämämme tarvitsee suojelua. Mielenkiintoista, että Fil. 4:7 käyttää sotilaallista kuvakieltä Jumalan rauhasta. Kreikkalaista verbiä (frūreō) käytetään kuvaamaan varuskunnan sotilaita, jotka vartioivat kaupunkia hyökkäyksiltä (2. Kor. 11:32; vrt. Ap. t. 9:24).

Toinen erittäin tärkeä sisäisen rauhan osa-alue on elää sopusoinnussa Jumalan tahdon kanssa. ”Ne, jotka rakastavat sinun lakiasi, elävät rauhassa, mikään ei horjuta heitä.” (Ps. 119:165.)

`Lue Fil. 4:8–9. Mitä tässä kehotetaan tekemään?`

Paavali aloittaa Fil. 4:8–9 sanalla ”lopuksi” ja luettelee kuusi hyvettä, minkä jälkeen hän esittää niistä lyhyen yhteenvedon sekä kehottaa seuraamaan omaa esimerkkiään. Kehotus sopii hyvin Filippin kreikkalais-roomalaiseen yhteisöön, jossa korostetaan sekä hyveitä että esimerkkiä. Painopiste on raamatullisissa hyveissä, jotka UT2020 käännöksen mukaan ovat:

1. Mikä on totta – ei ole sattumaa, että luettelo alkaa raamatullisella päähyveellä, totuudella, jota Jeesus (”Totisesti minä sanon – –”, VKR) ja koko Uusi testamentti korostavat usein (ks. esim. Ap. t. 26:25; Room. 1:18; 1. Kor. 13:6; 2. Kor. 4:2; Ef. 4:15; 1. Tim. 3:15; Jaak. 1:18; 1. Piet. 1:22; 1. Joh. 2:21).
2. Arvokasta – viittaa henkilökohtaiseen hyveeseen (vrt. sen muita käyttöjä 1. Tim. 3:8, 11; Tit. 2:2).
3. Oikeudenmukaista – tämä hyve määritellään Jumalan vanhurskaan luonteen perusteella (vrt. sen käyttöä Fil. 1:7, VKR).
4. Pyhää – puhdas ajattelu ja toiminta, jotka virtaavat Jumalan vanhurskaudesta ja vastaanotetaan uskon kautta (ks. 1. Joh. 3:3).
5. Rakastettavaa – kreikan prosfilēs tarkoittaa miellyttävää ja ihastuttavaa, joka näkyy laajasti Jumalan luomistyössä.
6. Ansiokasta – kreikan eufēmos tarkoittaa kiitoksen ansaitsevaa ja kiitettävää (vrt. 2. Kor. 6:8).

Paavali antaa vielä kaksi lisätarkennusta, jotta näihin hyveisiin ei voitaisi liittää mitään pakanallista merkitystä: ”mikä vain on hyvää ja ansaitsee kiitoksen” (Fil. 4:8). Meidän tulee ajatella näitä taivaallisia hyveitä. Sitten, poistaakseen kaikki epäilyt ja mahdolliset väärinkäsitykset, Paavali kehottaa meitä toteuttamaan sen, mitä olemme oppineet, vastaanottaneet, kuulleet ja nähneet hänen oman esimerkkinsä kautta (Fil. 4:9).