---
title:  Lisäaineistoa
date:   13/02/2026
---

”Vain ne, jotka jatkuvasti saavat uusia armon annoksia, saavat voimaa, joka vastaa heidän päivittäisiä tarpeitaan ja kykyään käyttää tätä voimaa. Sen sijaan, että he odottaisivat jotain tulevaa aikaa, jolloin he erityisen hengellisen voiman kautta saisivat ihmeellisen varustuksen ihmisten voittamiseen Kristukselle, he antautuvat päivittäin Jumalalle, jotta hän voisi tehdä heistä kelvollisia astioita käyttöönsä. Päivittäin he hyödyntävät palvelumahdollisuuksia, jotka ovat heidän ulottuvillaan. Päivittäin he todistavat Mestarista missä tahansa he ovatkin, olipa kyseessä vaatimaton työ kotona tai julkinen palvelukenttä.

Pyhittäytyneelle työntekijälle on suurta lohdutusta siinä tiedossa, että jopa Kristus maanpäällisen elämänsä aikana etsi päivittäin Isäänsä saadakseen uusia annoksia tarvittavaa armoa. Tästä yhteydestä Jumalaan hän lähti vahvistamaan ja siunaamaan muita. – –

Jokainen työntekijä, joka seuraa Kristuksen esimerkkiä, on valmis vastaanottamaan ja käyttämään sitä voimaa, jonka Jumala on luvannut seurakunnalleen maan sadon kypsymiseksi.” (AG 117.)

”Jumala tuntee tarpeemme ja on varautunut niihin. Herralla on lastenlapsilleen tarvikkeiden aarreaitta, ja hän voi antaa heille, mitä he tarvitsevat kaikissa olosuhteissa. Miksi emme siis luottaisi häneen? Hän on antanut lapsilleen kallisarvoisia lupauksia sillä ehdolla, että he uskollisesti noudattavat hänen käskyjään. Ei ole taakkaa, jota hän ei voisi poistaa, ei pimeyttä, jota hän ei voisi hälventää, ei heikkoutta, jota hän ei voisi muuttaa voimaksi, ei pelkoa, jota hän ei voisi tyynnyttää, ei arvokasta pyrkimystä, jota hän ei voisi ohjata ja oikeuttaa.

”Meidän ei pidä katsoa itseämme. Mitä enemmän mietimme omia puutteitamme, sitä vähemmän voimaa meillä on niiden voittamiseen.” (TMH 224.)

**Keskustelunaiheita:**

`Ajattele joitakin esimerkkejä rukouksiisi saamistasi vas­tauksista. Kuinka ne ovat auttaneet sinua kokemaan Jumalan rauhan? Entä ne rukoukset, joihin et ole saanut vastausta? Kuinka voit silti kokea luvatun rauhan?`

`Tarkastele Fil. 4:8 asiayhteyden mukaan, mihin käytät aikaa ajatuksissasi? Kuinka hyvin ajatuksesi vahvistavat uskoasi ja vaellustasi Herran kanssa?`

`Keskustele yllä olevasta viimeisestä lainauksesta. Mitä seuraa lauseesta ”Mitä enemmän mietimme omia puutteitamme, sitä vähemmän voimaa meillä on niiden voittamiseen”? Mikä on sitten avain niiden voittamiseen?`