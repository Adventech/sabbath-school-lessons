---
title:  Levon Löytäminen Anteeksiannon Jälkeen
date:  12/08/2021
---

Kun Joosefin perhe saapuu Egyptiin, perheessä ei ole enää pimeitä salaisuuksia. Kertoessaan isälleen, että tämän poika, jonka tämä luuli kuolleen, oli nyt Egyptin pääministeri, Joosefin veljien on täytynyt tunnustaa isälleen myyneensä Joosefin.

Vaikka aina ei ole mahdollista tai viisasta saattaa suhteita entiselleen, se ei tarkoita, ettemmekö voisi antaa anteeksi. Emme ehkä voi halata syyllistä tai itkeä hänen kanssaan, mutta kenties haluamme kertoa anteeksiannostamme suusanallisesti tai kirjeessä. Ja sitten on aika päästää irti kivusta niin pitkälle kuin osaamme. Ehkä jonkinlaista kipua jää jäljelle, mutta ainakin voimme olla matkalla kohti eheytymistä.

`Lue 1. Moos. 50:15–21. Mikä Joosefin veljiä huolettaa, ja miksi? Mitä pelko kertoo heistä itsestään?`

Joosefin veljet olivat eläneet Egyptissä 17 vuotta (1. Moos. 47:28), ja silti, kun Jaakob kuoli, he pelkäsivät, että Joosef kostaisi heille. He tajusivat, miten paljon pahaa he olivat Joosefille tehneet. Joosef vakuuttaa antaneensa heille anteeksi. Muistutus teki varmaankin hyvää heille kaikille.

Jos haava on syvä, meidän on ehkä annettava anteeksi useita kertoja. Kun muistot vääryydestä tulevat mieleemme, meidän tulee mennä heti Jumalan luo rukouksessa ja tehdä päätös antaa anteeksi uudelleen.

`Lue 1. Moos. 50:20. Miten jae auttaa selittämään ainakin osittain Joosefin halukkuutta antaa anteeksi veljilleen?`

Joosef uskoi, että hänen elämänsä oli osa Jumalan suurta suunnitelmaa pelastaa senaikainen maailma nälänhädältä ja auttaa hänen perhettään täyttämään Jumalan lupaus tulla suureksi kansaksi. Joosefin oli helpompi antaa anteeksi tietäessään, että Jumala oli käyttänyt veljien julmaa suunnitelmaa saadakseen aikaan jotakin hyvää.

`Joosefin tarinalla oli onnellinen loppu. Miten reagoit, kun kohdallesi ei tule yhtä onnellista loppua? Miten toivo onnellisesta lopusta auttaa selviytymään ei niin ihanteellisista lopuista?`