---
title:  Menneisyyden Kohtaaminen
date:  08/08/2021
---

Lopulta asiat kääntyvät Joosefin osalta parempaan suuntaan. Hän ei vain vapaudu vankilasta, vaan hänestä tehdään Egyptin pääministeri (1. Moos. 41). Hän menee naimisiin ja saa kaksi lasta (1. Moos. 41:50–52). Egyptin varastohuoneet ovat täynnä, ja ennustettu nälänhätä on alkanut. Sitten eräänä päivänä Joosefin veljet ilmaantuvat Egyptiin.

`Lue Joosefin ja veljien ensimmäisestä kohtaamisesta 1. Moos. 42:7–20. Miksi niin huolellinen suunnitelma? Mihin Joosef pyrki?`

Joosefilla oli valta. Hän olisi voinut kostaa veljilleen ilman, että hänen olisi pitänyt perustella asiaa kenellekään. Koston sijaan Joosef on huolissaan kotona olevista perheenjäsenistään. Hän on huolissaan isästään. Oliko isä hengissä, vai oliko häiriintynyt perhe jäänyt ilman patriarkkaa? Entä Benjamin-veli? Isänsä ilona hän oli nyt samassa asemassa, jossa Joosef oli ollut. Olivatko veljet kohdistaneet kateutensa Benjaminiin? Joosef on nyt asemassa, jossa saattoi huolehtia haavoittuvista perheenjäsenistään, ja sen hän tekeekin.

Raamatullisten periaatteiden noudattaminen ihmissuhteissamme ei tarkoita sitä, että voimme tai meidän pitäisi hyväksyä pahoinpitelyä. Jokainen meistä on arvokas Jumalan silmissä. Jeesus maksoi äärimmäisen hinnan ristillä jokaisesta meistä.

`Miksi Jeesus ottaa toisten pahoinpitelyn tai laiminlyönnin niin henkilökohtaisesti? Lue Matt. 25:41–46.`

Meidät on kaikki ostettu Jeesuksen verellä. Laillisesti kuulumme hänelle. Joka käyttäytyy loukkaavasti tai väkivaltaisesti toista kohtaan, hyökkää Jeesuksen omaisuutta vastaan.

Seksuaalisen hyväksikäytön ja henkisen tai fyysisen väkivallan ei tulisi koskaan kuulua perhedynamiikkaan. Niissä ei ole kyse perheen sisäisistä asioista, jotka ratkotaan keskenään. Tällaisissa tapauksissa tarvitaan ulkopuolista apua ja puuttumista. Jos sinua tai jotakuta perheessäsi pahoinpidellään, hae apua luotettavalta ammattilaiselta.

`Mitä raamatullisia periaatteita sinun kuuluu soveltaa mihin tahansa vaikeaksi kokemaasi perhesuhteeseen?`