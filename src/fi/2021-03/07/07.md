---
title:  Lisäaineistoa
date:  13/08/2021
---

”Samoin kuin Joosefin omat veljet myivät hänet pakanoille, yksi omista opetuslapsista myi Kristuksen hänen katkerimmille vihamiehilleen. Joosefia syytettiin väärin ja hänet heitettiin vankeuteen hyveellisyytensä tähden. Samoin Kristusta halveksittiin ja hänet hylättiin, koska hänen vanhurskas, itsensä kieltävä elämänsä oli nuhteena synnille. Ja vaikkei hän ollut syypää mihinkään vääryyteen, hänet tuomittiin väärien todistajien todistuksen nojalla. Ja kun Joosef kesti kärsivällisesti epäoikeudenmukaisuutta ja sortoa sekä oli valmis antamaan anteeksi ja osoittamaan jalosti hyvyyttään häntä pahoin kohdelleille veljilleen, se kuvaa sitä, miten Vapahtaja kesti valittamatta jumalattomien ihmisten pahuutta ja solvauksia sekä antoi anteeksi ei vain murhaajilleen vaan kaikille, jotka tulevat hänen luokseen tunnustaen syntinsä ja anoen anteeksiantoa.” (1AO 223.)

”Mikään ei oikeuta olemaan anteeksiantamaton. Joka on armoton toisia kohtaan, osoittaa itse jääneensä vaille Jumalan anteeksiantavaa armoa. Anteeksiannossaan Jumala vetää eksyneen sydämen lähelle suurta ja äärettömästi rakastavaa sydäntään. Jumalallinen sääli tulvii syntisen sydämeen ja hänestä toisiin. Ja niin Kristuksen armosta osallistuvissa havaitaan samaa hellyyttä ja sääliä, jota hän osoitti omassa jalossa elämässään.” (KV 179.)

**Keskustelunaiheita**

`Joku on sanonut: ”Anteeksiantamattomuus on sama kuin joisi myrkkyä toivoen, että toinen henkilö kuolee.” Mitä tällä tarkoitetaan?`

`Mikä tarkoitus oli Joosefin kaikilla perusteellisilla suunnitelmilla, jotka hän toteutti ennen kuin paljasti veljilleen henkilöllisyytensä? Miten ne vaikuttivat Joosefiin ja hänen veljiinsä?`

`Joosefin taloudenhoitaja (esim. 1. Moos. 44:1–12) oli varmasti perillä joistakin Joosefin veljilleen tekemistä kokeista. Miten anteeksiannon kokemus vaikuttaa niihin, jotka vain sivusta seuraavat tilannetta?`

`”Jumala ei koskaan johda lapsiaan toisin, kuin he haluaisivat tulla johdetuiksi, jos he voisivat nähdä lopun alusta ja sen tarkoituksen ihanuuden, jota he täyttävät hänen työtovereinaan.” (4AO 189.) Peilaa omaa elämääsi tätä ajatusta vasten. Miten asian ymmärtäminen voi auttaa meitä selviämään monista koettelemuksista ja taisteluista, joita kohtaamme?`