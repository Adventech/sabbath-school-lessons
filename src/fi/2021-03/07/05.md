---
title:  Anteeksianto Käytännössä
date:  11/08/2021
---

Voidakseni antaa anteeksi minun on myönnettävä, että minua on satutettu. Se voi olla vaikeaa, koska usein mieluummin pyrimme hautaamaan tunteemme kuin työstämme niitä. On paikallaan tunnustaa Jumalan edessä epäkristilliset närkästyksen ja vihan tunteemme. Psalmeissa tehdään usein niin. Voin vapaasti kertoa Jumalalle, etten pitänyt siitä, mitä tapahtui tai miten minua kohdeltiin ja että se tekee minut surulliseksi tai vihaiseksi tai molempia.

Joosefkin itkee nähdessään veljensä ja kohdatessaan uudelleen menneisyyden tunteita.

`Mitä Jeesuksen sanat ristillä kertovat anteeksiannon ajoituksesta? Lue Luuk. 23:34.`

Jeesus ei odottanut, että me ensin pyytäisimme anteeksi. Meidän ei tarvitse odottaa, että meitä loukannut pyytää anteeksi. Voimme antaa toisille anteeksi ilman, että he hyväksyvät anteeksiantomme.

`Mitä Luuk. 6:28 ja Matt. 5:44 opettavat suhtautumisesta niihin, jotka ovat satuttaneet meitä?`

Anteeksianto alkaa valinnasta pikemmin kuin tunteesta. Valitsemme antaa anteeksi, vaikka tunteemme eivät olisi samassa linjassa valinnan kanssa. Jumala tietää, että omassa voimassamme valinta on mahdoton, mutta ”Jumalalle on kaikki mahdollista” (Mark. 10:27). Meitä kehotetaan rukoilemaan niiden puolesta, jotka ovat satuttaneet meitä. Joskus henkilö on saattanut jo kuolla, mutta voimme silti rukoilla kykyä antaa hänelle anteeksi.

Anteeksianto ei aina ole helppoa. Kipu ja meille aiheutettu vahinko on voinut olla todella tuhoisaa jättäen meidät haavoille, rammoiksi ja rikkoutuneiksi. Parantumista tapahtuu, jos sallimme sen, mutta katkeruudesta, vihasta ja kaunasta kiinni pitäminen tekee siitä vaikeampaa, ellei mahdotonta.

Risti on paras esimerkki siitä, mitä Jumalalle maksoi se, että hän antoi meille anteeksi. Jos Herra kävi läpi tuollaista meidän tähtemme, vaikka tiesi, että niin monet torjuisivat hänet, silloin mekin voimme oppia antamaan anteeksi.

`Kenelle sinun pitäisi antaa anteeksi – jos ei kyseisen ihmisen tähden, niin itsesi tähden?`