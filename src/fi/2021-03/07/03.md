---
title:  Valmisteluja
date:  09/08/2021
---

Joosef olisi tuskin menestynyt Egyptissä, jollei olisi antanut anteeksi, sillä viha ja katkeruus olisivat mitä todennäköisimmin kalvaneet häntä ja vahingoittaneet hänen suhdettaan Herraan.

Useat tutkimukset tragedioista selvinneiden elämästä paljastavat, että uhrien toipumisessa ja eheytymisessä anteeksianto on ollut keskeinen tekijä. Ilman sitä jäämme uhrin asemaan. Anteeksianto liittyy enemmän itseemme kuin niihin, jotka ovat tehneet meille vääryyttä.

Vaikka Joosef on antanut veljilleen anteeksi, hän ei halua jatkaa perhesuhteitaan siitä, mihin ne jäivät Dotanin kaivon pohjalla. Hänen on nähtävä, onko mikään muuttunut.

`Mitä Joosef sattuu kuulemaan? Lue 1. Moos. 42:21–24. Mitä hän saa tietää veljistään?`

Keskustelut on käyty tulkin välityksellä, joten Joosefin veljet eivät tiedä, että tämä ymmärtää heitä. Joosef kuulee veljiensä tunnustuksen. He olivat luulleet, että hankkiutumalla eroon Joosefista he vapautuisivat veljensä kanteluista, unista ja suosikkiasemasta. Levon sijaan heidän omaatuntoaan on kuitenkin kaikki nämä vuodet painanut syyllisyys. Heidän tekonsa oli johtanut levottomuuteen ja pelkoon Jumalan kostosta. Joosef tuntee sääliä heitä kohtaan. Hän itkee heidän vuokseen.

Nälänhätä tulee kestämään vielä useita vuosia, ja niinpä Joosef vaatii, että he tuovat Benjaminin mukanaan seuraavan kerran, kun tulevat ostamaan viljaa (1. Moos. 42:20). Hän myös pitää Simeonin panttivankina (1. Moos. 42:24).

Nähtyään, että Benjamin on yhä elossa, Joosef järjestää juhlat, joissa hän osoittaa suosiota Benjaminia kohtaan nähdäkseen, vieläkö vanhat kateuden kaavat nousisivat pintaan (1. Moos. 43:34). Veljet eivät osoita merkkejä kateudesta, mutta Joosef tietää, miten kavalia he voivat olla. Olivathan he pettäneet kokonaista kaupunkia (1. Moos. 34:13). Hän ymmärtää myös, että veljien on täytynyt valehdella isälle hänen kohtalostaan (1. Moos. 37:31–34). Niinpä hän laatii vielä yhden suuren kokeen (1. Moos. 44).

`Mitä 1. Moos. 45:1–15 kertoo Joosefin tunteista veljiään kohtaan ja hänen heille suomastaan anteeksiannosta? Mitä opetuksia itse saamme kertomuksesta?`