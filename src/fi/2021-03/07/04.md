---
title:  Anteeksi Anna Ja Unohda?
date:  10/08/2021
---

Anteeksianto on halukkuutta luopua oikeutetusta kaunasta, tuomitsemisesta ja kostosta syyllistä kohtaan, joka on toiminut epäoikeudenmukaisesti. Perheterapeutti, tohtori Marilyn Armour on tehnyt työtä juutalaisvainoista selvinneiden parissa tutkien, mitä selviytyjät tekivät ymmärtääkseen sitä, mitä heille tapahtui. Armour kirjoittaa: ”Koko ajatus anteeksiannosta on uhrin tietoinen teko. Se ei ole asia, joka tapahtuu itsestään.”

Anteeksianto ei tarkoita, ettei teolla olisi seurauksia tai että väärintekijän annettaisiin jatkaa vääryyksiään. Se tarkoittaa, että luovutamme kaunamme ja kostonhalumme Jumalalle. Muutoin suuttumus, viha ja katkeruus tekevät meihin kohdistuneesta vääryydestä vielä raskaamman kantaa.

`Mitä anteeksianto saa aikaan meissä itsessämme? Pohdi asiaa Matt. 18:21–35 pohjalta.`

Yksi avainasioita anteeksiantamisen oppimisessa on ymmärtää, mitä itse olemme saaneet anteeksi Kristuksessa. Olemme kaikki tehneet syntiä, ei vain toisia ihmisiä vastaan, vaan myös Jumalaa vastaan.

Oikeastaan jokainen synti on synti Luojaamme vastaan; ja kuitenkin saamme luottaa täydelliseen anteeksiantoon, ei siksi, että ansaitsisimme sen, vaan yksinomaan Jumalan armon tähden. Kun olemme ymmärtäneet tämän totuuden ja vastaanottaneet tällaisen anteeksiannon, voimme alkaa päästää irti ja antaa anteeksi toisille. Annamme anteeksi, ei sen tähden, että toiset ansaitsevat sen, vaan siksi, että tarvitsemme itsekin anteeksiantoa ja olemme saaneet vastaanottaa sen Jumalalta. Kuinka usein mekään ansaitsisimme anteeksiantoa?

Joosef tarjosi toista mahdollisuutta rakentaa perhesuhteita, ilman kaunaa ja palaamista menneisyydessä tapahtuneisiin asioihin.

On lähes mahdotonta aloittaa alusta perheessä, jossa jokaisesta on tullut asiantuntija siinä, miten satuttaa toista parhaiten. Joosefin reaktio on kuitenkin toisenlainen. Hän haluaa jättää menneisyyden taakseen ja siirtyä eteenpäin rakkauden ja hyväksynnän hengessä. Jos Joosefilla olisi ollut erilainen asenne, kertomuksella olisi ollut toisenlainen, ei niin onnellinen loppu.