---
title:  Sapatin Pitäminen
date:  26/08/2021
---

Jumala käskee kansaansa pitämään sapatin päivän. Murhaamista ja varastamista koskevien kieltojen rinnalla on käsky muistaa sapatti, vaikkei Raamattu annakaan yksityiskohtaisia ohjeita siitä, miten sitä tulisi tarkkaan ottaen pitää.

`Millaista ilmapiiriä meidän tulisi luoda ja edistää sapattina? Katso Ps. 92 ja Jes. 58:13.`

Sapatti on luomisen ja lunastuksen juhlimista, joten ilmapiiri ei saisi olla synkkä, vaan ilon ja riemun Herrassa tulisi vallita.

Sapatin muistaminen ei ala seitsemäntenä päivänä. Kuten koko luomisviikko huipentui sapattiin, samoin meidän tulisi muistaa sapatin päivä pitkin viikkoa ja suunnitella sitä, jotta voimme silloin panna syrjään arkityömme ja pitää sapatin pyhänä, kun se saapuu. Tietoinen valmistautuminen viikolla ja erityisesti valmistuspäivänä (Mark. 15:42) eli perjantaina on keino ennakoida ja lisätä tämän erityisen päivän iloa.

`Mitä tärkeää sapatin viettämisen puolta 3. Moos. 19:3 korostaa?`

Sapatin viettäminen tarkoittaa myös sitä, että vaalimme suhteitamme perheeseen ja ystäviin. Jumala tarjoaa aikaa keskittyneeseen yhdessäoloon koko perheenä. Lepo kuuluu myös palvelijoille ja perheen eläimille (ks. 2. Moos. 20:8–11). Sapatti ja perhe liittyvät toisiinsa.

Lepo ja perheen yhteinen aika ovat tärkeitä sapatin periaatteita, samoin yhteinen jumalanpalvelus seurakuntaperheen kanssa. Jeesus osallistui ja johti jumalanpalvelushetkiä ollessaan maan päällä (ks. 3. Moos. 23:3; Luuk. 4:16; Hepr. 10:25).

Vaikka viikolla rutiinimme ja rytmimme saattavat olla kiireisiä, meillä on kuitenkin syvällä sydämessämme kaipuu todelliseen sapatin lepoon ja todelliseen yhteyteen Luojamme kanssa. Muistamalla keskeyttää kaiken työmme ja suunnittelumme viettääksemme aikaa Jumalan kanssa ja vaaliaksemme suhdettamme häneen, voimme astua sapatin lepoon.

`Mikä on oma kokemuksesi sapatista ja sen viettämisen tuomista siunauksista? Miten saisit sapatista entistä enemmän pyhää aikaa, jollaiseksi se on tarkoitettu?`