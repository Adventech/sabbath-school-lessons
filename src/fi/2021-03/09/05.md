---
title:  Vielä Yksi Syy Levätä
date:  25/08/2021
---

Israel on leiriytynyt Jordanin itäpuolelle. He ovat ottaneet haltuunsa Basanin kuninkaan ja kahden amorilaiskuninkaan maat. Jälleen kerran Mooses kutsuu kansan koolle ja muistuttaa heitä siitä, että Siinailla tehty liitto ei ollut vain heidän vanhempiaan varten vaan myös heitä itseään varten. Sitten hän kertaa heille kymmenen käskyn lain.

`Vertaa 2. Moos. 20:8–11 ja 5. Moos. 5:12–15. Miten sapattikäskyn ilmaisumuoto eroaa näissä raamatunpaikoissa?`

2. Moos. 20:8 alkaa sanalla ”muista”. 5. Moos. 5:12 sanotaan ”pidä mielessäsi”. Tässä jälkimmäisessä kohdassa sana ”muista” tulee hieman myöhemmin (5. Moos. 5:15) kehotuksena muistaa, että he olivat orjia. Vaikka tämä sukupolvi on kasvanut vapaina, ilman ihmeellistä pelastumista he olisivat kaikki syntyneet orjina. Sapattikäsky oli heille muistutuksena siitä, että sama Jumala, joka toimi aktiivisesti luomisessa, toimi aktiivisesti myös heidän vapauttamisessaan: ”Herra, sinun Jumalasi, kohotti voimakkaan käsivartensa ja johdatti sinut sieltä pois.” (5. Moos. 5:15.)

Tämä totuus sopii israelilaisten silloisiin olosuhteisiin heidän seistessään toisen kerran luvatun maan rajalla 40 vuotta sen jälkeen, kun ensimmäinen sukupolvi oli epäonnistunut surkeasti. He olivat aivan yhtä avuttomia valloittamaan tätä maata kuin heidän esi-isänsä olivat olleet pakenemaan Egyptistä. He tarvitsivat Jumalaa, joka kohottaisi voimakkaan käsivartensa. Sapatti saa siis uuden ulottuvuuden. Jumala on vapautuksen Jumala (5. Moos. 5:15).

Toki luomista ei ole erotettu sapattikäskystä tässäkään    5. Mooseksen kirjan 5. luvussa, vaikka siinä on tuotu esiin lisävaikutin sapatinvietolle: Israelin vapautuminen. Tavallaan Israelin vapautuminen Egyptistä on lähtökohtana uudelleen luomiselle, jolla on yhtäläisyyksiä 1. Mooseksen kirjan luomiskertomuksen kanssa. Vapautettuna kansana Israel on Jumalan uusi luomus (ks. esim. Jes. 43:15).

Egyptistä pelastuminen nähdään myös synnistä vapautumisen eli lunastuksen vertauskuvana, ja siksi voimme pitää sapattia sekä luomisen että lunastuksen muistomerkkinä. Näin sapatti johtaa meidät hyvin todellisella tavalla Jeesuksen, meidän Luojamme ja Lunastajamme, luo.