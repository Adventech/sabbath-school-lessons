---
title:  Ennen Lepoa
date:  22/08/2021
---

Jumala oli paikalla, kun kaikki alkoi. Jumala sanoi, ja tapahtui niin. Valo erottaa päivän yöstä; toisena päivänä sanan voimasta syntyvät taivaankansi, taivas ja meret; kolmantena kuiva maa ja kasvillisuus. Jumala luo ajan ja maantieteen perusraamit, jotka hän seuraavan kolmen päivän aikana täyttää. Valot hallitsevat taivasta päivällä ja yöllä. Toisin kuin useimmat muinaisten kulttuurien kertomukset, aurinko, kuu ja tähdet eivät ole jumalia. Ne ilmaantuvat vasta neljäntenä päivänä ja ovat Luojan sanan alaisia.

Mooseksen kuvaus viidennestä ja kuudennesta luomispäivästä (1. Moos. 1:20–31) on täynnä elämää ja kauneutta. Linnut, kalat ja maaeläimet täyttävät Jumala valmistaman tilan.

`Mitä Jumalan lausuma arvio paljastaa luomistyöstä?  1. Moos. 1:1–31.`

Jumalan luoma tila ei ole mikä tahansa; siinä on kyse täydellisestä paikasta. Eläinten kuhina täyttää maan. Kuin tarttuvan melodian kertosäettä Jumala toistaa aina uudelleen jokaisen päivän päätteeksi, että näin on ”hyvä”.

`Miten ihmisen luominen eroaa muun luomakunnan luomisesta? 1. Moos. 1:26, 27 ja 1. Moos. 2:7; 21–24.`

Jumala kumartuu alas ja alkaa muotoilla mutaa. Ihmisen luominen Jumalan kuvaksi ja kaltaiseksi on havainnollinen oppitunti läheisyydestä. Herra puhaltaa Aadamin sieraimiin elämän, ja siinä on elävä olento. Eevan luominen Aadamin kylkiluusta lisää vielä yhden tärkeän elementin luomisviikkoon. Avioliitto on Jumalan suunnitelma ihmisiä varten – pyhä kumppanuus miehen (iš) ja naisen (iššā) välillä.

Kun Jumala nyt katsoo kaikkea, mitä hän on tehnyt kuudessa päivässä, kertosäe kuulostaa hieman erilaiselta: ”Ja Jumala katsoi kaikkea, mitä oli tehnyt, ja näki, että se oli erittäin hyvää.” (1. Moos. 1:31, RK 2012.)

`Miten erilainen Raamatun luomiskertomus onkaan siitä, mitä ihmiskunta ilman Jumalan sanan ohjausta opettaa kaiken alkuperästä. Mitä tämä kertoo siitä, kuinka paljon tarvitsemme Jumalan sanaa totuuden ymmärtämiseksi?`