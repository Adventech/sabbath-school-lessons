---
title:  Uudet Olosuhteet
date:  24/08/2021
---

Neljänkymmenen erämaavuoden aikana kasvoi uusi sukupolvi, jolla oli vain hatarat muistot Egyptistä, jos muistoja lainkaan. Heidän elämänkokemuksensa oli hyvin erilainen kuin heidän vanhemmillaan. Tämä uusi sukupolvi oli todistanut vanhempiensa toistuvaa uskonpuutetta, jonka seurauksena hekin joutuivat vaeltamaan erämaassa, kunnes vanhempien sukupolvi kuoli.

Heillä oli etuoikeus pitää pyhäkköä leirinsä keskellä, ja he saattoivat nähdä sen yllä pilven, joka osoitti Jumalan olevan läsnä. Kun pilvi liikkui, oli aika pakata ja seurata pilveä, joka tarjosi varjoa päivällä ja valoa ja lämpöä yöllä ja oli jatkuvana muistutuksena Jumalan rakkaudesta ja huolenpidosta.

`Millaisen juuri heille mukautetun muistutuksen levosta kansa sai? Lue 2. Moos. 16:14–31.`

Vastoin yleistä teologista näkemystä jakeet todistavat, että seitsemännen päivän sapatti oli voimassa jo ennen lain antamista Siinailla.

Erityinen ruoka, jota Jumala heille toimitti, oli päivittäinen muistutus siitä, että Luoja ylläpiti luotujaan. Jumala huolehti heidän tarpeistaan hyvin konkreettisella tavalla. Joka päivä he todistivat ihmettä, kun ruoka ilmestyi maahan ja hävisi sitten auringossa. Jos joku yritti koota ruokaa seuraavallekin päivälle, se pilaantui ja alkoi haista. Kuitenkin joka perjantai ruokaa oli niin paljon, että sitä riitti kerättäväksi tupla-annos sapattia varten, ja ihmeellisesti ylimääräinen ruoka säilyi tuoreena.

Israelilla oli nyt pyhäkköpalvelus ja kaikki lait ja säädökset, joista 3. ja 4. Mooseksen kirja kertovat. Silti ikääntynyt Mooses kutsuu kaikki koolle ja kertaa heidän historiansa sekä käy vielä läpi Jumalan antamat lait (ks. 5. Moos. 5:6–22).

Uusi sukupolvi oli vihdoinkin valmis astumaan luvattuun maahan. Israelissa vaihtuisi pian valta, ja ikääntynyt Mooses halusi varmistaa, että uusi sukupolvi muistaisi, keitä he olivat ja mikä heidän kutsumuksensa oli. Hän ei halunnut heidän toistavan vanhempiensa virheitä. Siksi Jumala toistaa kymmenen käskyään, jotta luvattuun maahan pääsevä kansa ei niitä unohtaisi.

`Miten sapatinvietto muistuttaa meitä siitä, mitä Jumala on jo tehnyt meidän hyväksemme ja myös siitä, mitä hän tulee tekemään, kun hän palaa?`