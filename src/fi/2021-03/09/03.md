---
title:  Käsky Levätä
date:  23/08/2021
---

Luomistyö on ollut ”erittäin hyvää”, mutta se ei ole vielä valmista. Luominen päättyy Jumalan lepäämiseen ja erityiseen siunaukseen seitsemännelle päivälle, sapatille. ”Ja Jumala siunasi seitsemännen päivän ja pyhitti sen, koska hän sinä päivänä lepäsi kaikesta luomistyöstään.” (1. Moos. 2:3.)

Sapatti on olennainen osa Jumalan luomistyötä. Itse asiassa koko luominen huipentuu siihen. Jumala antaa levon ja luo yhteisöllisyyden tilan, jossa ihmiskunta voisi pysähtyä päivittäisistä toimistaan ja levätä rinta rinnan Luojansa kanssa. Alussa tämä tarkoitti Aadamia ja Eevaa.

Valitettavasti synti tuli maailmaan ja muutti kaiken. Ei enää suoraa kanssakäymistä Jumalan kanssa. Sen sijaan kivuliaita synnytyksiä, kovaa työtä, hauraita ja toimimattomia ihmissuhteita ja niin edelleen; tunnemme tämän langenneen maailman tuskien luettelon liiankin hyvin. Silti kaiken tämän keskellä Jumalan sapatti säilyy pysyvänä merkkinä meidän luomisestamme ja myös uudelleenluomisemme toivosta ja lupauksesta. Jos ihmiset tarvitsivat sapatin lepoa ennen synnin tuloa, kuinka paljon enemmän sen jälkeen?

Monia vuosia myöhemmin Jumalan vapauttaessa lapsiaan Egyptin orjuudesta hän muistuttaa heitä uudestaan tästä erityisestä päivästä.

`Lue 2. Moos. 20:8–11. Mitä opimme sapatin tärkeydestä suhteessa luomiseen?`

Tämän käskyn myötä Jumala kutsuu meitä muistamaan alkuperämme. Toisin kuin niin monet uskovat, emme ole kylmien, piittaamattomien ja sokeiden voimien sattumanvaraisia tuloksia. Päinvastoin olemme Jumalan kuvaksi luotuja olentoja. Meidät on luotu yhteyteen Jumalan kanssa. Sillä ei ollut väliä, että israelilaisia oli kohdeltu vähäarvoisina orjina. Jokaisen sapatin myötä heitä kutsuttiin erityisellä tavalla muistamaan, keitä he todellisuudessa olivat: Jumalan itsensä kuvaksi luotuja olentoja.

”Ja koska sapatti on luomistyön muisto, se on merkki Kristuksen rakkaudesta ja voimasta.” (4AO 237.)

`Mieti, kuinka tärkeä oppi kuusipäiväisestä luomisesta on. Mikä muu opetus on niin tärkeä, että Jumala käskee meitä varaamaan poikkeuksetta yhden seitsemäsosan elämästämme joka viikko muistellaksemme sitä? `