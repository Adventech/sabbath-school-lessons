---
title:  Parantava Lepo
date:  15/08/2021
---

Kaikkein eniten tarvitsemme lepoa sairaina ollessamme. Tarvitsemme fyysisen levon jakson, jotta immuunijärjestelmämme voi käynnistyä kunnolla.

Usein tarvitsemme lepoa myös mielelle. Jos meillä on vain pieni vaiva, kuten flunssa tai päänsärky, makaamme sängyssä ja yritämme olla ajattelematta kaikkea, mitä pitäisi tehdä, mutta emme vain voi.

Jos kyse on mahdollisesti henkeä uhkaavasta taudista, makaamme hereillä ja olemme huolissamme siitä, millaisia tuloksia lääketieteelliset tutkimukset antavat meille. Alamme pohtia ”miksi”? Alkavatko epäterveelliset elintapamme vihdoinkin näkyä? Johtuuko tämä lääkkeistä, joita otimme 20 vuotta sitten? Vai ylipainosta? Vai rankaiseeko Jumala siitä salaisesta synnistä, josta kukaan muu ei tiedä?

`Lue Mark. 2:1–4. Mitä tässä tapahtuu?`

Kertomuksen halvaantuneelle asia oli selvä. Saadaksesi taustatietoa katso Alfa ja omega, osa 4, s. 223–227. Halvaantunut oli tehnyt asioita, joista ei ollut ylpeä. Hänen syntinen elämänsä oli aiheuttanut sairauden. Hengelliset asiantuntijat näkivät suoraviivaisen yhteyden syyn ja seurauksen välillä. Mies oli itse vetänyt sairauden päälleen omilla synneillään, eikä siihen ollut parannuskeinoa.

Meillä on usein pakkomielle siitä, kuka tämän teki. Jos rikos on tapahtunut, jonkun pitää kärsiä rangaistus. Jos jossakin sattuu onnettomuus, joku on haastettava oikeuteen. Syyllisyyden osoittaminen ei kuitenkaan paranna eikä eheytä sairasta.

Jumalan alkuperäiseen suunnitelmaan ei kuulunut kipua, sairautta eikä kärsimystä. Sairaus saapui planeetallemme vasta synnin mukana. Siksi Jumala antaa meille terveysohjeita, jotta voimme nauttia paremmasta elämänlaadusta nyt. Niin kauan kuin olemme tässä synninsairaassa maailmassamme, meillä ei kuitenkaan ole mitään takuita terveydestä, vaikka seuraisimme terveysperiaatteita kuinka tarkasti tahansa.

Hyvä uutinen on, että Jumala voi antaa meille levon olimmepa sairaita tai terveitä, olipa sairautemme itseaiheutettua tai jonkun muun huolimattomuuden aiheuttamaa, geeneistämme johtuvaa tai vain sen seurausta, että elämme syntisessä maailmassa. Jumala tietää, miten hän voi antaa meille levon.