---
title:  Lepoa Ja Vielä Enemmän
date:  19/08/2021
---

Jumala tietää, että kaiken juoksemisen jälkeen Elia on väsynyt. Hän tietää, että fyysisen väsymyksen lisäksi Elia on emotionaalisesti väsynyt ja kantaa suurta syyllisyyttä. Kuten Jeesus tekee halvaantuneen kohdalla vuosia myöhemmin, Jumala pyyhkii taulun puhtaaksi ja tarjoaa Elialle lepoa. Vihdoinkin Elia saa kunnolla nukkua ja virkistyä.

Voisimme odottaa kertomuksen päättyvän tähän, mutta niin ei ole. Jumalan tarjoama lepo ei ole kertaluontoista. Jumalan lepoon astuminen liittyy paranemiseen, jossa hitaasti opimme pois kielteisistä ajattelumalleista ja tuhoisista tavoista. Jumala ei hoputa eheytymistä.

`Lue 1. Kun. 19:5–8. Minne Elia on matkalla ja miksi?`

Levättyään Elia juoksee taas. Tällä kertaa Jumala on määrittänyt juoksun suunnan. Jumala ymmärtää, että elämä synnin maailmassa aiheuttaa masennusta. Hän ymmärtää halumme juosta, mutta haluaa määrittää uudelleen juoksumme suunnan. Itsetuhoisten selviytymiskeinojen sijaan hän haluaa meidän juoksevan hänen luokseen. Hän haluaa opettaa meitä kuuntelemaan kuiskaavaa ääntään (1. Kun. 19:12, RK 2012), joka antaa meille levon.

Elialla ei ollut voimaa nousta ja matkata kohtaamaan Jumalaa. Jumala antaa voiman kohtaamiseen. Hän lupaa paremman huomisen. Elian maatessa kinsteripensaan alla ja toivoessa kuolemaa hän uskoi parhaiden päiviensä olevan ohi.

`Lue 1. Kun. 19:15, 16 ja 2. Kun. 2:11. Mitä oli vielä varattuna Eliaa varten?`

Jumala tiesi, että Elialla oli vielä parempia päiviä edessään. Profeetta löytäisi eheytymisen oppiessaan vastaanottamaan Jumalan levon. Vielä oli kuninkaita voideltavana ja seuraaja valittavana. Jumala tiesi jo Elisasta, josta tulisi Elialle kuin oma poika. Jumala tiesi, että uskossa Elia tulisi vielä kutsumaan tulta taivaasta (2. Kun. 1:10). Eliaa ei odottanut epätoivoinen kuolema kinsteripensaan alla, vaan tulivaunuissa taitettu matka taivaan lepoon.

`Mitä Elian kertomus opettaa siitä, miksi meidän tulee pyrkiä Jumalan voimassa olemaan luovuttamatta, vaikka tuntuisi kuinka pahalta?`