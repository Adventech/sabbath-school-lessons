---
title:  Liian Väsynyt Paetakseen
date:  18/08/2021
---

Elia on liian väsynyt paetakseen enää. Niinpä hän rukoilee jälleen. Rukous on tällä kertaa hyvin erilainen kuin se uskontäyteinen rukous, johon Jumala vastasi Karmelvuorella (1. Kun. 18:36, 37). Tämä on yksinkertainen ja lyhyt epätoivon rukous.

`1. Kun. 19:4 Elia sanoo, ettei ole esi-isiään parempi. Mitä hän tarkoittaa?`

Kun Elia lopultakin on hiljaa paikoillaan, syyllisyys vyöryy hänen päälleen. Hän tajuaa pakonsa vieneen mahdollisuuden Israelin hengelliseen uudistumiseen ja tuottaneensa pettymyksen häntä tarvitseville. Hän on voimaton tekemään asialle mitään ja näkee itsensä sellaisena kuin hän todellisuudessa on.

Tällainen havahtumisen hetki voi olla tuskallinen kenelle tahansa meistä. Miten kiitollisia meidän tulisi olla siitä lupauksesta, että niin syntistä kuin elämämme on ollutkin, Kristuksessa Jumala näkee meidät sellaisena kuin hän näkee Jeesuksen. Voisiko meillä olla parempaa toivoa kuin se, että uskossa saamme ottaa turvaksemme Kristuksen vanhurskauden? (Ks. Fil. 3:9.)

Masennuksella on kuitenkin tapana imaista meidät itseinhon syviin syövereihin. Joskus alamme ajatella, että kuolema on ainoa ulospääsymme. Näin näyttää olevan Eliankin laita. Kaikki on hänelle liikaa. Hyvä uutinen on, ettei suuri Parantaja tuomitse Eliaa. Jumala ymmärtää, mitä meillä on vastassamme taistellessamme masennusta vastaan.

”Meillä ei rukoillessamme välttämättä ole mitään erityistä todistetta siitä, että Lunastajamme kasvot olisivat myötätuntoisina ja rakastavina kääntyneet puoleemme, mutta näin se kuitenkin on. Emme ehkä tunne hänen kirjaimellista kosketustaan, mutta hänen kätensä on päällämme rakastavana ja hellän myötätuntoisena.” (TKL 95.)

Jumala tietää ja ymmärtää, että matka voi käydä meille ”liian raskaaksi” (1. Kun. 19:7), mutta joskus hänen pitää odottaa, kunnes me lakkaamme pakenemasta. Sitten hän voi puuttua asiaan.

Joskus hukkuvat ihmiset menevät niin sekaisin, että alkavat taistella pelastajaansa vastaan. Hengenpelastajan täytyy silloin perääntyä ja odottaa, kunnes uhri menettää tajunsa ennen kuin hän voi pelastaa tämän.

`Mitä toivoa ja lohtua löydät seuraavista raamatunpaikoista? Ps. 34:19; Matt. 5:1–3; Ps. 73:26; Jes. 53:4–6?`