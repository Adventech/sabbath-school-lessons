---
title:  Juurihoitoa
date:  16/08/2021
---

Halvaantunut oli laskettu Jeesuksen eteen, ja kaikkien katseet olivat kääntyneinä Jeesukseen. Parantaisiko hän ilmiselvän synnintekijän? Poistaisiko hän halvauksen sanallaan?

`Miten Jeesus parantaa halvaantuneen? Mikä on ensimmäinen asia, jonka Jeesus tekee miehen hyväksi? Lue Mark. 2:5–12.`

Olemme usein tietämättömiä sairaudesta ennen kuin huomaamme ensimmäiset oireet, ja siksi ajattelemme sairautta usein vain oireiden kautta. Oireiden häviäminen tarkoittaa meille parantumista. Jeesus suhtautuu sairauteen eri tavalla. Hän tietää, mikä on kaiken kärsimyksen ja sairauden juuri, ja haluaa hoitaa sen ensin.

Jeesus ei hoida heti halvaantuneen silminnähtäviä oireita, vaan menee suoraan juuritasolle ja hoitaa ensin miestä eniten haittaavan asian. Halvaantunut kokee syyllisyytensä ja eronsa Jumalasta raskaampana kuin sairautensa. Ihminen, joka lepää Jumalassa, kykenee kestämään millaista fyysistä kärsimystä tahansa, jota elämä synninsairaassa maailmassa hänelle aiheuttaakin. Niinpä Jeesus tarjoaa ensin anteeksiantoa.

Uskonnolliset johtajat ovat kauhuissaan, kun Jeesus julistaa anteeksiannon. Vastauksena heidän ääneen lausumattomiin syytöksiinsä Jeesus esittää kysymyksiä.

`Lue Mark. 2:8, 9. Millaisen haasteen Jeesus esittää kirjanoppineille? Mitä asiaa hän käsittelee?`

Ihmisten puhe voi olla merkityksetöntä, mutta Jumalan ei. ­Jumalan voimallisen sanan kautta kaikki syntyi tyhjästä             (1. Moos. 1). Vaikka emme voi nähdä anteeksiantoa, se on kallisarvoista. Anteeksianto maksoi Jumalan Pojan hengen ristillä. Kaikki muu on toissijaista. Osoittaakseen anteeksiannon voiman ja todellisuuden Jeesus parantaa halvaantuneen.

Jumala haluaa parantaa meidät ensin sisältäpäin. Joskus hän suo meille välittömän parantumisen; toisinaan joudumme odottamaan ylösnousemusaamuun. Kävi miten kävi, Vapahtajamme haluaa meidän lepäävän varmoina hänen rakkaudestaan, armostaan ja anteeksiannostaan jo nyt kärsimystemme keskelläkin.