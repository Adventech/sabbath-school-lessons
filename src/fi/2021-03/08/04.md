---
title:  Pakenemista
date:  17/08/2021
---

Maailman terveysjärjestön mukaan masennus koskettaa yli 300 miljoonaa ihmistä joka vuosi. Se on yksi työkyvyttömyyden keskeisistä syistä ja yksi merkittävimmistä tekijöistä, jotka lisäävät maailman tautitaakkaa.

Masennuksesta ei usein puhuta kristillisissä piireissä, sillä se voidaan nähdä uskonpuutteena. Useimmat tietävät, ettei tämä ole totta. Uskovatkin saattavat kamppailla masennuksen kanssa, varsinkin jonkin traumaattisen kokemuksen jälkeen. Kyse ei ole uskon tai luottamuksen puutteesta. Psalmeista voimme nähdä, millaista kipua, kärsimystä ja ahdistusta Jumalan uskolliset ovat kokeneet.

Joskus masennus valtaa mielen pikkuhiljaa ja huomaamatta. Havahdumme siihen vasta, kun se tiukentaa otettaan meistä. Joskus se iskee yhtäkkiä jonkin erityisen emotionaalisesti tai fyysisesti kuluttavan tapahtuman jälkeen. Esimerkiksi Jumalan uskollinen profeetta Elia oli aivan loppu sekä henkisesti että fyysisesti Karmelvuoren tapahtumien jälkeen.

`Elia on juuri kokenut rukousvastauksia (1. Kun. 18). Miksi hän reagoi Isebelin uhkaukseen pakenemalla? Lue 1. Kun. 19:1–5.`

Kulunut vuorokausi on ollut Elialle hyvin uuvuttava. Kaikki sen aikana koettu yhdessä tappouhkauksen kanssa laukaisee hänessä masennuksen. Elia oli paikalla, kun Baalin profeetat tapettiin, kenties jopa itse osallistuen surmaamisiin (1. Kun. 18:40). Tällainen tapahtuma, vaikkakin vanhurskaasta syystä toteutettu, voi helposti johtaa traumaperäiseen stressihäiriöön niissä, jotka katselevat, ja vielä herkemmin niissä, jotka osallistuvat toteutukseen.

Elia lähtee juoksemaan yrittäen paeta. Joskus me kiiruhdamme jääkaapille ja yritämme syödä itsemme taas onnellisiksi. Joskus yritämme nukkua uupumustamme pois. Joskus etsimme uutta suhdetta, työpaikkaa tai paikkakuntaa, jonne paeta. Tai saatamme haudata itsemme liiallisen työnteon, takarajojen ja tapaamisten alle paetaksemme ahdistusta, joka vie meiltä ilon ja levon. Valitettavasti jotkut käyttävät lääkärin määräämiä lääkkeitäkin väärin yrittäessään turruttaa tuskaansa, kun oikein käytettynä ne olisivat auttaneet ihmistä.

Tuollaisilla keinoilla kuitenkin vain piilotellaan oireita; itse ongelmaa ne eivät ratkaise, vaan usein jopa pahentavat sitä.