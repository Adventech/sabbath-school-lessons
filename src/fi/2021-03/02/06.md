---
title:  Usko Vs. Luulottelu
date:  08/07/2021
---

`Mitä yhtäläisyyksiä näet Israelin erämaavaelluksen ja juuri ennen Jeesuksen toista tulemista elävän Jumalan kansan tilanteen välillä? (Ks. 1. Kor. 10:1–11.)`

Kautta historian Jumalan kansa on harhaillut erämaassa etsien luvattua maata. Erämaa voi näyttäytyä monella tavalla. Tällä hetkellä se näyttäytyy loputtomana mediaryöpytyksenä, jatkuvana viestitulvana, keskeytymättömänä viihdevyörynä. Meille yritetään myydä pornoa rakkautena ja materialismia vastauksena ongelmiimme. Jos olisimme vain hieman timmimmässä kunnossa, hieman nuorempia, varakkaampia ja seksikkäämpiä, kaikki ongelmamme ratkeaisivat.

Israelilaisten tavoin olemme levottomia ja etsimme rauhaa, ja usein vääristä paikoista.

`Lue 4. Moos. 14:39–45. Miten israelilaiset reagoivat Jumalan tuomioon?`

Israelin suhtautuminen Jumalan tuomioon on tyypillinen. ”Me olemme tehneet syntiä”, he sanoivat, ”mutta nyt me lähdemme paikkaan, josta Herra on puhunut.” (4. Moos. 14:40, RK 2012.)

Puolisydäminen sitoutuminen on kuin vaillinaisesti toteutettu rokotusohjelma – se ei tehoa. Maissa, joissa hepatiitti B on yleinen, lääkärit suosittelevat hepatiitti B -rokotusta vastasyntyneille heti kahden ensimmäisen elinvuorokauden aikana. Jos ensimmäisen rokotuksen jälkeen ei kuitenkaan anneta kahta tai kolmea oikeaan aikaan ajoitettua ja oikein annosteltua tehosterokotetta, lapsi ei saa minkäänlaista suojaa hepatiitti B:tä vastaan.

Israelin kapinallinen mielenmuutos, josta 4. Moos. 14. luvun viimeiset jakeet kertovat, johtaa kuolemaan ja pettymykseen israelilaisten kieltäytyessä hyväksymästä Jumalan uusia ohjeita ja lähtiessä itsepäisesti hyökkäykseen ilman liitonarkkua ja Mooseksen johtoa.

Luulottelu tulee kalliiksi. Se johtaa kuolemaan. Usein sen takaa löytyy pelkoa. Koska pelkäämme jotakin, teemme päätöksiä, joita myöhemmin kadumme.

`Pohdi, milloin itse olet toiminut uskon varassa ja milloin luulottelun vallassa?`