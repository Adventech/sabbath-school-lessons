---
title:  Se On Tarttuvaa
date:  05/07/2021
---

`Lue 4. Moos. 12:1–3. Mistä Mirjam ja Aaron ovat kuohuksissaan?`

Näennäisesti Mirjam ja Aaron olivat tyytymättömiä Mooseksen kuusilaisvaimoon (RK 2012). Sippora oli Midianista kotoisin oleva ulkopuolinen (ks. 2. Moos. 3:1). Jopa Israelin ”eliitin” keskuudessa langennut luontomme paljastui, eikä kovin miellyttävällä tavalla.

Teksti kuitenkin osoittaa, että ulkomaalaisuus oli vain veruke. Heidän tyytymättömyytensä keskeisin syy liittyi profeetalliseen lahjaan. Edellisessä luvussa Jumala oli käskenyt Moosesta valitsemaan 70 Israelin vanhinta, jotka auttaisivat Moosesta kantamaan johtajuuden taakan (4. Moos. 11:16, 17, 24, 25). Aaron ja Mirjam olivat myös olleet keskeisessä johtaja-asemassa (2. Moos. 4:13–15; Miika 6:4), mutta uusien johtajien nimityksen myötä he tunsivat itsensä uhatuiksi ja sanoivat: ”Onko Herra todellakin ilmaissut tahtonsa vain Mooseksen kautta? Eikö hän ole puhunut myös meille?”               (4. Moos. 12:2.)

`Miten Jumala reagoi valitukseen? Lue 4. Moos. 12:4–13. Miksi luulet hänen reagoineen niin päättäväisesti?`

Jumalan vastaus tulee heti, eikä se jätä tilaa tulkinnoille. Profeetallinen lahja ei ole ase, jota käytetään oman vallan pönkittämiseen. Mooses sopi hyvin johtajaksi, koska hän oli oppinut, miten äärimmäisen riippuvainen hän oli Jumalasta.

Se, että Mirjam mainitaan ennen Aaronia jakeessa 1, saattaa viitata siihen, että hän oli se, joka yllytti hyökkäämään Moosesta vastaan. Tuohon aikaan Aaron palveli jo Israelin ylimmäisenä pappina. Jos Aaron olisi saanut spitaalin, hän ei olisi voinut astua pyhäkkötelttaan eikä toimia kansan välittäjänä. Se, että Mirjamia rankaistiin tilapäisellä spitaalilla, kertoo Jumalan tyytymättömyydestä heitä molempia kohtaan ja saa aikaan asenteenmuutoksen, jota perheessä tarvittiin. Aaronin vetoomus Mirjamin puolesta kertoo, että Aaronkin oli osallinen (4. Moos. 12:11), ja nyt arvostelun ja levottomuuden sijaan, hän vetoaa Mirjamin puolesta. Myös Mooses rukoilee hänen puolestaan (4. Moos. 12:11–13). Tällaista asennetta Jumala haluaa nähdä kansassaan. Hän kuulee ja parantaa Mirjamin.