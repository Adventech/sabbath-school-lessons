---
title:  Levottomina Erämaassa
date:  04/07/2021
---

Israelilaiset tunsivat itsensä varmasti levottomiksi jatkaessaan matkaansa Siinailta Kanaaninmaahan. Oli kulunut yli vuosi siitä, kun he olivat lähteneet Egyptistä (4. Moos. 1:1). He olivat valmiita menemään luvattuun maahan. Heidät oli laskettu, ja he olivat järjestäytyneet. He olivat todistaneet uskomattomia jumalallisen suosion osoituksia ja selkeitä Jumalan läsnäolon merkkejä. Kuitenkin heti ensimmäisessä paikassa Siinailta lähdön jälkeen he alkavat valittaa.

`Lue 4. Moos. 11:1–15. Mistä israelilaiset valittavat?`

He kaipaavat Egyptin herkkuja. ”Olisipa meillä nyt kunnon ruokaa! Muistattehan, miten Egyptissä saimme ilmaiseksi kalaa ja miten meillä oli kurkkua, vesimelonia, purjoa, sipulia ja valkosipulia! Mutta nyt me joudumme kärsimään nälkää. Täällä ei edes näe muuta kuin tuota iänikuista mannaa!”

(4. Moos. 11:4–6.) He kärsivät myös erittäin valikoivasta muistista: muistivat vain ruoan, mutta unohtivat orjuuden ja sen vaivat (vrt. 2. Moos. 1).

Jumala oli ruokkinut heitä mannalla yli vuoden; silti he olivat levottomia ja halusivat jotakin muuta. Tämä vaikutti jopa Moosekseen. Levottomien ihmisten johtaminen ei ole helppoa. Mooses silti tiesi, kenen puoleen kääntyä. ”Hän sanoi Herralle: ’Miksi kohtelet niin tylysti minua, palvelijaasi? Miksi olet minua kohtaan niin säälimätön, että olet pannut taakakseni tämän kansan?’” (4. Moos. 11:11.)

`Miten Jumala vastaa kansan valituksiin? Lue 4. Moos. 11:16–33.`

Kun tulemme levottomiksi, Jumala ei ole kuuro tarpeittemme suhteen. Hän antoi israelilaisille viiriäisiä tyydyttämään heidän lihanhimonsa. Ei kansa kuitenkaan todellisuudessa lihaa halunnut. Kun olemme tyytymättömiä, levottomia ja vihaisia, suutumme helposti toissijaisista asioista, jotka eivät oikeasti ole konfliktin syy. Israel kapinoi Jumalan johdatusta vastaan. Tässä meidänkin tulee olla varuillamme, olivatpa olosuhteemme millaiset tahansa, sillä tähän on helpompi langeta kuin luulemmekaan.

`Miksi menneisyys näyttää paremmalta kuin se oli?`