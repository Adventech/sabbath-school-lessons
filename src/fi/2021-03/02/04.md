---
title:  Levottomuus Johtaa Kapinaan
date:  06/07/2021
---

Kertomus alkaa myönteisissä merkeissä, mutta vakoojien raportti on erikoislaatuinen.

`Lue vakoojien raportti 4. Moos. 13:27–33. Missä vaiheessa israelilaisten odotukset murskaantuvat?`

Kalebin väliintulosta huolimatta epäilijöiden äänet saivat ylivallan. Levottomuus sydämessään he valitsivat itkun ja napinan voitonmarssien ja -huutojen sijaan.

Kun levottomuus valtaa sydämemme, joudumme taistelemaan kulkeaksemme uskossa. Levottomuus vaikuttaa tunteittemme lisäksi muuhunkin. Tieteentekijöiden mukaan liian vähäisellä levolla (myös univajeesta johtuvalla) on suora syy-yhteys huonoihin valintoihin, jotka johtavat liikalihavuuteen ja riippuvuuksiin, ja lisäävät edelleen levottomuutta ja tyytymättömyyttä.

`Lue 4. Moos. 14:1–10. Mitä tapahtui seuraavaksi?`

Tilanne pahenee entisestään. Kalebin vetoomus olla kapinoimatta Herraa vastaan (4. Moos. 14:9) kaikuu kuuroille korville ja kansa valmistautuu kivittämään johtajansa. Levottomuus johtaa kapinaan, ja kapina johtaa lopulta kuolemaan.

”Kelvottomat vakoojat tuomitsivat jyrkästi Kaalebin ja Joosuan, ja kansa vaati heitä jo kivitettäviksi. Villiintynyt väkijoukko keräili jo kaikkea heitettävää noiden uskollisten pään menoksi. Raivoten ja kiljuen joukko syöksyi heitä kohti, kun yhtäkkiä kivet kirposivat käsistä ja väkijoukko hiljeni kuin kauhun lamauttamana. Jumala oli väliintulollaan ryhtynyt hillitsemään heidän murhanhimoaan. Hänen läsnäolonsa kirkkaus oli liekehtivänä leimuna valaissut pyhäkön. Kaikki kansa katseli Herran merkkiä. Heitä väkevämpi oli ilmaissut itsensä, eikä kukaan tohtinut enää vastustella. Huonon raportin tuoneet vakoojat kyyristelivät kauhuissaan ja hakeutuivat henki kurkussa teltoilleen.” (1AO 367, 368.)

Silloin Herran kirkkaus ilmestyi kansalle. Näyttää siltä kuin kaikki muu jähmettyisi paikoilleen ja pääsemme salakuuntelemaan Jumalan ja Mooseksen välistä keskustelua. Jumala tunnistaa, että vaikka kivet on tarkoitettu Mooseksen, Kalebin ja Joosuan pään menoksi, pohjimmiltaan kapina on suunnattu Jumalaa itseään vastaan.