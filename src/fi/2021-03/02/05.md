---
title:  Esirukoilija
date:  07/07/2021
---

`Millaisen mahdollisuuden Jumala tarjoaa Moosekselle kansan kapinoidessa heitä vastaan? Lue 4. Moos. 14:11, 12.`

Jumala tarjoutuu tuhoamaan israelilaiset ja aloittamaan Mooseksesta kokonaan uuden kansan.

`Miten Mooses reagoi tähän selvään kapinaan paitsi häntä itseään myös Jumalaa vastaan? (4. Moos. 14:13–19.)`

Tässä paljastuu todellinen Jumalan mies. Mooseksen omassa ajassaan antama vastaus oli ennusmerkkinä esirukoilijasta, joka yli 1 400 vuotta myöhemmin rukoilisi opetuslastensa puolesta heidän ahdingoissaan (Joh. 17). Monet teologit ja Raamatun opiskelijat ovat nähneet Mooseksen toimintatavassa esikuvan siitä, mitä Kristus tekee meidän hyväksemme. Kansan syyllisyyttä ei kyseenalaistettu (kuten ei meidänkään syyllisyyttämme). Kuitenkin Mooses vetoaa Jumalaan, että tämä antaisi kansalle sen synnit anteeksi suuren armonsa tähden (4. Moos. 14:19, RK 2012). Jeesus toimii samoin. Kapinaa ja levottomuutta torjutaan armolla. Anteeksianto tarjoaa uusia alkuja.

Kuitenkin kapinalla on hintansa. Armo ei koskaan voi olla halpaa. Vaikka kansa on saanut anteeksi, se joutuu kohtaamaan kapinansa seuraukset, eikä tuo sukupolvi tule koskaan pääsemään luvattuun maahan (4. Moos. 14:20–23).

Kyllä, Jumala huolehtii heistä vielä 38 vuotta erämaassa. Hän ruokkii heidät. Hän puhuu heille pyhäköstä käsin. Hän on heidän vierellään erämaassa. Sitten he kuitenkin kuolevat, ja uuden sukupolven on tartuttava viestikapulaan ja löydettävä lepo luvatussa maassa.

Tämä kuulostaa tuomiolta, vaikka todellisuudessa kyse on armosta. Miten tämä sukupolvi kykenisi voittamaan Kanaaninmaan vahvat kaupunkivaltiot, jos se ei vielä ollut oppinut luottamaan Herraan? Miten he voisivat olla valona kansoille, kun he itse kompuroivat pimeydessä?

`Mitä vaikeita läksyjä sinä olet oppinut anteeksiannettujen syntien seurauksista?`