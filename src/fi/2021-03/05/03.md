---
title:  ”ottakaa Minun Ikeeni Harteillenne”
date:  26/07/2021
---

`Lue Matt. 11:29, 30. Miksi Jeesus ajoittaa kehotuksensa ottaa hänen ikeensä kohtaan, jossa on juuri kutsunut meitä luovuttamaan taakkamme hänelle ja löytämään todellisen levon?`

”Tulkaa”-käskyn (Matt. 11:28) jälkeen seuraa heti kaksi uutta käskyä: ”ottakaa” ja ”oppikaa minusta” (Matt. 11:29, RK 2012). Meidän tulee ottaa Jeesuksen ies ja oppia häneltä.

Isän ja Pojan läheinen suhde (ks. Matt. 11:25–27) tarjoaa vahvan vertauskuvan, joka voi selittää jakeissa käytettyä kielikuvaa ikeestä. Isä ja Poika toimivat yhdessä pelastaakseen ihmiskunnan. Ies on vertauskuva alistumisesta (ks. Jer. 27) ja yhteisestä päämäärästä. Alistumme hänen ikeensä alle ja hyväksymme häneltä saamamme tehtävän siunata ympärillämme olevia. Me emme kanna hänen iestään; olemme vain ikeen välityksellä liittyneet häneen, koska hänen ikeensä on sopiva ja hänen kuormansa kevyt (Matt. 11:30, RK 2012).

Toinen käsky ”oppikaa minusta” toistaa tätä ajatusta. Kreikan kielen verbi ”oppia” liittyy ajatukseen opetuslapseudesta. Kun opimme Jeesukselta, olemme hänen todellisia opetuslapsiaan. Kuuliaisuus ja sitoutuminen ovat opetuslapseuden tunnusmerkkejä.

`Miten Jeesuksen ikeen ottaminen (Matt. 11:29) eroaa siitä, että ihminen on työn ja kuormien uuvuttama (Matt. 11:28)?`

Ies oli yleisesti käytetty kielikuva laista. Ap. t. 15:10 käyttää sitä viitaten lakiin ympärileikkauksesta. Gal. 5:1 asettaa vastakkain Jeesuksen tarjoaman vapauden ja orjuuden ikeen, jolla viitataan pyrkimyksiin pelastua lakia noudattamalla. Jeesuksen ikeen ottaminen korostaa kuuliaisuutta hänelle ja sitoutumista hänen jalanjäljissään kulkemiseen ja hänen tehtäväänsä osallistumiseen. Vaikka emme voi lisätä mitään pelastukseen, jonka Jeesus voitti meille ristillä, meistä voi tulla hänen lähettiläitään, jotka levittävät ilosanomaa. Kuten vuorisaarna (Matt. 5–7) osoittaa, Jeesuksen tulkinta laista on jopa radikaalimpi kuin fariseuksilla. Hän vaatii meiltä sydänkirurgiaa ja motiiviemme muuttumista, ja silti hänen ikeensä on hyvä kantaa ja hänen kuormansa kevyt (Matt. 11:30).