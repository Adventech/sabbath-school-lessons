---
title:  Lisäaineistoa
date:  30/07/2021
---

”Kun työsi tuntuu sinusta raskaalta ja valitat vaikeuksistasi ja koettelemuksistasi, kun sanot, ettei sinulla ole voimaa vastustaa kiusausta ja ettet pääse voitolle kärsimättömyydestäsi ja että kristillinen elämä on jatkuvaa ylämäkeen kipuamista, voit olla varma, ettei sinulla ole Kristuksen ies harteillasi, vaan kannat toisen isännän iestä.” (CG 267.)

”Tarvitsemme jatkuvaa valppautta ja harrasta ja rakastavaa antautuneisuutta, mutta nämä tulevat luonnostaan, kun Jumalan voima uskon kautta valvoo sielua. Emme voi tehdä mitään, emme kerta kaikkiaan mitään saadaksemme Jumalan suosion. Emme saa lainkaan luottaa itseemme ja hyviin tekoihimme; mutta kun me erehtyvinä ja syntisinä olentoina tulemme Kristuksen luo, voimme löytää levon hänen rakkaudessaan. Jumala hyväksyy jokaisen, joka tulee hänen luokseen luottaen täysin ristiinnaulitun Vapahtajan ansioihin. Rakkaus alkaa kummuta sydämessä. Emme ehkä koe suuria tunteita, mutta meillä on sydämessämme kestävä, levollinen luottamus. Jokainen taakka on kevyt, sillä Kristuksen ies on hyvä kantaa. Velvollisuudesta tulee ilo ja uhrauksesta nautinto. Polku, joka ennen näytti pimeältä, muuttuu kirkkaaksi Vanhurskauden Auringon säteiden valaistessa sen. Tällaista on valossa vaeltaminen kuten Kristus vaelsi.” (FW 38, 39.)

**Keskustelunaiheita**

`Muistatko sen hetken elämässäsi, kun viimeinkin antauduit Jeesukselle? Jaa kokemuksesi toisille ja keskity erityisesti niihin syihin, miksi päätit antautua?`

`Tutkikaa Jeesuksen rukousta Matt. 11:25–27. Keskustelkaa siitä, miten me saamme tietoa armosta. Miksi Jumala kätkee pelastussuunnitelman (”tämän”) viisailta ja oppineilta, mutta paljastaa sen lapsenmielisille?`

`Miten voimme käytännöllisellä tavalla auttaa taakkojensa kanssa kamppailevia lähimmäisiämme tulemaan Jeesuksen luo ja löytämään levon?`

`Pohtikaa vielä ajatusta lempeästä ja nöyrästä sydämestä. Eikö tällainen asenne tee hallaa ihmisen itsetunnolle? Eikö meidän tulisi pyrkiä tuntemaan itsemme onnistuneiksi, varsinkin sellaisen, jolla on taipumus epäillä kykyjään muutenkin? Miten ristin tulisi auttaa meitä ymmärtämään, mitä Jeesus tarkoittaa lempeydellä ja nöyryydellä?`