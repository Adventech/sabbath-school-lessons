---
title:  ”minä Olen Sydämeltäni Lempeä Ja Nöyrä”
date:  27/07/2021
---

”Totuuden tunteminen ei riipu niinkään älyn voimasta kuin pyrkimyksen aitoudesta ja hartaan, Jumalasta riippuvan uskon vilpittömyydestä. Enkelit lähestyvät niitä, jotka nöyrin mielin etsivät jumalallista opastusta. Pyhä Henki annetaan avaamaan heille totuuden runsaat aarteet.” (KV 36.)

`Lue Matt. 5:5 (RK 2012); 1. Piet. 3:4 ja Jes. 57:15. Miten määrittelisit lempeyden ja nöyryyden tekstien perusteella?`

2. Kor. 10:1 Paavali viittaa Kristuksen lempeyteen ja hyvyyteen. Lempeys ja nöyryys eivät ole määritelmiä ihmiselle, joka ei osaa pitää puoliaan. Jeesus ei itse tarkoituksella hakeutunut yhteenottoihin, vaan usein karttoi niitä, koska hänen tehtävänsä oli vielä täyttämättä (Joh. 4:1–3). Ristiriitatilanteissa hän kuitenkin vastasi rohkeasti mutta ystävällisesti. Esimerkiksi hänen valituksensa Jerusalemin puolesta juuri ennen ristiinnaulitsemista eivät olleet huudettuja kirouksia, vaan kyynelsilmin lausuttuja kuvauksia Jerusalemia odottavasta tuhosta (Luuk. 19:41–44).

Uudessa testamentissa Jeesus kuvataan usein toisena Mooseksena. Hän julistaa vuorelta valtakuntansa periaatteita (Matt. 5:1). Hän järjestää kansanjoukoille ruokaa ihmeen kautta (Matt. 14:13–21). 4. Moos. 12:3 kuvailee Moosesta nöyräksi. Samoja kaikuja löytyy Matt. 11:29. Viiden tuhannen ruokkimista todistaneet huudahtavat ihmeissään: ”Tämä on todella se profeetta, jonka oli määrä tulla maailmaan.” (Joh. 6:14). Tällä viitattiin 5. Moos. 18:15 ja Moosekseen profeettana.

Jeesuksen nöyryys ja lempeys ovat selvästi suurempia kuin Mooseksen. Onhan Jeesus Vapahtajamme. Vaikka Mooseskin tarjosi itsensä kansansa pelastamiseksi (2. Moos. 32:32), hänen kuolemansa ei olisi auttanut mitään, sillä hän oli itsekin syntinen ja tarvitsi Vapahtajaa, joka hoitaisi hänen syntivelkansa. Vaikka voimme oppia Moosekselta ja hänen elämästään, emme voi löytää pelastusta hänessä.

Tarvitsemme Vapahtajaa, joka voi ottaa paikkamme paitsi esirukoilijana myös sijaiskärsijänämme. Esirukous on tärkeää, mutta meidät voi pelastaa syntiemme laillisilta seurauksilta ainoastaan se, että Jumala maksoi ristillä hengellään syntiemme rangaistuksen. Ja vaikka Jeesuksen elämän esimerkki oli suuri, se olisi ollut turha ilman ristiä ja ylösnousemusta.