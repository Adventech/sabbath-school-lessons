---
title:  ”minun Ikeeni On Hyvä Kantaa”
date:  28/07/2021
---

Matteus käyttää sanaa ”ies” samaan tapaan kuin sitä juutalaisuudessa ja muissa Uuden testamentin kohdissa yleensä käytettiin viittaamaan lain vääränlaiseen ymmärtämiseen.

`Kreikan sana, joka Matt. 11:30 on käännetty sanalla ’hyvä’, voitaisiin kääntää myös sanoilla ’helppo’, ’miellyttävä’, ’hyödyllinen’ tai ’sopiva’. Monet pitävät Jumalan lakia ankarana ja vaikeana noudattaa, joskus jopa epäoleellisena. Miten voimme auttaa heitä löytämään lain kauneuden ja innoittaa heitä rakastamaan Lainantajaa?`

Vanhemmat muistavat hetken, kun heidän lapsensa otti ensi askeleensa. Huojuvaa ensimmäistä askelta seuraa varovainen toinen askel ja sitten kolmas – ja sen jälkeen lapsi todennäköisesti jo kompastuu ja kaatuu. Siitä seuraa ehkä kyyneleitä ja mahdollisesti jopa mustelma, mutta kun lapsi on kerran päässyt liikkumisen vapauden makuun, hän nousee ylös ja yrittää uudelleen. Kävelyä, kaatumista, ylös nousemista, kävelyä, kaatumista, ylös nousemista. Tämä kaava toistuu useita kertoja ennen kuin lapsi osaa kävellä vakaasti. Kompuroinneista ja kaatumisista huolimatta lapsen kasvot loistavat ylpeydestä kuin julistaen: Isi, äiti, minä osaan kävellä!

Jeesuksen kanssa kulkeminen ei aina ole helppoa, mutta se on hyvä ja oikea tapa toimia. Saatamme kompastua, jopa kaatua, mutta voimme aina nousta ylös ja jatkaa kulkua hänen rinnallaan.

`Gal. 5:1 Paavali kirjoittaa: ”Vapauteen Kristus meidät vapautti. Pysykää siis lujina älkääkä alistuko uudelleen orjuuden ikeeseen.” Mitä tämä tarkoittaa? Miten Kristus on vapauttanut meidät? Miten hänen ikeensä eroaa orjuuden ikeestä, josta Paavali varoittaa?`

Paavali ei tarkoittanut ”orjuuden ikeellä” Jumalan lakia ja kymmentä käskyä. Päinvastoin, olemalla uskossa kuuliaisia ja ymmärtämällä, että pelastuksemme on taattu, ei lakiin vaan Kristuksen vanhurskauteen perustuen, voimme saada todellisen levon ja vapauden.

`Miksi Jumalan laille kuuliainen elämä on levollisempaa kuin elämä, jossa rikomme hänen lakiaan?`