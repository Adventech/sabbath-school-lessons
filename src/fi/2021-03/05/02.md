---
title:  ”minä Annan Teille Levon”
date:  25/07/2021
---

`Lue Matt. 11:20–28, jossa Jeesus sanoo: ”Tulkaa minun luokseni, kaikki te työn ja kuormien uuvuttamat. Minä annan teille levon.” Mikä on lausunnon asiayh­teys? Miten Jeesus antaa levon?`

Jeesus puhui aina jossakin tietyssä asiayhteydessä. Ymmärtääksemme häntä meidän on ymmärrettävä asiayhteys, johon kulloinenkin lausunto liittyy.

Matt. 11. luku on kyseisen evankeliumin käännekohta. Lausunnot, joissa Galilean tärkeitä kaupunkeja tuomitaan, ovat evankeliumin ankarimpia siihen asti. Jeesus ei mielistele; hän panee sormensa sinne, mihin sattuu; hän on tekemisissä ”väärien” ihmisten kanssa (Matt. 9:9–13); hänen väitteensä siitä, että hän voi antaa syntejä anteeksi, herättää uskonnollisissa johtajissa pahennusta (Matt. 9:1–8).

Jeesus tosiaan lausuu tuomitsevia sanoja ihmisille verraten heitä Sodoman asukkaisiin – kaupungin, jota pidettiin pahuuden tyyssijana. ”Minä sanon: Sodoman maa pääsee tuomiopäivänä vähemmällä kuin sinä.” (Matt. 11:24.)

Jännitteet kasvavat, mutta Jeesus panee vain uuden vaihteen päälle ja tarjoaa todellista lepoa. Hän voi tehdä sen, koska ”Kaiken on Isäni antanut minun haltuuni. Poikaa ei tunne kukaan muu kuin Isä eikä Isää kukaan muu kuin Poika” (Matt. 11:27). Jeesuksen kyky tarjota lepoa perustuu hänen jumaluuteensa ja ykseyteensä Isän kanssa.

Ennen kuin voimme purkaa taakkojamme, meidän on ymmärrettävä, ettemme voi kantaa niitä yksin. Suurin osa meistä ei luovu taakoistaan, ellemme ole tajunneet todellista tilaamme. Jeesuksen kutsu on tarveperusteinen.

Matt. 11:28 kreikankielinen alkuteksti alkaa käskymuodolla. ”Tulkaa” ei ole vaihtoehto, vaan edellytys levon löytämiselle. ”Tulkaa” tarkoittaa, että meidän on luovutettava hallinta. Tänä aikana, jolloin voimme kätevästi hallita monia asioita elämässämme älypuhelintemme kautta, Jeesuksen luo tuleminen ei vaikuta luonnolliselta suunnalta. Hallinnan luovuttaminen on useimmille kristillisen elämän vaikein osa.

Rakastamme puhua siitä, mitä Jumala tekee hyväksemme Kristuksessa ja kuinka emme voi pelastaa itseämme tai muita kaltaisiamme. Tämä on totta, mutta meidän on silti tehtävä tietoinen valinta tulla Jeesuksen luo ja antautua hänelle. Tässä kohtaa vapaa tahto nousee keskiöön.