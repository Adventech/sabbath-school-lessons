---
title:  Suuri Taistelu, Läheltä Ja Henkilökohtaisena
date:  05/08/2021
---

Joosef kärsii periaatteittensa seurauksena (1. Moos. 39:11–20). Hänet heitetään vankilaan. Potifarin omaisuutena hänet olisi voitu tappaa siihen paikkaan. Potifar ei ilmeisesti uskonut vaimoaan, mutta suojellakseen mainettaan hänen piti puuttua asiaan. Olosuhteista huolimatta ”Herra oli kuitenkin Joosefin kanssa” (1. Moos. 39:21, RK 2012).

Elämä maapallolla ei ole reilua. Hyvää ei aina palkita, eikä pahasta heti seuraa rangaistusta. Silti Joosef löytää levon vankilassakin, sillä Jumala on hänen kanssaan. Joosef olisi voinut keskittyä tilanteen epäoikeudenmukaisuuteen. Hän olisi voinut vetäytyä ja luopua Jumalasta.

`Mitä Joosef tekee vankilassa? Miten hän suhtautuu ympärillään oleviin? Lue 1. Moos. 39:21–40:22.`

Joosef työskentelee kohtaamassaan todellisuudessa, ei ihannetilassa. Hän verkostoituu ja auttaa toisia, vaikka olosuhteet vankilassa olivat kaukana ihanteellisista. Joosef ei myöskään ole niin ylpeä, ettei voisi paljastaa haavoittuvuuttaan. Hän pyytää apua juomanlaskijalta tulkittuaan tämän unen.

`Mikä on Paavalin Ef. 6:1–13 esittämä laaja näkökulma ihmissuhteisiin?`

Ihmissuhteemme ovat pienoiskoossa olevia heijastuksia suuresta taistelusta Jumalan ja Paholaisen välillä. Täydellisiä suhteita ei ole olemassa. Jokaisessa suhteessa on kasvudynamiikkaa, ja Paholainen on kiinnostunut käyttämään kaikkia, varsinkin läheisimpiä, suhteitamme hyväkseen vahingoittaakseen ja vaikeuttaakseen Jumalan tahdon toteutumista elämässämme. Voimme olla kiitollisia, ettei meitä ole jätetty yksin taistelemaan. Jumalan sanassa on annettu periaatteet suhteittemme hoitamiseen. Jumalan lupaus antaa viisautta (Jaak. 1:5) ulottuu myös ihmissuhteisiin. Ja kuten hän oli Joosefin kanssa, samoin hän on luvannut olla meidän kanssamme, kun suhteemme käyvät mutkikkaiksi.

`Mieti Jaak. 1:5 annettua lupausta. Käytä hetki aikaa rukoillaksesi viisautta ihmissuhteisiisi. Miten voit olla vastanottavainen Pyhän Hengen kehotuksille, kun olet tekemisissä näiden ihmisten kanssa?`