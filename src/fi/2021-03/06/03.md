---
title:  Uuden Suunnan Valinta
date:  02/08/2021
---

”Tällävälin Joosef oli vangitsijoidensa kanssa matkalla Egyptiin. Karavaanin edetessä etelään kohti Kanaanin rajaa hän saattoi kaukaa erottaa kukkulat, joiden lomaan isä oli pystyttänyt telttansa. Hän purskahti katkeraan itkuun ajatellessaan rakkaan isänsä yksinäisyyttä ja tuskaa. Ja Dootanin näkymät palautuivat jälleen hänen mieleensä. Hän muisti, miten vihaiset veljet loivat häneen tuimia silmäyksiään, ja hänen korvissaan soivat yhä heidän pisteliäät, solvaavat vastauksensa hänen tuskaisiin avunpyyntöihinsä. Pelokkaana hän ajatteli tulevaisuuttaan. Miten jyrkästi hänen asemansa olikaan muuttunut – hellästi hoivatusta pojasta halveksituksi ja avuttomaksi orjaksi! Miten hänen kävisi yksin ja vailla ystäviä tuossa vieraassa maassa, johon hän nyt oli matkalla? Joosef antautui joksikin aikaa kokonaan surun ja kauhun valtaan. – –

Silloin hänen ajatuksensa suuntautuivat hänen isänsä Jumalaan. Jo lapsena häntä oli opetettu rakastamaan ja pelkäämään häntä. Isän teltassa hän oli usein kuunnellut kertomusta siitä, mitä tämä oli unessa nähnyt ollessaan matkalla maanpakolaisuuteen. – – Kaikki nämä arvokkaat opetukset muistuivat nyt elävästi hänen mieleensä. Joosef uskoi, että hänen isiensä Jumala tulisi olemaan myös hänen Jumalansa. Ja niin hän siinä paikassa jättäytyi kokonaan Herralle ja rukoili, että Israelin Varjelija olisi hänen kanssaan hänen maanpakolaisuutensa maassa.” (1AO 196, 197, kursiivi lisätty.)

Joissakin kulttuureissa yhteisön roolia pidetään tärkeämpänä kuin yksilön, toisissa taas korostetaan yksilöä enemmän kuin yhteisöä. Raamatussa yksilön ja yhteisön roolia painotetaan tasapuolisesti, ja sieltä löytyy selkeästi kutsu sitoutua Jumalaan sekä henkilökohtaisesti että yhteisönä. Joosef alkaa löytää lepoa jumalasuhteessaan tekemällä henkilökohtaisen valinnan seurata Jumalaa.

`Mitä seuraavat jakeet opettavat henkilökohtaisesta sitoutumisesta? 5. Moos. 4:29; Joos. 24:15; 1. Aik. 16:11; Ps. 14:2; Sananl. 8:10; Jes. 55:6.`

Löytääksemme levon meidän on tehtävä henkilökohtainen valinta seurata Jumalaa. Vaikka esi-isämme olisivat olleet hengellisiä jättiläisiä, usko ja hengellisyys eivät kuitenkaan siirry geeneissä. Muista, että Jumalalla on vain lapsia, ei lastenlapsia.