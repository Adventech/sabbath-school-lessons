---
title:  Todellisen Itsetunnon Löytäminen
date:  03/08/2021
---

Jos Joosef oli elätellyt toiveita karkaamisesta ja pääsystä takaisin kotiin, ne hautautuivat Egyptiin saavuttua, kun Joosef myytiin merkittävään talouteen. 1. Moos. 39:1 kerrotaan, että ”egyptiläinen Potifar, faraon hoviherra ja henkivartijain päällikkö, osti hänet ismaelilaisilta”. Yhtäkkiä nuorukainen oli sysätty vieraan kielen ja kulttuurin vaikutuspiiriin.

Perheellämme ja läheisillä ihmisillä on ratkaiseva merkitys itsetuntomme kehitykseen. Joosef oli kasvanut uskoen, että hänessä oli jotakin erityistä – olihan hän rakastetuimman vaimon vanhin poika (1. Moos. 29:18), isänsä ehdoton suosikki, ja ainoa, jolla oli kaunis monivärinen puku (1. Moos. 37:3, 4).

Mutta kuka hän oli nyt? Orja, joka voitiin ostaa tai myydä isännän tahdosta. Miten nopeasti hänen tilanteensa muuttuikaan; miten nopeasti elämä näytti kääntyvän häntä vastaan.

Joosef oppi läksyn, joka jokaisen on opittava. Jos olemme riippuvaisia siitä, miten muut määrittelevät arvomme, joudumme kokemaan kovia, sillä kaikki eivät tule arvostamaan sitä, keitä ja millaisia olemme. Tämänhetkisten rooliemme sijaan meidän on löydettävä itsetuntomme siitä, mitä Jumala ajattelee meistä ja miten hän näkee meidät.

`Miten Jumala näkee jokaisen meistä? Jes. 43:1; Mal. 3:17; Joh. 1:12; Joh. 15:15; Room. 8:14; 1. Joh. 3:1, 2.`

Jumala katsoo meitä jokaista armollisin silmin. Hän näkee meissä mahdollisuuksia, kauneutta ja lahjakkuutta, joita emme itse osaa edes kuvitella. Hän oli valmis kuolemaan, jotta me saisimme mahdollisuuden saavuttaa sen, mitä varten meidät on luotu. Risti paljastaa meidän syntisyytemme ja lunastuksemme suuren hinnan, mutta samalla se osoittaa meille meidän suuren arvomme Jumalan silmissä. Riippumatta siitä, mitä muut ajattelevat meistä tai mitä itse ajattelemme itsestämme, Jumala rakastaa meitä ja pyrkii lunastamaan meidät synnin vallasta ja ikuiselta kuolemalta.

Miten me vastaamme Jumalan rakkauteen, joka on paljastettu meille Jeesuksessa Kristuksessa?

`Monet kehottavat meitä rakastamaan itseämme sellaisina kuin olemme ja hyväksymään itsemme kritiikittä. Miksi tällainen on itsepetosta? Miksi on tärkeää, että arvomme tulee itsemme ulkopuolelta ja nimenomaan häneltä, joka on luonut meidät ja tuntee todelliset mahdollisuutemme?`