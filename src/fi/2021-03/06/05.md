---
title:  Ihmissuhteiden Hoitaminen Jumalan Tapaan
date:  04/08/2021
---

Joosefin tarina Egyptissä alkaa suotuisasti. Hän on uskonut itsensä Jumalan haltuun, ja Jumala siunaa häntä. Hän nousee Potifarin talossa odottamattaan korkeaan asemaan.

`Millä tavoin Jumalan siunaus Joosefin elämässä ilmeni? Millaisia Joosefin ihmissuhteet olivat? Lue 1. Moos. 39:1–6.`

Joosef vaikuttaa tulevan hyvin toimeen Potifarin kanssa, ja hänen suhteensa muuhun talonväkeen näyttäisivät olevan kunnossa, mutta ongelmia on kehkeytymässä. Joku talossa on levoton.

`Millaisen ihmissuhdeongelman eteen Joosef joutuu? Miten hän päättää hoitaa asian? Lue 1. Moos. 39:7–10.`

Potifarin vaimolla on ongelma. Hän katsoo ihmisiä ”esineinä”, joita voi manipuloida. Hän haluaa käyttää Joosefia ­hyväkseen. ”Joosef oli kaunis vartaloltaan ja kasvoiltaan.”   (1. Moos. 39:6.) Raamatussa harvoin kuvaillaan ihmisten fyysisiä ominaisuuksia, koska: ”Herra ei katso kuten ihminen. Ihminen katsoo ulkokuorta, mutta Herra näkee sydämeen.”    (1. Sam. 16:7.) Tässä tapauksessa Joosefin komeus haittaa hänen pyrkimyksiään olla uskollinen Jumalan periaatteille.

Joosef reagoi naisen vaatimuksiin tavalla, joka näyttää vahingoittavan häntä itseään. Hän soveltaa raamatullisia pe­riaatteita kaikkiin ihmissuhteisiinsa – myös Potifarin vaimoon. Ihmissuhteita koskevat raamatulliset periaatteet eivät ole vanhanaikaisia, kuten jokainen syntiin langennut voi kertoa.

Kyseessä ei ollut kertaluontoinen kiusaus. Potifarin vaimo houkutteli Joosefia päivästä toiseen (1. Moos. 39:10). Joosef yritti selittää päätöksensä motiiveja (1. Moos. 39:8, 9), mutta se ei auttanut.

Joosef tajuaa, ettei voi kontrolloida toisten päätöksiä. Hän päättää kuitenkin elää, rakastaa ja kohdella lähellään olevia tavalla, joka tuo Jumalalle kunniaa. Joosef oli oppinut elämään Jumalan läsnäolossa, mikä auttoi häntä vastustamaan kiusausta.

`Oletko koettanut soveltaa raamatullisia periaatteita niihinkin, joissa toinen osapuoli ”ei pelaa reilusti”? Kuinka se onnistui? Lue Matt. 5:43–48. `