---
title:  Kodin Toimimattomat Ihmissuhteet
date:  01/08/2021
---

Joosef tiesi, millaista on elää perheessä, jossa ihmissuhteet eivät toimi. Ongelmat alkoivat jo hänen isoisovanhempiensa aikana. Kun Saara tajusi olevansa hedelmätön, hän taivutteli Abrahamin menemään orjattarensa Hagarin luo. Heti kun Hagar tuli raskaaksi, alkoi kilpailu. Kasvettuaan tällaisessa ilmapiirissä Ismael ja Iisak veivät samat jännitteet omiin perheisiinsä. Iisak suosi Esauta; Jaakob yritti koko ikänsä ansaita isänsä rakkautta ja kunnioitusta. Myöhemmin Jaakob huijattiin avioitumaan kahden sisaruksen kanssa, jotka kilpailivat keskenään siitä, kumpi saisi enemmän lapsia. He jopa värväsivät palvelijattarensa mukaan kilpaan synnyttämään Jaakobin lapsia.

`Lue 1. Moos 34. Millaisen emotionaalisen jäljen tapahtuma on jättänyt perheeseen kokonaisuudessaan ja myös nuoreen Joosefiin?`

Äitien välinen kilpailu heijastui lapsiin, jotka kasvoivat aina valmiina haastamaan riitaa. Joosefin vanhemmat veljet olivat jo nuorina aikuisina tappaneet kaikki Sikemin kaupungin miehet. Ruuben oli osoittanut uhmakkaasti ylivaltansa ikääntyvälle isälleen makaamalla Bilhan kanssa, joka oli ­Raakelin palvelijatar ja useiden Jaakobin poikien äiti (1. Moos. 35:22). Joosefin veli Juuda luuli leskeksi jäänyttä miniäänsä prosti­tuoiduksi ja päätyi saamaan kaksoset tämän kanssa (1. Moos. 38).

Jaakob lisäsi perheen jännitteitä suosiessaan selvästi Joosefia antamalla tälle kalliin värikkään viitan (1. Moos. 37:3).

`Miksi Abraham, Iisak ja Jaakob on mainittu uskonsankarien listalla (Hepr. 11:17–22), vaikka heillä oli niin sotkuiset perhesuhteet?`

Uskonsankarit eivät useinkaan täytä omia tai Jumalan odotuksia. Heidät on mainittu Hepr. 11. luvussa, ei sotkuisten perhesuhteittensa takia, vaan niistä huolimatta. He oppivat – usein kantapään kautta – painiskellessaan perheongelmiensa kanssa, mitä ovat usko, rakkaus ja luottamus Jumalaan.

`Millaista perhesuhteiden toimimattomuutta olet itse saanut perintönä? Miten antautuminen Herralle auttaa murtamaan haitallisia malleja?`