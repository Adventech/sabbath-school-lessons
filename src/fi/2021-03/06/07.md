---
title:  Lisäaineistoa
date:  06/08/2021
---

Ellen White kirjoittaa Joosefista ja Potifarin vaimosta: ”Tässä on esimerkki kaikille sukupolville, joita maailmassa tulee elämään. – – Jumala haluaa olla läsnä apuna, joka antaa Henkensä kilveksi. Ankarimpienkin kiusausten ympäröidessä heidät heillä on voimanlähde, josta voivat ammentaa vastustaakseen niitä. Kuinka raivokas olikaan hyökkäys Joosefin siveellisyyttä vastaan. Se tuli vaikutusvaltaisen henkilön taholta – ihmiseltä, joka mitä todennäköisimmin voisi johtaa harhaan. Miten päättäväisesti ja viipymättä hyökkäys kuitenkin torjuttiin. – – Joosef oli uskonut maineensa ja etunsa Jumalan käsiin. Vaikka hänelle sallittiin jonkin aikaa koettelemuksia, jotka valmistivat häntä tärkeään tehtävään, Jumala huolehti tarkoin hänen maineestaan, jonka julma syyttäjä oli tahrannut. Myöhemmin, omana hyvänä aikanaan Jumala puhdisti sen. Jumala käytti jopa vankilaa keinona korottaa Joosef. Hyveellisyys tuo ajan myötä oman palk­kionsa. Joosefin sydäntä suojaavana kilpenä oli Jumalan pelko. Se sai hänet pysymään lojaalina ja oikeamielisenä isäntäänsä kohtaan ja uskollisena Jumalalle. Hän halveksi kiittämättömyyttä, joka johtaisi käyttämään isännän luottamusta väärin, vaikkei isäntä koskaan saisikaan asiaa selville.” (1SP 132.)

**Keskustelunaiheita**

`Sisar X on juuri liittynyt seurakuntaan. Hän on naimisissa ei-uskovan kanssa. Hän rakastaa miestään, mutta mies ei pidä muutoksista vaimossaan. Millaisia Raamatun periaatteille perustuvia neuvoja antaisit uudelle seurakunnan jäsenelle?`

`Leo Tolstoi on kirjoittanut: ”Kaikki onnelliset perheet ovat samanlaisia; jokainen onneton perhe on onneton omalla tavallaan.” Kaikissa perheissä on toimintahäiriötä, koska ne koostuvat syntisistä, jotka tuovat omat ongelmansa perhesuhteisiin. Miten voimme Jumalan armossa pyrkiä seuraamaan raamatullisia rakkauden, anteeksiannon ja taakkojen kantamisen periaatteita, joiden noudattaminen eheyttää perhesuhteitamme?`

`Monilla on kokemusta siitä, miten asiat näyttävät sujuvan hyvin, mutta sitten yhtäkkiä onnettomuus iskee. Miksi tällaisina aikoina uskosta kiinnipitäminen ja Jumalan sanan lupauksiin tarrautuminen on niin tärkeää? Kun ajat ovat hyvät, miksi on niin tärkeää valmistautua hengellisesti huonoja aikoja varten?`