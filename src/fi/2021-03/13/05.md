---
title:  Lepää Rauhassa
date:  22/09/2021
---

Jo vuosisatojen ajan kristityt ovat odottaneet Kristuksen paluuta. Siinä huipentuvat meidän kaikki toiveemme – eikä vain meidän, vaan myös kaikkina historian aikoina eläneiden Jumalan uskollisten toiveet.

`Lue Hepr. 11:13–16. Mikä suuri lupaus on annettu paitsi entisaikojen ihmisille myös meille?`

Jos yleinen ja suosittu käsitys kuolemasta olisi totta, jakeissa ei olisi paljoa järkeä. Mistä niissä puhutaan, kun sanotaan: ”Sitä, mikä heille oli luvattu, he eivät saaneet”? He ovat kuolleet, ja oletuksen mukaan taivaassa Jeesuksen kanssa nauttimassa palkinnostaan. Kun esimerkiksi Billy Graham kuoli, kuulimme usein toistettavan, että hän on nyt taivaassa Jeesuksen kanssa.

Näkemykseen sisältyy tiettyä ironiaa, sillä usein kun joku kuolee, kuulemme sanottavan: ”Levätköön hän rauhassa.” Miten asian laita oikein on? Lepäävätkö kuolleet rauhassa vai ovatko he taivaassa tekemässä jotakin, mitä heidän siellä kuuluu tehdä (esimerkiksi katselemassa tätä ”hauskuutta” täällä maan päällä)?

`Miten Jeesus kuvailee kuolemaa? Lue Joh. 11:11.`

Tosiasiassa totuus kuolemasta on, että kuolleet lepäävät rauhassa. Kuolleet ovat todellakin levossa. ”Uskovalle kuolema on vain lyhyt tuokio. Kristus puhuu siitä. ’Jos joku pitää minun sanani, hän ei ikinä näe kuolemaa’, ’hän ei ikinä maista kuolemaa.’ Kristitylle kuolema on vain uni, hiljainen ja pimeä hetki. Elämä on kätkettynä Kristuksen kanssa Jumalassa, ja ’kun Kristus, meidän elämämme, ilmestyy, silloin tekin hänen kanssaan ilmestytte kirkkaudessa’ (Joh. 8:51, 52; Kol. 3:4).” (5AO 338.)

Jeesus vertaa kuolleen tilaa kuoleman ja ylösnousemus­aamun välillä tiedottomaan uneen (Joh. 11:11, 14), mutta hän korostaa myös, että sekä pelastetut että kadotetut saavat palkkionsa ylösnousemuksen jälkeen (Joh. 5:28, 29). Hän korosti sitä, että kuolemaan pitää olla valmistautunut, tuli se milloin tahansa.

`Mitä lohtua saat siitä, että kuolleet rakkaasi ovat todellakin levossa tällä hetkellä?`