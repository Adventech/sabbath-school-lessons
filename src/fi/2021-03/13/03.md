---
title:  Lähtölaskenta
date:  20/09/2021
---

Öljymäellä Jeesus maalasi yleiskuvaa historiasta vastatessaan opetuslasten kysymyksiin: ”Sano meille, milloin se kaikki tapahtuu. Mikä on merkkinä sinun tulostasi ja tämän maailman lopusta?” (Matt. 24:3.)

Jeesuksen kuuluisa Matt. 24. luvun saarna kattaa aikajanan hänen päivistään hänen toiseen tulemiseensa ja sen jälkeiseen aikaan.

Jeesus halusi antaa kaikkina aikakausina eläville seuraajilleen summittaisen käsityksen lopunajan profetioiden jumalallisesta aikataulusta, jotta silloin elävät voisivat olla valmistautuneita lopulliseen koitokseen. Hän halusi, että voisimme levätä luottavaisina hänen rakkaudessaan silloinkin, kun kaikki ympärillämme luhistuu.

Tunnemme hyvin Danielin kuvauksen ahdistuksen ajasta, ”jonka kaltaista ei ole ollut siitä alkaen, kun kansoja on ollut” (Dan. 12:1). Jeesus haluaa, että olemme valmiita kohtaamaan tapahtumat, jotka edeltävät hänen toista tulemistaan.

`Millainen Jeesuksen toinen tuleminen tulee olemaan? Miten voimme välttyä eksytyksiltä? Lue Matt. 24:4–8, 23–31.`

Jeesuksen tuleminen on kirjaimellinen lopunajan tapahtuma. Hänen paluustaan on profetoitu paljon ja Jeesus itsekin puhui siitä, joten tiedämme, että kyse on isosta asiasta.

Edellisen maailmanlaajuisen huipennuksen aikaan vain kahdeksan ihmistä koko maailmassa oli valmistautunut siihen. Jeesus vertaa toisen tulemisensa yllättävyyttä tuohon tapahtumaan – vedenpaisumukseen (Matt. 24:37–39). Vaikka kukaan ei tiedä Jeesuksen toisen tulemisen päivää eikä hetkeä (Matt. 24:36), Jumala on säätänyt profeetallisen lähtölaskennan, jota voimme seurata ympäröivän maailmamme tapahtumista.

`Mikä rooli meille on annettu tässä profeetallisessa draamassa? Katso Matt. 24:9–14.`

Tässä kosmisessa taistelussa me olemme muutakin kuin vain tarkkailijoita. Meidän tulee olla aktiivisia evankeliumin levittäjiä maailman ääriin asti, mikä tarkoittaa, että mekin tulemme kohtaamaan vainoja.