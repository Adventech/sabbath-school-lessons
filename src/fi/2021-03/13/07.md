---
title:  Lisäaineistoa
date:  24/09/2021
---

”Kaikki me toivomme välittömiä ja suoria vastauksia rukouksiimme. Meillä on kiusaus masentua, kun vastaus viipyy tai tulee odottamattomassa muodossa. Mutta Jumala on liian viisas ja hyvä vastatakseen rukouksiimme aina juuri sillä hetkellä ja sillä tavalla kuin me toivomme. Hän tekee hyväksemme paljon enemmän kuin vain toiveemme täyttämisen. Koska voimme luottaa hänen viisauteensa ja rakkauteensa, meidän ei tulisi pyytää häntä myöntymään tahtoomme, vaan pyrkiä alistumaan hänen suunnitelmiinsa ja toteuttamaan niitä. Halujemme ja tavoitteidemme tulee mukautua hänen tahtoonsa.” (SLS 186.)

”Enää pieni hetki niin Jeesus tulee pelastamaan lapsensa ja antamaan heille viimeistelevän kosketuksen, joka tuo kuolemattomuuden. – – Haudat aukenevat ja kuolleet nousevat voittajina esiin huutaen: ’Missä on voittosi, kuolema? Missä on pistimesi, kuolema?’ Rakkaamme, jotka ovat nukkuneet pois Jeesuksessa, astuvat esiin kuolemattomuuteen pukeutuneina.” (CS 350.)

**Keskustelunaiheita**

`Pohtikaa suuren taistelun todellisuutta. Miten se ilmenee maailmassa? Entä henkilökohtaisessa elämässänne? Se on hyvin todellista, eikö vain? Se on itse asiassa todellisempaa kuin monet ajattelevat, sillä monet eivät usko kirjaimelliseen Paholaiseen. Miksi suuren taistelun todellisuuden ymmärtäminen on niin tärkeää maailmamme todellisen tilan ymmärtämiseksi? Miksi ymmärryksemme suuren taistelun päättymisestä on niin lohdullinen?`

`Profetiat voivat johtaa harhaan, jos menemme tulkinnoissa pidemmälle kuin tekstissä on selvästi ilmaistu. Kuinka usein uskovat ovat joutuneet vaikeuksiin tehdessään tai uskoessaan ennustuksia, jotka eivät toteutuneet? Miten voimme välttyä tällaiselta ansalta?`

`Lukekaa Ilm. 14:9–11, jossa kerrotaan siitä, miten pedon ja sen kuvan kumartajat eivät saa lepoa. Mitä se mahtaa tarkoittaa?`

`Kiistanalainen aihe seurakunnassa on ollut se, millainen osa meillä on tai ei ole Kristuksen toisen tulemisen jouduttamisessa. Olimmepa aiheesta mitä mieltä tahansa, miksi on silti tärkeää, että toimimme aktiivisesti hänen paluunsa sanoman levittäjinä maailmalle?`