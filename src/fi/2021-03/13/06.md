---
title:  Iloitkaa Aina Herrassa
date:  23/09/2021
---

Yksi käytetyimmistä älypuhelinsovelluksistamme on karttapalvelu Google Maps. Miten selvisimmekään ennen puhelinten GPS-pohjaisia karttoja? Saatamme jännittää uuteen paikkaan menemistä, mutta Google Mapsin avulla voimme luottavaisin mielin lähteä liikkeelle ja löytää perille missä tahansa vieraassa kaupungissa. Voisiko tämänkaltainen luottamus olla vertauskuva siitä levosta, jonka Jumala haluaa antaa meille profeetallisilla aikatauluillaan?

Joskus saatamme tosin kirjoittaa sovellukseen väärän osoitteen tai tietoisesti päättää olla noudattamatta reittiohjeita, koska arvelemme tietävämme paremman oikotien. Silloin saatamme päätyä jonnekin, minne meidän ei ollut tarkoitus mennä – ja silloin emme ole kovin levollisella mielellä.

`Lue Fil. 4:4–6. Mitä Paavali sanoo tavasta, jolla voimme saavuttaa todellisen levon ja rauhan jopa maailman kiireiden ja rasitusten keskellä?`

Paavali ei kehota iloitsemaan aina koettelemuksissa, joita kohtaamme. Hän kehottaa iloitsemaan aina Herrassa. Riippumatta tämänhetkisestä tilanteestamme ja sen koettelemuksista, jos ajatuksemme pysyvät Jumalassa, hänen hyvyydessään ja rakkaudessaan sekä hänen ristillä meidän puolestamme antamassaan uhrissa, voimme iloita hänessä ja löytää rauhan väsyneelle sisimmällemme.

Kuvittele myös, millainen lepo meillä olisi, jos kykenisimme olemaan huolehtimatta mistään. Se ei tunnu kovin realistiselta kenenkään kohdalla tässä maailmassa (Paavalilla itselläänkin oli runsaasti huolenaiheita). Kuitenkin tieto siitä, että rakastavalla Jumalalla on kaikki hallinnassaan ja että hän pelastaa meidät valtakuntaansa, auttaa meitä näkemään huolenaiheemme oikeasta perspektiivistä.

”Herra on jo lähellä.” Hän on aina meitä lähellä, ja kun ummistamme silmämme kuoleman uneen, seuraava asia, jonka tajuamme, on Kristuksen paluu. Sitä ennen elämä on täynnä jännitteitä, koettelemuksia ja vaikeuksia. Kukaan ei välty niiltä; ei välttynyt edes apostoli Paavali (ks. 2. Kor. 11). Hänen tarkoituksenaan onkin kertoa meille, että kaikkien kärsimystemme keskellä voimme iloita siitä, mitä olemme saaneet Kristuksessa, ja näin voimme löytää levon jo nyt.

`Lue Fil. 4:4–6 uudestaan. Miten voit soveltaa näitä ihania sanoja tämänhetkisiin kokemuksiisi?`