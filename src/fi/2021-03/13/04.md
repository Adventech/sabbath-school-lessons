---
title:  Marssijärjestys
date:  21/09/2021
---

Historian profeetallinen kokonaiskuva ei anna meille mahdollisuutta vain istua ja seurata tapahtumien kulkua, joihin emme voi oikeastaan vaikuttaa. Monien asenne on: ”No, lopunajan tapahtumat toteutuvat kuten on ennustettu, joten emme voi kuin antaa niiden tapahtua. Mitä minä yksin voisin muka tehdä?”

Kristittyjen ei tulisi suhtautua tällä tavoin maailmaan ja lopunajan tapahtumiin. Ilm. 14. luvun mukaan tarkoituksemme tässä historian ajassa on kertoa toisille Jumalan tuomiosta ja auttaa heitä valmistautumaan Jeesuksen toiseen tulemiseen.

`Lue Ilm. 14:6–12. Mitä tämä opettaa ja mitä meidän pitäisi julistaa maailmalle? Miksi sanoma on niin kiireellinen?`

Adventisteina uskomme, että nykyistä aikaa koskeva totuus löytyy erityisesti näistä jakeista, joihin viittaamme kolmen enkelin sanomana. Löydämme jakeista kutsumuksemme tässä ajassa.

Sanoma alkaa ikuisella evankeliumilla, upealla uutisella Kristuksen kuolemasta ja ylösnousemuksesta, joiden varassa ainoa toivomme pelastua lepää. Sanoma sisältää myös varoituksen siitä, että tuomion hetki on tullut (Ilm. 14:7), mikä on vahva merkki siitä, että lopunaika on käsillä. Sitten esitetään kutsu kumartaa häntä, joka on luonut taivaan ja maan, ja varoitetaan siitä, että Babyloniin jäävät kumartavat petoa ja sen kuvaa. Lopuksi annetaan kuvaus Jumalan lopun­ajan kansasta: ”Tässä kysytään pyhiltä kestävyyttä, niiltä, jotka noudattavat Jumalan käskyjä ja uskovat Jeesukseen.” (Ilm. 14:12).

`Lue Ilm. 14:11. Mitä jakeessa sanotaan levon puutteesta niiden kohdalla, jotka palvovat petoa ja sen kuvaa?`

Ei päivän, ei yön lepoa niille, jotka palvovat petoa ja sen kuvaa? On eri näkemyksiä siitä, mitä tämä voi tarkoittaa, mutta kaikki yhtyvät varmasti siihen, ettei näillä ihmisillä ole sellaista rauhaa, jota Jumala tarjoaa uskollisilleen.

`Miten kolmen enkelin sanoma on lepoa Kristuksessa?`