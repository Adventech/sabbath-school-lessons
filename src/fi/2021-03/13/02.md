---
title:  Näky Lopunajasta
date:  19/09/2021
---

Vanhin elossa oleva Jeesuksen opetuslapsi istui kivikkoisella vankilasaarella kaukana kaikesta tutusta ja turvallisesta. Millaisia ajatuksia Johanneksella on mahtanut olla hänen jouduttuaan eristyksiin yksinäiselle saarelle? Miten hän oli päätynyt tänne tällaiseen tilanteeseen? Hänhän oli nähnyt Jeesuksen poistuvan ja kuullut paikalla olleiden kahden enkelin sanovan: ”Galilean miehet, mitä te siinä seisotte katselemassa taivaalle? Tämä Jeesus, joka otettiin teidän luotanne taivaaseen, tulee kerran takaisin, samalla tavoin kuin näitte hänen taivaaseen menevän.” (Ap. t. 1:11.)

Tuosta oli kuitenkin kulunut jo vuosia, eikä Jeesus ollut tullut takaisin. Muut tuona päivänä paikalla olleet apostolit olivat jo kuolleet, useimmat marttyyrikuoleman. Seurakunnassa oli tapahtunut sukupolvenvaihdos, ja sitä vainottiin nyt ulkoapäin ja sen keskuudessa oli harhaoppisia liikkeitä. Johanneksen on täytynyt tuntea itsensä yksinäiseksi, väsyneeksi ja levottomaksi. Ja yhtäkkiä hän sai näyn.

`Millaista lohtua voit kuvitella Johanneksen saaneen näystä? Lue Ilm. 1:9–19.`

Jeesus oli sanonut seuraajilleen: ”Ja katso, minä olen teidän kanssanne kaikki päivät maailman loppuun asti.” (Matt. 28:20.) Sanat olivat varmasti rohkaisseet Johannesta hänen ollessaan yksin karkotettuna. Varmasti tämä näky, ”Jeesuksen Kristuksen ilmestys”, oli suurena lohtuna hänelle. Hän sai tuntea, miten Jeesus, ”A ja O, alku ja loppu”, ilmaisi itsensä hänelle aivan erityisellä tavalla.

Näitä jakeita seuraa kuvaus näyistä, jotka koskevat maail­man tulevaisuutta. Mahtava historian panoraamanäkymä avattiin Johanneksen eteen. Me tunnemme sen kristillisen seurakunnan historiana, mutta Johannekselle ne olivat vielä seurakunnan tulevaisuutta. Sitten koettelemusten keskellä Johannekselle näytettiin, miten kaikki päättyisi. ”Minä näin uuden taivaan ja uuden maan. Ensimmäinen taivas ja ensimmäinen maa olivat kadonneet, eikä merta ollut enää. Näin, kuinka pyhä kaupunki, uusi Jerusalem, laskeutui taivaasta Jumalan luota juhla-asuisena, niin kuin morsian, joka on kaunistettu sulhasta varten.” (Ilm. 21:1, 2.)

Näky lopunajasta ja ikuisuudesta auttoi varmasti Johannesta lepäämään luottavaisesti Jumalan huolenpidon ja lupausten varassa.