---
title:  Levottomuuden Voittaminen
date:  15/07/2021
---

`Lue Joh. 14:1–6. Mitä voimme tehdä, ettei sydämemme olisi levoton? Miten pääsemme yli erimielisyyksistämme, itsekkyydestämme, kunnianhimostamme, tekopyhyydestämme ja voimme löytää todellisen levon?`

Levottomuuden voittaminen alkaa aina Jeesuksesta. Hän on tie, totuus ja elämä. Hän tietää oikean suunnan silloin, kun itse harhailemme päämäärättömästi. Jumalallisena lainantajana hän itse on totuuden persoonallinen ilmentymä, ja hänen Henkensä johtaa meidät tuntemaan koko totuuden (Joh. 16:13). Kun meihin sattuu, kun olemme väsyneitä ja uupuneita, sairaita ja masentuneita, hän on Elämä. Hän on luvannut meillekin yltäkylläisen elämän (Joh. 10:10). Se tarkoittaa iankaikkista kotiamme ja ikuista elämää, mutta myös laadultaan erilaista elämää täällä. Luoja kykenee antamaan ylenpalttisen runsaasti myös tässä ajassa.

”Älköön sydämenne olko levoton” on kutsu meille elää odottaen hyvää. Kun olemme alamaissa, hän voi nostaa meidät korkeammille näköalapaikoille. Kun kamppailemme pimeyden ja synnin kanssa, hän on se, joka on aloittanut meissä hyvän työn ja joka vie sen myös päätökseen (Fil. 1:6).

Riippumatta siitä, kuinka vaikeiksi asiat täällä muuttuvat, katsokaamme lupausta, joka meillä on Jeesuksessa. Hän valmistaa meille sijaa – paikkaa, jossa tuskamme, levottomuutemme ja kärsimyksemme poistuvat ikiajoiksi. Tämä toivo on annettu meille Kristuksessa Jeesuksessa. Sitä tarjotaan meille kaikille riippumatta siitä, keitä olemme, millainen tausta meillä on, kuinka alhaisia olemme olleet tai olemme edelleen.

Ratkaisu on siinä, että tulemme Jumalan luo heikkoudessamme, tuskassamme, rikkinäisyydessämme ja langenneessa olotilassamme tietäen, että hän hyväksyy meidät kaikesta huolimatta. Tästä armossa on kyse. Meidän on luotettava, että olemme saaneet armon, kun sitä uskossa etsimme.

`Lue Jer. 3:22. Mitä Jumala pyytää meitä tekemään, ja mitä hän tekee vastauksena meille?`

`Miksi lupaus toisesta tulemisesta on erityisen tärkeä meille adventisteille, joilla on tietty ymmärrys kuolleiden tilasta?`