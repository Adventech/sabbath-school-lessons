---
title:  Jeesus Jakaa Ihmisiä
date:  11/07/2021
---

Harva nauttii konflikteista. Kaipaamme sopusointua ja rauhaa. Pidämme jopa seminaareja, joissa opetetaan rauhanrakentamista ja konfliktien ratkaisua seurakunnissamme.

`Lue Matt. 10:34–39. Mitä Jeesus tarkoittaa sanoessaan, ettei tullut tuomaan rauhaa vaan miekan? Miksi näin, vaikka Jeesus on Rauhan Ruhtinas (Jes. 9:5)?`

Jeesuksen sanat ovat tyrmistyttävällä tavalla vastoin yleistä käsitystä. Vapahtaja, joka tuli tänne avuttomana vauvana, ei henkivartijoiden ympäröimänä mahtavana kuninkaana, kehotti rakastamaan niin lähimmäisiä kuin vihamiehiäkin, mutta tässä hän sanookin nyt seuraajilleen tuovansa erimielisyyttä ja taisteluita. Kuulijat varmaankin ihmettelivät, kuten mekin: Mistä on kysymys?

Perimmiltään tekstissä (Matt. 10:35–39) on kyse siitä, kenelle olemme kuuliaisia ja lojaaleja. Lainaten Miika 7:6 Jeesus haastaa yleisönsä tekemään valintansa ikuisuutta ajatellen. Pojan kuuluu rakastaa ja kunnioittaa vanhempiaan. Näin Mooseksen vuorella saamassa laissa vaadittiin; kuitenkin, jos tuo rakkaus ylitti kuulijan sitoutumisen Jeesukseen, vaadittiin vaikeaa päätöstä. Isän ja äidin kuuluu rakastaa ja hoivata lapsiaan. Kuitenkin, jos vanhemmat olisivat sitoutuneempia rakastamaan lapsiaan kuin Jeesusta, vaadittaisiin vaikeaa valintaa. Jeesus muistuttaa meitä siitä, että tärkein on laitettava etusijalle.

Lauseissa, joissa Jeesus puhuu tästä valinnasta, hän käyttää sanaa ”kelvollinen” (RK 2012). Kelvollisuus ei perustu korkeisiin moraalistandardeihin eikä edes synnin voittamiseen. Kelvollisuus perustuu siihen, että on suhteessa Jeesukseen. Olemme kelvollisia, kun valitsemme hänet yli kaiken muun – myös äidin, isän ja lasten yli. Valitsemme ristin kärsimykset ja seuraamme Jeesusta.

”Minulla ei ole suurempaa toivetta kuin nähdä nuorisomme täyttyvän todellisella uskon hengellä, joka saa heidät ottamaan ristinsä ja seuraamaan Jeesusta. Astukaa esiin, Kristuksen nuoret opetuslapset, te puhtauden ja vanhurskauden vaatteisiin pukeutuneet, joita periaatteet hallitsevat. Vapahtajanne ohjaa teidät asemaan, joka parhaiten sopii lahjoillenne ja jossa voitte olla suurimmaksi hyödyksi.” (5T 87.)

`Mikä on avain ristin kantamiseen uskollisesti?`