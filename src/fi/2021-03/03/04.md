---
title:  Kunnianhimo
date:  13/07/2021
---

Voimme innoittua ja rohkaistua tutkimalla Jeesuksen viimeistä viikkoa ennen ristiinnaulitsemista. Saamme myös kuvauksen siitä, kuinka levottomuus ja kunnianhimo ajavat ihmisiä tekemään ja sanomaan harkitsemattomia asioita.

`Lue Luuk. 22:14–30. Miltä Jeesuksesta mahtoi tuntua, kun hän kuuli opetuslasten kinastelevan juhla-aterialla siitä, ketä heistä olisi pidettävä suurimpana (Luuk. 22:24)? Miksi opetuslapset ajautuivat sivuraiteille?`

Me harvoin keskustelemme siitä, kuka meistä on suurin seurakunnassamme, perheessämme tai työpaikallamme. Saatamme ajatella sitä mielessämme, mutta kuka sellaisesta kehtaisi ääneen puhua?

Tämä ei ollut ensimmäinen kerta, kun kysymys nousi esiin Jeesuksen seuraajien keskuudessa. Matt. 18:1 kertoo, miten opetuslapset esittivät saman asian Jeesukselle hieman yleisemmällä tasolla: ”Kuka on suurin taivasten valtakunnassa?” Jeesus vastaa antamalla havainnollisen opetuksen. Hän kutsuu ryhmän keskelle lapsen. Kuulijoiden silmät suurenevat ja kulmakarvat nousevat. Mestarin teko vaatii selitystä ja sen hän antaa: ”Totisesti: ellette käänny ja tule lasten kaltaisiksi, te ette pääse taivasten valtakuntaan.” (Matt. 18:3.)

Kääntymys on edellytys sille, että voimme löytää todellisen levon Jeesuksessa. Tajuamme, että tarvitsemme ulkopuolista apua. Huomaamme, ettemme voi luottaa itseemme, vaan meidän on luotettava Jeesukseen. Arvomaailmamme ja kunnianhimoiset tavoitteemme muuttuvat. Jeesus sanoo opetuslapsille: Luottakaa ja turvautukaa minuun lapsen lailla. Todellinen suuruus on sitä, että luopuu oikeuksistaan ja omaksuu taivaan valtakunnan arvot.

Opetuslapset eivät olleet vielä oppineet tätä läksyä, kun Jeesus söi viimeistä ateriaa heidän kanssaan. Heidän kinastelunsa ja valtataistelunsa pilasi täydellisen yhteysaterian, joka ei enää koskaan toistuisi.

He käyttäytyivät näin, vaikka olivat viettäneet usean vuoden Jeesuksen kanssa, tehneet työtä hänen kanssaan sekä kuunnelleet ja oppineet hänen jalkojensa juuressa. Miten surullinen esimerkki siitä, kuinka turmeltuneena ihmissydän pysyy. Jumalan armo on kuitenkin aina läsnä, eikä Jeesus tästä säälittävästä keskustelusta huolimatta luovuttanut heidän suhteensa.