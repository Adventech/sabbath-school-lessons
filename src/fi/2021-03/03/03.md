---
title:  Itsekkyys
date:  12/07/2021
---

Kuten haapapuut ovat osa laajempaa maanalaista järjestelmää, samoin itsekkyys on osa valtavaa maanalaista järjestelmää, jota kutsutaan synniksi ja joka estää meitä löytämästä todellista lepoa Jeesuksessa. Kaikista synnin ilmentymistä elämässämme helpoiten esiin tuntuu nousevan itsekkyys. Se on useimmille meistä yhtä luonnollista kuin hengittäminen.

`Lue Luuk. 12:13–21. Kuvaile Jeesuksen vertauksessa esiin nousevaa ongelmaa. Onko tulevaisuuden suunnittelu itsekästä? Onko se Jumalan valtakunnan väheksymistä? Mistä Jeesus meitä tässä varoittaa?`

Tämä vertaus esiintyy vain Luukkaan evankeliumissa vastauksena erään kuulijan kysymykseen. Kuulija kysyy jotakin koskien perinnönjakoa, ja Jeesus vastaa kieltäytymällä ottamasta sovittelijan roolia veljesten välillä. Sen sijaan hän nostaa esiin suuremman taustalla vaikuttavan ongelman: itsekkyyden. Hän kaivaa yksittäisten tekojemme juuret esiin.

`Ajattele elämässäsi ilmenevää itsekkyyttä. Miten itsekkyys vaikuttaa suhteeseesi Jumalaan, puolisoosi, perheeseesi, seurakuntaperheeseesi, naapureihisi ja työtovereihisi? Millaista ratkaisua Fil. 2:5–8 tarjoaa?`

Keskittyen vain omiin tarpeisiinsa ja kunnianhimoonsa tämä Jeesuksen vertauksessa esiintynyt tuntematon rikas mies unohti ottaa huomioon näkymättömän, taivaallisen todellisuuden. Suurempaa, parempaa ja enemmän eivät ole Jumalan valtakunnan perusperiaatteita. Paavali tarjoaa välähdyksen siitä, mikä motivoi Jeesusta hänen päättäessään ryhtyä sijaiskärsijäksemme.

Fil. 2:5–8 kuvailee, miltä esimerkillinen epäitsekkyys, nöyryys ja rakkaus näyttävät. Jos valintojemme ja arvojärjestyksemme liikkeellepaneva voima ei ole rakkaus Jumalaan ja lähimmäiseen, rakennamme vain lisää aittoja itsellemme täällä ja sijoitamme vähemmän aarteita taivaaseen (Matt. 6:20).

`Miksi on helppo joutua vaurauden tavoittelun pauloihin? Tarvitsemme rahaa selvitäksemme, mutta miksi vaikuttaa siltä, että vaikka meillä olisi kuinka paljon tahansa, haluamme aina vain lisää?`