---
title:  Levottomuuden Juuret
date:  10/07/2021
---

### Avaintekstit
Matt. 10:34–39; Luuk. 12:13–21; Fil. 2:5–8; Luuk. 22:14–30; Matt. 23:1–13.

> <p></p>
> ”Sillä siellä, missä kateus ja riidanhalu vallitsevat, on myös hillittömyyttä ja kaikenlaista pahaa.” (Jaak. 3:16.)

Haavat ovat kauniita puita, jotka kasvavat 15–30 metrin korkuisiksi. Ne viihtyvät viileässä ilmastossa, jossa kesälämpötilatkin pysyvät viileinä. Niiden puuainesta käytetään huonekalujen ja myös tulitikkujen ja paperin valmistukseen. Peurat ja muut eläimet syövät usein nuoria haapoja ankarien talvikuukausien aikana, sillä haapojen kuoressa on monia ravinteita. Haavat tarvitsevat paljon auringonvaloa, ja ne kasvavat kaiken aikaa, jopa talvella, mikä tekee niistä tärkeää talviruokaa monille eläimille.

Haavat tunnetaan kuitenkin parhaiten siitä, että niillä on yksi koko kasvimaailman laajimmista juuristoista. Juuret leviävät maanalaisina lonkeroina ja muodostavat pesäkkeitä, jotka suhteellisen nopeasti levittäytyvät kattamaan laajoja alueita. Yksittäiset puut saattavat elää 150-vuotiaiksi, mutta maanalainen laajempi organismi voi elää tuhansia vuosia.

Tämän viikon tutkistelussa perehdymme joihinkin levottomuutemme juuriin. On monia asioita, jotka voivat estää meitä löytämästä todellista lepoa Jeesuksessa. Jotkin asioista ovat ilmeisiä, eivätkä ne vaadi paljoakaan pohdintaa. Toisia ei voi havaita yhtä selvästi, kuten ei haavan laajaa juuristoakaan, joka on näkymättömissä maan alla. Emme aina ole tietoisia asenteista ja teoista, jotka erottavat meidät Vapahtajastamme.

_Tämä tutkistelu on sapatiksi 17.7.2021_