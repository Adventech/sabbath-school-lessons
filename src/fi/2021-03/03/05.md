---
title:  Tekopyhyys
date:  14/07/2021
---

Tekopyhä ihminen haluaa näyttäytyä erilaisena kuin todellisuudessa on. Sanaa ”tekopyhä” käytetään seitsemän kertaa Matt. 23. luvun keskustelussa, jossa Jeesus julkisesti moittii juutalaisen uskonnollisen johtajiston keskushahmoja tekopyhiksi (Matt. 23:13, 14, 15, 23, 25, 27, 29; RK 2012). Evankeliumit osoittavat, että Jeesus tarjosi armoaan ja anteeksiantoaan avionrikkojille, veronkerääjille, prostituoiduille ja jopa murhaajille, mutta hän ei suvainnut tekopyhiä (ks. myös Matt. 6:2, 5, 16; Matt. 7:5; Matt. 15:7–9; Matt. 22:18, RK 2012).

`Lue Matt. 23:1–13 ja listaa neljä tekopyhän ihmisen keskeistä ominaisuutta, jotka Jeesus mainitsee.`

Ensimmäisen vuosisadan juutalaisuudessa fariseukset edustivat konservatiivista uskonnollista oikeistoa, joka oli kiinnostunut kirjoitetusta ja suullisesta laista ja korostivat rituaalista puhtautta. Juutalaisuuden toisessa laidassa olivat saddukeukset. He olivat ryhmittymä pääasiassa varakkaita johtajia, jotka olivat usein pappisluokan eliittiä. He olivat omaksuneet kreikan kielen ja kreikkalaisen filosofian eivätkä uskoneet tuomioon eivätkä kuoleman jälkeiseen elämään. Kuvaisimme heitä liberaaleiksi. Molemmat ryhmittymät syyllistyivät tekopyhyyteen.

Jeesuksen mukaan olemme kaikki tekopyhiä, jos emme tee niin kuin sanomme tai kun teemme uskonnosta vai­keampaa toisille ilman, että sovellamme samoja standardeja itseemme, tai kun haluamme saada toisilta kiitosta uskonnollisesta innostamme tai kun vaadimme kunniaa ja tunnustusta, joka kuuluu yksin taivaalliselle Isällemme.

Jeesuksen tekopyhille suunnatut sanat olivat teräviä ja sattuvia, mutta hän oli silti täynnä rakkautta ja huolenpitoa heitäkin kohtaan.

”Jumalallinen sääli kuvastui Jumalan Pojan kasvoilta hänen antaessaan katseensa viipyä temppelissä ja sen jälkeen kuulijoissaan. Hän huudahti syvän sydämen tuskan ja katkerien kyynelten tukahduttamalla äänellä: ’Jerusalem, Jerusalem, sinä, joka tapat profeetat ja kivität ne, jotka ovat sinun tykösi lähetetyt, kuinka usein minä olenkaan tahtonut koota sinun lapsesi, niinkuin kana kokoaa poikansa siipiensä alle! Mutta te ette ole tahtoneet.’” (5AO 173.)

`Miten voimme havita tekopyhyyttä itsessämme, ja miten pääsemme siitä eroon?`