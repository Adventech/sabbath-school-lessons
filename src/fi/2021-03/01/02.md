---
title:  Uupuneita Ja Lopen Väsyneitä
date:  27/06/2021
---

`Lue 1. Moos. 2:1–3. Miksi Jumala loi lepopäivän ennen kuin kukaan ehti väsyä?`

Jo ennen kuin ihmiskunta ehti kiiruhtaa itseaikaansaadun stressielämänsä pariin, Jumala asetti merkin, jolla ravistella muistiamme. Tämä päivä olisi aikaa pysähtyä ja tietoisesti nauttia elämästä; päivä, jolloin saisi vain olla eikä tarvitsisi suorittaa; päivä, jolloin saisi erityisesti juhlia Luojaa ja nauttia hänen hyvistä lahjoistaan.

Tämä ei ollut kertaluontoinen kutsu, joka vanheni Eedenistä karkottamisen myötä. Jumala halusi varmistaa, että hänen kutsunsa kestäisi ajan testin, joten heti alusta alkaen hän punoi sapatin levon ajan kankaaseen. Kutsu käydä levollisesti juhlimaan luomista toistuisi joka seitsemäs päivä, kerta toisensa jälkeen.

Voisi kuvitella, että kaikkien työtä säästävien laitteittemme ansiosta olisimme fyysisesti vähemmän väsyneitä kuin ihmiset kaksisataa vuotta sitten. Levosta tuntuu kuitenkin olevan nykyäänkin pulaa. Jopa hetket, jolloin emme tee työtä, me käytämme vimmattuun toimintaan. Tuntuu kuin olisimme aina jollakin tapaa jäljessä; riippumatta siitä kuinka paljon saamme aikaiseksi, aina löytyy lisää tehtävää.

Tutkimukset osoittavat, että saamme nykyään vähemmän unta ja monet ovat vahvasti riippuvaisia kofeiinista jaksaakseen säilyttää tahtinsa. Nopeammista puhelimista, tietokoneista ja internetyhteyksistä huolimatta meillä ei silti tunnu koskaan olevan riittävästi aikaa.

`Miksi lepääminen on niin tärkeää? Mark. 6:31; Ps. 4:9; 2. Moos. 23:12; 5. Moos. 5:14 ja Matt. 11:28.`

Meidät luonut Jumala tiesi, että me tarvitsisimme fyysistä lepoa. Hän loi aikaan tiettyjä syklejä – yön ja sapatin – joiden ansiosta me saisimme mahdollisuuden fyysiseen lepoon. Kun tunnustamme Jeesuksen elämämme Herraksi, meidän tulee samalla ottaa vakavasti velvollisuutemme järjestää aikaa levolle. Sapattikäsky ei ole vain ehdotus. Se on käsky.

`Entä kiireinen elämämme? Mitä voimme tehdä, jotta voisimme paremmin kokea fyysistä ja hengellistä lepoa, jota Jumala haluaa meidän saavan?`