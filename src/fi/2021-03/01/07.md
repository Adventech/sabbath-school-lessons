---
title:  Lisäaineistoa
date:  02/07/2021
---

”Rabbiinien mielestä uskonnon ydin oli olla aina vilkkaassa toiminnassa. He olivat riippuvaisia joistakin ulkonaisista muodoista osoittaakseen erinomaista hurskauttaan. Näin he erottivat sielunsa Jumalasta ja sulkeutuivat itsetyytyväisyyteensä. Sama vaara uhkaa vieläkin. Kun toiminta lisääntyy ja ihmiset saavuttavat menestystä tehdessään Jumalan työtä, on vaara luottaa ihmisten suunnitelmiin ja menetelmiin. Olemme taipuvaisia rukoilemaan vähemmän ja omistamaan vähemmän uskoa. Opetuslasten tavoin olemme vaarassa unohtaa riippuvaisuutemme Jumalasta ja koetamme tehdä toimeliaisuudestamme pelastajamme. Meidän on alituisesti katsottava Jeesukseen käsittäen, että hänen voimansa tekee työn. Samalla kun innokkaasti työskentelemme kadotettujen pelastamiseksi, meidän on myös otettava aikaa mietiskelyyn, rukoukseen ja Jumalan sanan tutkimiseen. Vain ahkerasti rukoillen suoritettu ja Kristuksen ansiolla pyhitetty työ on lopulta osoittautuva tehokkaaksi edistämään hyvää.” (4AO 312.)

**Keskustelunaiheita**

`Jatkuva paine siitä, että saa kaiken pysymään hallinnassa, että on itse kaiken aikaa saatavilla (fyysisesti tai virtuaalisesti) ja että pyrkii elämään ihanteiden mukaan, jotka eivät ole realistisia eivätkä Jumalan asettamia, voi sairastuttaa ihmisiä sekä emotionaalisesti, fyysisesti että hengellisesti. Miten seurakunnastamme voi tulla paikka, joka toivottaa tervetulleiksi uupuneita ja väsyneitä ihmisiä, jotka kaipaavat lepoa?`

`Onko mahdollista, että olemme liian kiireisiä jopa siinä, että teemme hyviä asioita Jumalalle? Miettikää Mark. 6:30–32 esitettyä kertomusta Jeesuksesta ja hänen opetuslapsistaan. Keskustelkaa siitä, miten voitte soveltaa kertomusta omaan elämäänne.`

`Vuonna 1898 rikottiin eräs nopeusennätys. Joku onnistui ajamaan autoa yli 63 kilometrin tuntinopeudella ja selvisi siitä vielä hengissä! Tänä päivänä autot kulkevat tietysti paljon nopeammin. Lähes kaikki mitä teemme tänä päivänä voidaan tehdä nopeammin kuin menneinä aikoina, ja silti, mitä? Silti tunnemme itsemme kiireisiksi eikä meille jää tarpeeksi aikaa levolle. Mitä tämä kertoo ihmisen perusluonteesta ja siitä, miksi Jumala näki levon niin tärkeäksi, että antoi siitä jopa käskyn?`