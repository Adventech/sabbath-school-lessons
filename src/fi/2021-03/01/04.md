---
title:  Levon Määritelmä Vanhassa Testamentissa
date:  29/06/2021
---

Levon teema löytyy kaikkialta Raamatusta. Vaikka Jumala loi meidät aktiivisiksi toimijoiksi, aktiivisuuttamme täytyy rytmittää levolla.

Heprealainen Vanha testamentti sisältää useita lepoon viittaavia käsitteitä. Kuvauksessa, jossa Jumala lepää heti luomisen jälkeen (1. Moos. 2:2, 3), käytetään verbiä šābat, joka tarkoittaa ’lakata työskentelemästä, levätä, pitää lomaa’. Se on verbimuoto substantiivista ”sapatti”. Samaa verbiä käytetään 2. Moos. 5:5 muodossa, joka tarkoittaa vapaapäivän viettämistä. Vihainen farao syyttää Moosesta siitä, että tämä päästäisi israelilaiset lepäämään heidän työstään.

Neljännen käskyn viittaus Jumalan lepäämiseen sapattina ilmaistaan heprean kielessä verbillä nūaḥ (2. Moos. 20:11;   5. Moos. 5:14). Samaa lepäämistä tarkoittavaa sanaa käytetään Job 3:13, ja hieman kuvainnollisemmin 4. Moos. 10:36, jossa kerrotaan liitonarkun pysähtymisestä. 2. Kun. 2:15                (RK 2012) havaittiin, että ”Elian henki lepää Elisan yllä”.

Yksi tärkeä lepoa kuvaileva verbi on šāqaṭ, ’olla levossa, suoda helpotus, olla hiljaa’. Sitä käytetään Joos. 11:23, jossa kuvaillaan maan lepäämistä sodasta Joosuan valloitettua maan. Joosuan ja Tuomarien kirjoissa sanalla viitataan usein rauhaan.

Myös verbiä rāga⁽ käytetään kuvaamaan lepoa. 5. Mooseksen kirjan tottelemattomuudesta varoittavassa tekstissä Jumala sanoo, etteivät israelilaiset löydä lepoa karkotettuina (5. Moos. 28:65). Sama verbi esiintyy sellaisessa muodossa Jer. 50:34, jossa kuvaillaan Herran kykyä tarjota lepoa.

`Lue 5. Moos. 31:16 ja 2. Sam. 7:12. Millaisesta levosta jakeissa puhutaan?`

Jakeissa käytetään šākab-verbiä, joka tarkoittaa ’maata, nukkua’. Jumala lupaa liittosuhteessa Daavidille, että kun ”päiväsi ovat päättyneet ja sinä lepäät isiesi luona, minä asetan hallitsemaan sinusta polveutuvan suvun” (2. Sam. 7:12).

Tämä (ei kattava) lista heprean lepoa tarkoittavista verbeistä auttaa ymmärtämään, ettei teologinen käsityksemme levosta liity vain yhteen tai kahteen sanaan. Me lepäämme sekä yksin että yhdessä. Lepo vaikuttaa meihin fyysisesti, sosiaalisesti ja emotionaalisesti, eikä lepo rajoitu vain sapattiin.

`Miksi on lohdullista tietää, että kuolleet ovat ainakin toistaiseksi levossa?`