---
title:  Puhti Poissa
date:  28/06/2021
---

Unen puute ja liiallisestä fyysisestä rasituksesta johtuva uupumus ovat todellisia ongelmia. Vielä huolestuttavampaa on se, kun meiltä on tunnepuolella puhti poissa ja olemme emotionaalisesti tyhjiä. Jos tunnepuolen koettelemuksiin lisätään vielä univaje, voimme lannistua pahan kerran.

Baruk, Jeremian kirjuri, tunsi varmaankin usein olonsa juuri tällaiseksi Jerusalemin viimeisten myrskyisten vuosien aikana ennen babylonialaisten tuomaa kaaosta, kärsimystä ja tuhoa.

`Lue Jer. 45:1–5. Kirjoita lyhyt diagnoosi Barukin emo­tionaalisesta terveydentilasta.`

Miltä tuntuisi, jos Jumala lähettäisi sinulle juuri sinua varten räätälöidyn sanoman? Baruk sai viestin suoraan Jumalan valtaistuinsalista (Jer. 45:2). Tämä tapahtui ”Juudan kuninkaan Jojakimin – – neljäntenä hallitusvuotena” eli noin vuonna 605 tai 604 eKr. Saamme Jer. 45:3 hyvän tiivistelmän siitä, miltä ihmisistä tuntuu, kun heiltä on puhti poissa.

Sen perusteella, mitä Raamattu kertoo tuosta ajasta, Barukin valitukset eivät olleet vain pinnallista voivottelua. Hänellä oli hyvät perusteet tuntea olonsa masentuneeksi ja emotionaalisesti uupuneeksi. Tuohon aikaan tapahtui paljon pahoja asioita, ja lisää oli tulossa.

`Miten Jumala reagoi tuohon? Lue Jer. 45:4, 5.`

Jumalan vastaus muistuttaa meitä siitä, että Jumalan kärsimyksen ja tuskan on täytynyt olla valtavasti suurempi kuin Barukin. Jumala oli rakentanut Jerusalemin ja nyt hän oli hajottamassa sitä; hän oli istuttanut Israelin viinitarhakseen (Jes. 5:1–7) ja nyt hän oli repimässä sitä irti ja viemässä pakkosiirtolaisuuteen. Herra ei olisi halunnut tätä kansalleen, mutta näin oli käytävä, sillä kansa oli kapinoinut häntä vastaan.

Barukille loisti kuitenkin valoa tunnelin päässä. Jumala säästäisi Barukin elämän – jopa hävityksen ja pakkosiirtolaisuuden keskellä.

`Millä tavoin voimme yleisellä tasolla soveltaa Jumalan Barukille antamaa sanomaa itseemme?`