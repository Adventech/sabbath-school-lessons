---
title:  Lepo Uudessa Testamentissa
date:  30/06/2021
---

Uudessa testamentissa lepäämisestä käytetään usein verbiä anapauō, ’levätä, rentoutua, virkistäytyä’. Tätä sanaa käytetään Jeesuksen kuuluisassa lausunnossa: ”Tulkaa minun luokseni, kaikki te työn ja kuormien uuvuttamat. Minä annan teille levon.” (Matt. 11:28.) Tällä voidaan viitata fyysiseen lepoon (Matt. 26:45). Lopputervehdyksessään korinttilaisille Paavali iloitsee siitä, että sai vieraita, jotka virkistivät hänen henkeään (1. Kor. 16:18).

Toinen verbi, jolla ilmaistaan lepäämistä, on hēsykhazō. Se kuvailee opetuslasten sapatin lepoa Jeesuksen levätessä haudassa (Luuk. 23:56). Verbillä ilmaistaan myös rauhallisen elämän viettoa (1. Tess. 4:11) sekä joskus sitä, että ihmisellä ei ole vastaväitteitä ja siksi hän on hiljaa (Ap. t. 11:18).

Kun Heprealaiskirjeessä kuvataan sitä, miten Jumala lepäsi sapattina (Hepr. 4:4), siinä käytetään kreikan verbiä

katapauō, ’lakata tekemästä, saattaa lepoon, levätä’. Samaa sanaa käytettiin myös Vanhan testamentin kreikankielisessä käännöksessä, Septuagintassa. Uudessa testamentissa sana esiintyy erityisesti Heprealaiskirjeen luvussa 4.

`Lue Mark. 6:30–32. Miksi Jeesus kehotti opetuslapsia lepäämään, vaikka heillä oli hyvät evankelioimismahdollisuudet meneillään? Huomioi laajempi asiayhteys.`

”Lähtekää mukaani johonkin yksinäiseen paikkaan, niin saatte vähän levähtää.” (Mark. 6:31.) Ilmaus on käskymuodossa. Jeesus on huolissaan opetuslastensa fyysisestä ja emotionaalisesta hyvinvoinnista. He ovat juuri palanneet laajamittaiselta evankelioimismatkalta, jonne Jeesus oli lähettänyt heidät kaksittain (Mark. 6:7). Mark. 6:30 kuvailee, miten opetuslapset palaavat innostuneina matkaltaan. He haluavat kertoa voitoistaan ja tappioistaan Jeesukselle, joka kuitenkin kutsuu heitä ensin lepäämään. Markus selittää: ”Ihmisiä näet tuli ja meni koko ajan, eivätkä opetuslapset ehtineet edes syödä.” (Mark. 6:31.) Opetuslapsillakin oli haastetta siinä, että he uppoutuivat niin täysin Jumalan työhön, että heistä tuli kiireisiä. Jeesus muistuttaa, että meidän tulee huolehtia terveydestämme ja emotionaalisesta hyvinvoinnistamme niin, että sisällytämme elämäämme säännöllisiä levon hetkiä.

Miten voit helpottaa kenen tahansa sellaisen osaa, jonka näet uupuvan Herran työssä?

`Lue 1. Moos. 4:1–12. Mikä teki Kainista levottoman vaeltajan (1. Moos. 4:12) maan päällä?`

Raamatunteksti ei selvästi kerro, miksi Jumala kunnioitti Abelin uhria, mutta ei kunnioittanut Kainin uhria (1. Moos. 4:4, 5). Me kuitenkin tiedämme miksi. ”Kain tuli Jumalan luo napisten ja mielessään epäillen luvattua uhria ja uhritoimitusten tarpeellisuutta. Hänen uhrilahjansa ei ilmaissut mitään synnin katumusta. Hänestä tuntui, samoin kuin monista nykyään, että Jumalan tarkan suunnitelman noudattaminen olisi vain heikkouden tunnustamista, koska sen mukaan oli turvauduttava pelkästään hänen pelastukseensa ja luvatun Vapahtajan suorittamaan sovitukseen. Hän halusi mieluummin olla riippumaton ja luottaa vain itseensä ja omiin ansioihinsa.” (1AO 55.)

Kun Jumala sanoi, että Kainista tulisi pakolainen maan päällä, tämä ei tarkoittanut, että Jumala tekisi hänestä sellaisen, vaan se oli pikemminkin Kainin synnillisten tekojen ja tottelemattomuuden seurausta. Kun Kain ei löytänyt lepoa Jumalassa, hän sai havaita, ettei hän kyennyt löytämään sitä mistään muualtakaan, ei ainakaan todellista lepoa.

Heprean kielen sana, joka on käännetty ’katsoi suopeasti’ (1. Moos. 4:4) voitaisiin kääntää myös ’katsoi tarkasti’, ’punnitsi huolella’. Jumalan huolellisen ja tarkan katsomisen kohteena ei ole niinkään uhri itsessään, vaan pikemminkin uhraajan asenne. Kainin hedelmäuhrin hylkääminen ei ollut arvaamattoman Jumalan mielivaltainen oikku, vaan kuvasi pikemminkin prosessia, jossa Jumala tarkkaan harkitsi ja punnitsi uhrin tuojan luonteen, asenteet ja motiivit. Se on hyvä esimerkki tutkivasta tuomiosta.