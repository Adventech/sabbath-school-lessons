---
title:  Älkää Paaduttako Sydäntänne
date:  08/09/2021
---

`Lue Hepr. 4:4–7 ja Ps. 95:8–11. Mikä varoitus teksteissä annetaan ja mitä sen tulisi puhua meille tässä ajassa?`

Hepr. 4:4–7 lainaa sekä luomiskertomusta että Psalmia 95:11 puhuessaan israelilaisten uskottomuudesta ja siitä, miten se esti heitä pääsemästä Jumalan heille suunnittelemaan lepoon. Ps. 95:8–11 tosiaan liittää Israelin erämaakokemuksen Jumalan lepoon, ja jakeisiin sisältyy myös Jumalan vala siitä, että uskottomat israelilaiset eivät pääsisi hänen lepoonsa, jolla alun perin tarkoitettiin luvattua maata.

Toki Israel lopulta pääsi luvattuun maahan. Uusi sukupolvi ylitti rajan ja Jumalan avulla he valloittivat maan ja asuttivat sen.

He eivät kuitenkaan päässeet Jumalan lepoon siinä mielessä, että monet eivät kokeneet pelastuksen todellisuutta Jeesuksessa. Heidän uskonpuutteensa näkyi selvänä tottelemattomuutena. Vaikka lepo liitettiinkin kyseiseen maahan, siihen sisältyi enemmän kuin vain paikka, jossa ihmiset asuivat.

`Hepr. 4:6 mukaan ne, jotka olivat kuulleet Jumalan lupauksen todellisesta levosta, eivät saavuttaneet sitä niskoittelunsa tähden. Miten tottelemattomuus ja Jumalan lepoon pääsyn estyminen liittyvät toisiinsa?`

Ilmaisu ”tänä päivänä” viestittää kiireellisyyttä. ”Tänä päivänä” tarkoittaa, että enää ei ole aikaa jahkailla. Vastausta ja päätöstä odotetaan ”tänä päivänä” – nyt!

Paavali tarttuu sanaan sēmeron, ’tänään’, ja korostaa, kuinka tärkeä asia se oli levon kannalta. Ps. 95:7, 8 taas on varoitus ja vetoomus Jumalan kansalle olla toistamatta ­esi-isien virheitä, ettei heiltä estyisi pääsy todelliseen lepoon, joka löytyy vain pelastuksesta, jota Jumala meille tarjoaa.

`”Jos te tänä päivänä kuulette hänen äänensä, älkää paaduttako sydäntänne.” Mitä näiden sanojen tulisi merkitä meille? Mikä sanoissa ”tänä päivänä” on niin tärkeää? Miksi tämän tuhansien vuosien takaisen Psalmien ilmauksen tulisi olla aivan yhtä tärkeä meille ”tänä päivänä” kuin alkuperäisille kuulijoille?`