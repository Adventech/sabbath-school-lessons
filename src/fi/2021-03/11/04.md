---
title:  Esikuva Levosta
date:  07/09/2021
---

Jo katsomiemme esimerkkien lisäksi ajatusta esikuvista ja symboleista voidaan soveltaa myös raamatulliseen levon käsitteeseen. Näemme tämän Uuden testamentin Heprealaiskirjeessä.

`Lue Hepr. 4:1–11. Mihin viitataan yhä voimassa olevalla lupauksella päästä hänen lepoonsa? Miten Israelin Egyptistä lähtö ja erämaavaellus tarjoavat lisäoivalluksia ajatukseen Jumalan lepoon astumisesta?`

Kestävyyden ja uskollisuuden teema on tässä hyvin tärkeä. Vaikka kohdassa puhutaankin sapatista, jakeiden (ja edellisen luvun; ks. Hepr. 3:7–19) pääpaino on Jumalan kansalle annetussa kutsussa säilyttää usko eli pysyä uskollisina Herralle ja evankeliumille.

Menneisyydessä opitut läksyt Jumalan johdatuksesta tulee ottaa vakavasti, ”ettei yksikään lankeaisi seuraamaan noiden niskoittelijoiden esimerkkiä ja sen vuoksi jäisi taipaleelle” (Hepr. 4:11). Huomaa erityisesti seuraava seikka! Israel kuuli kyllä evankeliumin, mutta sana ei hyödyttänyt heitä. He eivät antaneet luottamuksen ja kuuliaisuuden vahvistaa uskoaan vaan valitsivat kapinan (vrt. Hepr. 3:7–15), ja täten he eivät koskaan saaneet kokea sitä lepoa, jota Jumala olisi halunnut antaa.

Hepr. 4:3 puhuu siitä, miten läheisesti usko ja lepo liittyvät toisiinsa. Voimme astua hänen lepoonsa vain silloin, kun uskomme ja luotamme Jeesukseen, joka on luvannut meille levon ja voi sen meille myös antaa.

`Lue uudestaan Hepr. 4:3. Mikä näiden tässä viitattujen ihmisten keskeisin ongelma oli? Minkä läksyn voimme oppia tästä me, jotka ”olemme kuulleet hyvän sanoman aivan niin kuin nuo” (Hepr. 4:2)?`

Varhainen kristittyjen yhteisö hyväksyi Jumalan aiemman ilmoituksen (jota me kutsumme Vanhaksi testamentiksi) ja uskoi, että Jeesus Kristus oli Jumalan Karitsa, heidän syntiensä puolesta annettu uhri. Uskomalla uhriin he saivat kokea pelastuksen Jeesuksessa ja sen levon, jota meille hänessä tarjotaan.