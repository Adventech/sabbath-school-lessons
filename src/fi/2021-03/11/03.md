---
title:  Rituaali- Ja Uhrimenot
date:  06/09/2021
---

Vanhan testamentin rituaali- ja uhrimenot, joita 3. Mooseksen kirja kuvaa, tarjoavat lisää esimerkkejä siitä, miten Vanhan testamentin symbolit viittaavat Uuden testamentin totuuksiin. Vaikka nykyajan raamatunlukijat usein hyppäävät rituaalikuvausten yli, ne sisältävät silti arvokkaita hengellisiä totuuksia niille, jotka niitä tutkivat.

`Lue ohjeet koskien syntiuhria, jonka tavallinen israelilainen joutui tuomaan (3. Moos. 4:32–35). Mitä voimme oppia tästä rituaalista, vaikka meillä ei olekaan pyhäkköä eikä temppeliä, jossa olisi alttari, jolla uhrata uhreja syntiemme hyvitykseksi? Ajattele rituaalia Joh. 1:29 ja 1. Piet. 1:18–21 valossa.`

Rituaalin kautta voidaan ilmaista tärkeitä arvoja ja tietoa. Rituaali tulee ymmärtää sen omassa asiayhteydessään. Yleensä se vaatii tietyn ajan, paikan ja ennalta sovitut toimenpiteet ollakseen toimiva. Kun luemme Vanhan testamentin uhraamista koskevia määräyksiä, näemme, että Jumala antoi hyvin tarkat ohjeet siitä, mitä voitiin uhrata, milloin, missä ja minkälaisten rituaalien ja menettelytapojen saattelemana.

Monissa rituaaleissa oli keskeisellä sijalla tietenkin veri, ja sen siveleminen ja pirskottaminen. Tämä ei ollut kaunista, eikä sen ollut tarkoituskaan olla, sillä olihan siinä kyse koko maailmankaikkeuden rumimmasta asiasta – synnistä.

Mikä veren rooli tarkkaan ottaen oli, ja miksi sitä piti laittaa alttarin sarviin? Vaikka useimmat pyhäkön rituaalit on kerrottu ohjeiden muodossa, ne eivät aina sisällä kaikkia selityksiä. Ehkä siksi, että ihmiset jo ymmärsivät, mitä tuo kaikki merkitsi. Israelin kansa ymmärsi kyllä veren merkityksen    (3. Moos. 17:11).

Esimerkkitekstimme, 3. Moos. 4:32–35, antaa kuitenkin myös tärkeän selityksen jakeessa 35 (RK 2012): ”Kun pappi näin on toimittanut sovituksen uhrin tuojan tekemästä synnistä, tälle annetaan anteeksi.” Veri oli siis avainasemassa koko sovitusprosessissa – väline, jonka kautta syntiset pääsevät sovintoon pyhän Jumalan kanssa. Uhrit olivat esikuva tai malli Kristuksen kuolemasta ja hänen työstään meidän hyväksemme.

`Mitä voimme oppia synnin olemuksesta siitä, että Jeesus uhrasi itsensä sovittaakseen sen?`