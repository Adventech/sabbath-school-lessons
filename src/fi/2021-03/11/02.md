---
title:  Mooseksen Seuraajiksi Kastetut
date:  05/09/2021
---

`Lue 1. Kor. 10:1–11. Mitä Paavali halusi viestittää korinttilaisille lukijoilleen viitatessaan ”esimerkkeihin”?`

Suomen kielen sana ”esimerkki”, jota käytetään 1. Kor. 10:6 (ja 1. Kor. 10:11), on käännetty kreikan sanasta typos. Tästä sanasta juontuu myös suomen kielen sana ”tyyppi”. Tyyppi (tai esikuva) ei ole koskaan alkuperäinen, mutta se kuitenkin jollakin tavalla kuvaa tai edustaa alkuperäistä. Se on malli jostakin muusta.

Hepr. 8:5 tarjoaa hyvän esimerkin tällaisesta suhteesta: ”Heidän [Vanhan testamentin temppelipalvelusta suoritta­vien pappien] palveluksensa on kuitenkin vain taivaallisen palveluksen kuva ja varjo. Sanottiinhan Moosekselle, kun hänen oli määrä valmistaa teltta: ’Pidä huoli siitä, että teet kaiken sen esikuvan mukaan, jonka sait nähdä vuorella.’”

Teksti tähdentää suoraa yhteyttä, joka taivaallisella ja maallisella todellisuudella on toisiinsa, ja sitten lainataan kohtaa 2. Moos. 25:9, jossa Jumala käski Mooseksen rakentaa erämaapyhäkön ”sen mallin mukaan”, jonka tämä oli nähnyt vuorella. Maallinen pyhäkkö kaikkine rituaaleineen oli vain esimerkki, esikuva tai malli siitä, mitä tapahtuu taivaassa, jossa Jeesus on meidän ylipappimme taivaallisessa pyhäkössä.

Nyt ymmärrämme paremmin, mistä Paavali puhuu 1. Kor. 10. luvussa. Hän kertaa Jumalan kansan erämaakokemuksen keskeisiä vaiheita. Sanalla ”isämme” viitataan esi-isiin, jotka lähtivät Egyptistä, kulkivat pilven johtamina, saivat käydä Punaisenmeren halki ja jotka näin kastettiin uuteen orjuudesta vapaaseen elämään.

Paavali pitää erämaamatkan merkkipaaluja esikuvina tai esimerkkeinä henkilökohtaisesta kasteesta. Paavalin logiikkaa seuraten maininta ”hengellisestä ruoasta” on viittaus mannaan (vrt. 2. Moos. 16:31–35). Israel joi kalliosta, jonka Paavali rinnastaa Kristukseen (1. Kor. 10:4). Jos ajattelemme Jeesusta ”elämän leipänä” (Joh. 6:48) ja ”elävänä vetenä” (Joh. 4:10), kaikki käy järkeen. Paavali käyttää Vanhan testamentin historian tapahtumia esimerkkeinä, joiden kautta hän paljastaa hengellisiä totuuksia, joita voi soveltaa yksittäisiin kristittyihin tänä päivänä.

`Mieti Israelin kokemuksia Egyptistä lähdön yhteydessä. Mitä hengellisiä opetuksia saamme heidän ”esimerkistään”, jonka he jättivät sekä hyvässä että pahassa?`