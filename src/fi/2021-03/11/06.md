---
title:  Taivaallisen Kaupungin Valloittaminen
date:  09/09/2021
---

Hepr. 4. luvun keskeisten ajatusten looginen eteneminen tulee erityisen ilmeiseksi, kun luemme jakeet 8–11. Joosua ei vienyt Israelia lepoon. Ja koska Jumala ei ole valehtelija, täytyy olla jokin muu lepo, joka yhä odottaa Jumalan omia. Eikä ryhmä koostu vain juutalaisuskovista. Siihen kuuluvat kaikki, jotka ovat vastaanottaneet Jeesuksen Vapahtajanaan.

`Lue Gal. 3:26–29. Millaisia ominaisuuksia Jumalan ristinjälkeisellä liittokansalla on? Mitä Paavali tässä yhteydessä tarkoittaa sanoessaan, ettei ole juutalaista eikä kreikkalaista, ei orjaa eikä vapaata, ei miestä eikä naista?`

Joskus Hepr. 4. lukua on käytetty korostamaan seitsemännen päivän sapatin viettämisen tärkeyttä, ja toisinaan taas haastamaan sapatin levon sitovuutta, sillä odottaahan meitä vielä toisenlainenkin (lopunajallinen) lepo. Kumpikaan kanta ei kuvasta tätä raamatuntekstiä hyvin. Sen sijaan teksti viittaa siihen, että lopunaikana ilmenevä Jumalan erityinen lepo on ollut läsnä luomisesta lähtien ja että sapatin levon juhliminen tarjoaa viikoittaisen pienen maistiaisen lopullisesta levosta. Juutalaiset ovatkin ymmärtäneet sapatin tulevan maailman edelläkävijäksi.

Jumalan kansaa yhä odottava sapatin lepo, jossa on kaikuja Jumalan levosta maailmanhistorian ensimmäisenä sapattina, tarkoittaa, että voimme jättää omat tekomme ja luottaa siihen, että hän täyttää lupauksensa pelastaa meidät.

Vastoin joidenkin raamatuntulkitsijoiden väitteitä asiasisältö ei tue ajatusta siitä, että sapattikäsky olisi saanut täyttymyksensä pelastuksen levossa, jonka Kristus toi, tehden näin tarpeettomaksi kristittyjen noudattaa sitä. Lopullinen lepo, joka meille on luvattu sen kautta, mitä Kristus on tehnyt hyväksemme, ei korvaa raamatullista seitsemännen päivän sapattia; päinvastoin, se korostaa sitä.

Maailmassa, jossa arvostetaan omin avuin menestyneitä, ahkeria ja kunnianhimoisia ihmisiä, Jeesuksessa lepääminen ja luottaminen siihen, että hänen armonsa riittää pelastamaan ja muuttamaan meidät, on todella vallitsevan kulttuurin vastaista.

`Miten voit auttaa muita löytämään levon Jeesuksessa, kun he pitävät itseään toivottomina syntisinä?`