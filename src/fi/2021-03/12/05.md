---
title:  Vihainen, Levoton Lähetyssaarnaaja
date:  15/09/2021
---

Valitettavasti kertomus Joonasta ei pääty lukuun kolme.

`Lue Joona 4:1–11. Mikä Joonan ongelma on? Mitä läksyjä voimme oppia hänen puutteellisesta luonteestaan?`

Luvussa neljä Joona on vihainen Jumalalle onnistuttuaan lähetystehtävässään niin hyvin. Joona on huolissaan siitä, että hän näyttää typerältä. Näemme, miten Jumala käyttää aikaa keskustellakseen ja järkeilläkseen profeettansa kanssa, joka käyttäytyy kuin kiukkukohtauksen saanut taapero.

Tässä on todistusaineistoa siitä, että Jumalan todellisilla seuraajilla – jopa profeetoilla – on vielä kasvunvaraa ja heikkouksia selätettävänään.

”Kun Joonalle selvisi, että Jumala halusi säästää kaupungin, joka katui pahuuttaan säkissä ja tuhassa, hänen olisi pitänyt olla ensimmäisenä iloitsemassa Jumalan ihmeellisestä armosta. Mutta sen sijaan hän alkoi pohdiskella sitä, että häntä mahdollisesti pidettäisiin vääränä profeettana. Ajatellessaan maineensa turvaamista hän unohti tuon kurjan kaupungin asukkaiden äärettömän paljon suuremman sisäisen arvon.” (3AO 127, 128.)

Jumalan kärsivällisyys profeettaansa kohtaan on hämmästyttävää. Hän on vakaasti päättänyt käyttää Joonaa, ja kun Joona juoksee karkuun, Jumala lähettää myrskyn ja merieläimen tuodakseen karkurin takaisin. Kun Joona on jälleen vastahankainen, Jumala pyrkii järkeilemään hänen kanssaan ja korjaamaan hänen huonoa asennettaan kysymällä: ”Onko sinulla mitään syytä olla suutuksissa?” (Joona 4:4.)

`Lue Luuk. 9:51–56. Mitä yhteistä tällä kertomuksella on Joonan kertomuksen kanssa?`

”Jumala on rakastanut maailmaa niin paljon, että antoi ainoan Poikansa, jottei yksikään, joka häneen uskoo, joutuisi kadotukseen, vaan saisi iankaikkisen elämän.” (Joh. 3:16.) Sama ajatus Jumalan Joonalle esittämänä: ”Enkö minä säälisi Niniveä, tuota suurta kaupunkia! Siellä on enemmän kuin satakaksikymmentätuhatta ihmistä, jotka eivät pysty edes tekemään eroa oikean ja vasemman käden välillä, ja lisäksi paljon eläimiä.” (Joona 4:11.) Kuinka kiitollisia meidän tulisikaan olla siitä, että Jumala on perimmäinen Tuomari.