---
title:  Tehtävä Suoritettu
date:  14/09/2021
---

Israelin kaupunkeihin verrattuna Ninive oli aivan jättimäinen kaupunki. Se oli ”suunnattoman suuri kaupunki, laidasta laitaan kolme päivänmatkaa” (Joona 3:3).

`Lue Joona 3:1–10. Miten tämä jumalaton kaupunki reagoi varoitukseen? Mitä opetuksia saamme kertomuksesta omalle kohdallemme ajatellen toisille todistamista?`

Kulkiessaan kaupungin läpi Joona julistaa Jumalan sanomaa: ”Enää neljäkymmentä päivää, sitten Ninive hävitetään!” (Joona 3:4.) Sanoma on täyttä asiaa. Vaikka meille ei kerrota yksityiskohtia, on selvää, että Niniven asukkaat kuulevat sanoman ja uskovat (yhteisönä) Joonan varoitussanat.

Tyypilliseen Lähi-idän tapaan Niniven kuningas määrää asetuksen osoituksena sydämen muutoksesta. Kaikkien – jopa eläinten – on paastottava ja surtava (teksti ei kerro, kuinka eläimet surivat). Kuningas astuu alas valtaistuimeltaan ja istuu maan tomussa, mikä on hyvin tärkeä symbolinen ele.

`Lue Joona 3:6–9. Vertaa sitä teksteihin Jer. 25:5; Hes. 14:6 ja Ilm. 2:5. Mitä sellaisia elementtejä kuninkaan puheeseen kuului, jotka osoittavat, että hän ymmärsi, mitä todellinen katumus on?`

Saarna oli lyhyt ja siinä mentiin suoraan asiaan. Sen katumusta koskeva teologia oli täsmällistä. Joonan saarnatessa Pyhän Hengen on täytynyt tehdä ahkerasti työtä niniveläisten sydämissä.

Niniveläisillä ei ollut etuoikeutta tuntea kaikkia israelilaisille tuttuja kertomuksia Jumalan hellästä johdatuksesta, ja silti he reagoivat Jumalan viestiin myönteisesti. He ikään kuin sanoivat: ”Heittäydytään Jumalan armon varaan, ei omien saavutustemme varaan! Luotetaan täysin hänen hyvyyteensä ja armoonsa.”

On kummallista, että Joona, joka oli omakohtaisesti saanut kokea Jumalan armon, tuntui ajattelevan, että Jumalan armo on niin valikoivaa, että vain harvoilla valituilla on mahdollisuus levätä sen varassa.

`Miksi katumus on niin tärkeää?`