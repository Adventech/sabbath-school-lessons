---
title:  Pakomatka
date:  12/09/2021
---

Joona oli menestyvä lähetyssaarnaaja, joskin vastahakoinen, ainakin alkuun. Jumalan kutsu keskeytti Joonan elämän pahan kerran. Sen sijaan, että olisi ottanut Jumalan ikeen harteilleen ja saanut kokea, että hänen ikeensä on hyvä kantaa ja hänen kuormansa on kevyt (Matt. 11:30), Joona päätti löytää oman ”leponsa” juoksemalla pakoon vastakkaiseen suuntaan kuin Jumala oli käskenyt hänen mennä.

`Mistä Joona toivoi löytävänsä rauhan ja levon Jumalan kutsulta? Kuinka hyvin hän onnistui? Lue Joona 1.`

Joona lähti vastakkaiseen suuntaan kuin johon Jumala häntä kutsui. Hän ei edes pysähtynyt neuvottelemaan Jumalan kanssa, kuten monet muut profeetat, kun heitä kutsuttiin Jumalan lähettiläiksi (ks. esim. 2. Moos. 4:13).

Tämä ei ollut ensimmäinen kerta, kun Joonaa pyydettiin puhumaan Jumalan puolesta (ks. 2. Kun. 14:25). Tuossa tapauksessa Joona ilmeisesti teki, mitä Herra pyysi. Ei kuitenkaan tällä kertaa. Miksi?

Historialliset ja arkeologiset lähteet paljastavat Uus-Assyrian harjoittaman julmuuden. Se hallitsi muinaista Lähi-itää 8. vuosisadalla eKr. eli juuri niihin aikoihin, kun Joona vaikutti Israelissa. Noin 75 vuotta myöhemmin Uus-Assyrian kuningas Sanherib hyökkäsi Juudaan. Israel ja Samaria oli lyöty jo 20 vuotta aikaisemmin, ja kuningas Hiskia oli ilmeisesti lähtenyt mukaan paikalliseen Assyriaa vastustavaan liittoutumaan.

Nyt oli Assyrian aika tehdä tilit selviksi. Raamattu (2. Kun. 18; Jes. 36), assyrialaiset historialliset dokumentit sekä Ninivessä sijainneen Sanheribin palatsin muurin korkokuviot kertovat meille julman tarinan Lakisin valloituksesta. Lakis oli yksi Hiskian tärkeimmistä ja parhaiten varustelluista eteläisen rajan linnoituskaupungeista. Eräässä kaiverruksessa Sanherib väittää ottaneensa yli 200 000 vankia 46 linnoitetusta kaupungista, jotka hän sanoo tuhonneensa. Kun Assyrian kuningas valloitti Lakisin, satojatuhansia vankeja seivästettiin, vannoutuneet Hiskian kannattajat nyljettiin elävältä ja loput lähetettiin Assyriaan halvaksi orjatyövoimaksi.

Assyrialaiset pystyivät uskomattomaan julmuuteen, jopa sen ajan mittapuulla tarkasteltuna. Ja Jumala oli lähettämässä Joonaa aivan tuon valtakunnan ytimeen?

Ei siis ihme, ettei Joona halunnut mennä.