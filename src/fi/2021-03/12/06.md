---
title:  Kaksisuuntainen Katu
date:  16/09/2021
---

Joonasta tuntuu olevan enemmän harmia kuin hyötyä. Ninive oli vaarallinen kaupunki, mutta kertomuksessa niniveläiset eivät ole ongelma. He ymmärtävät sanoman ja katuvat nopeasti. Sen sijaan lähetyssaarnaaja Joona vaikuttaa tämän lähetyskertomuksen heikolta lenkiltä.

Jumala tavoittelee vastahakoista profeettaa, koska tietää, että Joona tarvitsee tätä lähetysmatkaa yhtä paljon kuin niniveläiset itse.

`Lue Juudaksen kirje. Miten voimme pysyä Jumalan rakkaudessa (jae 21)? Mitä se tarkoittaa?`

Juudas kehottaa pysymään Jumalan rakkaudessa ja odottamaan, ”että Herramme Jeesus Kristus armossaan johtaa meidät iankaikkiseen elämään” (jae 21).

Jumalan rakkauden ja armon kokeminen ei ole kertaluonteista. Yksi varma tapa pysyä Jumalan rakkaudessa on ojentaa kättään toisille. Seuraavissa jakeissa Juudas kehottaa meitä armahtamaan ja pelastamaan toisia tempaamalla heidät tulesta.

`Lue Juud. 20–23. Miten jakeet liittyvät Joonan kertomukseen? Mitä ne puhuvat myös meille?`

Jumala kutsui Joonaa Niniveen, koska tämä tuskin oli miettinyt suhdettaan assyrialaisiin ennen kutsua. Joona luultavasti tiesi, ettei pitänyt heistä, mutta hän tuskin aavisti, kuinka paljon hän vihasi heitä, ja millaisiin äärimmäisyyksiin hän menisi välttääkseen kohtaamasta heitä kutsunsa jälkeenkin. Joona ei ollut valmis siihen, että saisi niniveläisen naapurikseen taivaassa. Hän ei ollut oppinut rakastamaan Jumalan tavoin. Jumala kutsuu Joonan Niniveen, koska hän rakastaa niniveläisiä ja haluaa heidät valtakuntaansa. Hän kutsuu Joonan myös siksi, että hän rakastaa Joonaa. Hän haluaa, että Joona kasvaisi ja muuttuisi enemmän hänen kaltaisekseen heidän työskennellessä yhdessä. Jumala haluaa Joonan löytävän todellisen levon, jonka saavuttaa vain olemalla pelastavassa suhteessa häneen ja toteuttamalla hänen tahtoaan, johon kuuluu käden ojentaminen toisille ja heidän ohjaamisensa sen uskon ja toivon äärelle, joka meillä on.