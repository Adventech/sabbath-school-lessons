---
title:  Kolmen Päivän Lepo
date:  13/09/2021
---

Joonan karkumatka ei sujunut ongelmitta. Hänen lyhyeksi jäänyttä ”lepoaan” häirittiin, kun Jumala puuttui peliin nostattamalla myrskyn. Joona pelastuu vetiseltä haudalta, kun Jumala käskee kalan nielaista hänet.

Vasta suuren kalan vatsassa, jossa Joona joutuu pakosta viettämään kolmen päivän levon, hän ymmärtää, kuinka riippuvainen hän on Jumalasta. Joskus Jumala panee meidät paikalle, jossa emme voi turvata mihinkään, mitä tämä maailma tarjoaa, jotta tajuaisimme, että Jeesus on se, mitä todellisuudessa tarvitsemme.

`Lue Joonan rukous kalan vatsassa (ks. Joona 2:2–10). Mitä hän rukoilee?`

Vaikka Joona oli syvällä veden alla hyvin vaarallisessa tilanteessa, hän kääntää rukouksessa ajatuksensa Jumalan temppeliin. ”Kuitenkin minä yhä tähyilen pyhää temppeliäsi kohti.”

Mistä tässä on kysymys?

Temppeli oli tämän rukouksen keskipiste, ja niin sen tulisi rukouksissa yleisestikin ottaen olla. Vanhassa testamentissa on pääasiassa vain yksi paikka, josta Jumalan voi löytää. Hän on temppelissä (ks. 2. Moos. 15:17; 2. Moos. 25:8). Pyhäkkö on keskeinen paikka, jossa voi rukoilla ja kohdata Jumalan.

Joona ei kuitenkaan viittaa Jerusalemin temppeliin, vaan hän puhuu taivaallisesta pyhäköstä (Joona 2:8). Siinä on hänen toivonsa, sillä sieltä Jumala ja hänen tarjoamansa pelastus todellisuudessa tulevat.

Vihdoin Joona ymmärtää tämän tärkeän totuuden. Hän on saanut kokea Jumalan armon. Hänet on pelastettu. Suuren kalan oksentaessa hänet ulos hän ymmärtää omakohtaisesti Jumalan rakkauden häntä, pakoon juossutta profeettaa, kohtaan. Hän on taatusti oppinut (joskin muutaman kiertotien kautta), että ainoa turvallinen tie uskovalle on pyrkiä elämään Jumalan tahdon mukaan.

Nyt hän päättää tehdä velvollisuutensa ja totella Jumalan käskyä. Lopulta hän suuntaa uskossa Niniveen, sillä onhan hän matkalla hyvin jumalattomaan kaupunkiin, jonka asukkaat eivät ehkä pidä tästä vierasmaalaisesta profeetasta, joka tulee kertomaan heille, kuinka pahoja he ovat.

`Kuinka ympäristöstäsi irrottautuminen voi saada sinut näkemään asiat sinulle uudesta näkökulmasta?`