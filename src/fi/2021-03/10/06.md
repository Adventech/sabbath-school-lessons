---
title:  Merkki Siitä, Että Kuulumme Jumalalle
date:  02/09/2021
---

Toisen maailmansodan aikaan Englanti odotti Saksan hyök­käystä. Kotisaaren puolustamiseen valmistauduttiin niin hyvin kuin kyettiin. Rannoille rakennettiin lisälinnoituksia. Teiden strategisiin kohtiin rakennettiin tiesulkuja. Sitten Englannin viranomaiset tekivät jotakin outoa. Hidastaakseen ja hämmentääkseen vihollista rautatiekyltit ja tienviitat poistettiin. Kiviin ja rakennuksiin kaiverrettuja merkkejä ei voitu poistaa, mutta ne peitettiin sementillä.

Merkit ovat tärkeitä. Ne ohjaavat ja osoittavat tietä. Ennen GPS-aikaa meillä oli aina kartat käytössä ja tarkkailimme merkkejä.

`Mistä sapatti on merkkinä? Lue 2. Moos. 31:13, 16, 17. Miten voimme soveltaa jakeita tähän päivään ja ihmisiin, jotka uskovat Jumalan lain pysyvyyteen?`

Sanat oli osoitettu muinaiselle Israelille, mutta me, jotka kuulumme Kristukselle, olemme ”Abrahamin jälkeläisiä” ja saamme ”periä sen, mikä hänelle oli luvattu” (Gal. 3:29), ja sapatti on edelleen tänäkin päivänä merkki Jumalan ja hänen kansansa välillä. 2. Moos. 31. luku tähdentää, että sapatti on merkki Jumalan ikuisesta liitosta (2. Moos. 31:16, 17). Merkki auttaa meitä ”tunnistamaan” Luojamme, Lunastajamme ja Pyhittäjämme. Se on kuin lippu, joka nostetaan joka seitsemäs päivä, ja se toimii meille muistutuksena, sillä meillä on taipumusta unohtaa.

Jumalan sapatti on jatkuvana muistutuksena alkuperästämme, vapautuksestamme, kohtalostamme sekä velvollisuudestamme sorrettuja ja syrjittyjä kohtaan. Sapatti on niin tärkeä, että sen sijaan, että me menisimme sapatin luo, se tulee meidän luoksemme joka viikko ilman poikkeusta ikuisena muistutuksena siitä, keitä me olemme, kuka meidät on luonut ja mitä hän tekee hyväksemme nyt ja sitten, kun hän luo uuden taivaan ja uuden maan.

Pyhä Jumala kutsuu liittokumppaneitaan, ihmisiä, ottamaan huomioon rytmin, joka hallitsee sitä, millä on oikeasti merkitystä: pelastavalla suhteella Luojan ja Lunastajan ja omille teilleen menneen luomakuntansa välillä. Joka viikko meitä kehotetaan Jumalan arvovallalla astumaan lepoon, joka meille on annettu ilmaisena lahjana Kristuksessa. Hän on uskomme alkaja ja täydelliseksi tekijä ja ”joka edessään olevan ilon vuoksi kärsi ristin” (Hepr. 12:2, RK 2012).