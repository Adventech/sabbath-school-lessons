---
title:  Muukalainen, Joka Porteissasi On
date:  31/08/2021
---

`Lue 2. Moos. 19:6. Mitä jae kertoo muinaisen Israelin asemasta? Ks. myös 1. Piet. 2:9.`

Israel oli kutsuttu pois Egyptistä olemaan Jumalan liittokansa, jonka kautta evankeliumi olisi julistettu koko maailmaan, jos he olisivat pysyneet uskollisina. He olivat Jumalan erityisen huolenpidon kohteena, ja heille annettiin erityisiä etuoikeuksia mutta toisaalta myös erityistä vastuuta.

`Lue 2. Moos. 23:12. Miten Jumala suhtautui Israelin kansaan kuulumattomiin?`

Sapatin yleismaailmallisuus jää monilta huomaamatta. Yleisin virhe ajattelussa on, että sapatti oli tarkoitettu vain juutalaisille. Virhe paljastuu lukemalla Raamatun ensimmäistä ja toista lukua. Jumala loi kaikki ihmiset, joten kaikkien tulisi muistaa sapatin päivä.

Meidän tulisi aina pitää mielessämme, mitä sapatti edustaa meille, ja muistaa samalla, mitä se kertoo toisista ihmisistä. Suhteemme Luojaamme ja Lunastajaamme saa meidät näkemään toiset ihmiset uusin silmin. Sama Jumala, joka on luonut meidät, on luonut heidätkin. Sama Jumala, joka rakastaa meitä, rakastaa heitäkin. Sama Jumala, joka kuoli puolestamme, kuoli heidänkin puolestaan. Myös palvelijoille, muukalaisille ja jopa eläimille tulisi suoda sapatin lepo (2. Moos. 20:10; 5. Moos. 5:14).

Paljonpuhuvaa on se, että sapatin levosta saa nauttia myös muukalainen (5. Moos. 5:14), eli myös ne, jotka eivät (vielä) ole osallisia Israelille annetuista liittolupauksista. Ihmisiä, tai eläimiäkään, ei saisi koskaan riistää, sortaa eikä käyttää hyväksi. Joka viikko heprealaiset saivat vahvan muistutuksen (kuten mekin) siitä, kuinka paljon meillä on yhteistä toisten ihmisten kanssa. Silloinkin kun nautimme siunauksista ja etuoikeuksista, joita toisilla ei ole, meidän on muistettava, että olemme samaa ihmisperhettä, ja siksi meidän on kohdeltava toisia kunnioittavasti ja arvokkaasti.

`Miten sapatinvietostasi voisi tulla siunaus niille, jotka eivät vietä sapattia? Miten voit käyttää sapattia toisille todistamiseen?`