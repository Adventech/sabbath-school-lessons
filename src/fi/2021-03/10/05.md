---
title:  Toisten Palveleminen On Jumalan Sapatin Kunnioittamista
date:  01/09/2021
---

Uuden testamentin uskonnolliset johtajat olivat tehneet sapatin pitämisestä vaativaa taidetta. Sapatin pyhyys pyrittiin varmistamaan lukuisilla kielloilla ja säännöillä.

Mitään ei saanut sitoa tai avata siteistä, kahta langansäiettä ei saanut erottaa toisistaan, tulta ei saanut sammuttaa, esineitä ei saanut kuljettaa yksityisen ja julkisen tilan välillä, eikä julkisella paikalla saanut kuljettaa mitään tiettyä etäisyyttä pitemmälle.

`Mistä Jeesusta syytetään Joh. 5:7–16?`

Sivuuttaen Jeesuksen ihmeen, jolla hän vapautti miehen sairaudesta, johtajilla oli vain pakkomielle siitä, että parannettu kantoi vuodettaan julkisella paikalla sapattina. Sen sijaan, että olisivat nähneet, miten ”sapatin herra” (Mark. 2:28) toimi tänä erityisenä päivänä, johtajat keskittyivät ylläpitämään omia sääntöjään. Meidän täytyy varoa, ettemme toimi samalla tavalla.

`Miten Jes. 58:12–14 kuvailee Jumalan suunnitelmaa sapatin pitämiseksi?`

Jumala ei halua tyhjänpäiväistä palvontaa eikä tekopyhää hiljentymistä. Hän haluaa nähdä kansansa olevan tekemisissä toisten kanssa, varsinkin sorrettujen ja syrjäytettyjen.

Jesaja tekee asian selväksi: ”Jos et polje tomuun sapattia etkä aja omia etujasi minun pyhänä päivänäni, jos nimität sapattia ilon päiväksi ja Herran pyhää päivää kunnian päiväksi, jos kunnioitat sitä niin, ettet kulje omilla asioillasi, et käy kauppaa etkä aja omia etujasi, silloin saat iloita Herrasta. Minä annan sinun kulkea kaikkien vuorten yli, ja olet saava elantosi isäsi Jaakobin perintömaasta. Näin on Herra puhunut.” (Jes. 58:13, 14.)

Omilla asioilla kulkeminen ja omien etujen ajaminen on sapatin tomuun polkemista. Ihmisten omat agendat eivät kuulu sapatin ihanteeseen, vaan meitä kutsutaan huomaamaan ne, jotka kamppailevat, ovat vankeja, nälkäisiä ja alastomia, kulkevat pimeässä ja joiden nimiä ei muisteta. Sapatin tulisi johtaa meitä pois itsekkyydestämme. Sen tulisi saada meidät ajattelemaan enemmän toisia ja toisten tarpeita kuin itseämme ja omia tarpeitamme.