---
title:  Sapatti Ja Luominen
date:  29/08/2021
---

Kymmenestä käskystä neljäs on ainoa, joka alkaa verbillä ”muista”. Käskyissä ei sanota: ”Muista, ettet saa varastaa” tai ”Muista, ettet saa himoita”. Muistaminen edellyttää menneisyyttä – että menneisyydessä on tapahtunut jotakin, mitä tulisi muistaa. Kun muistamme, me luomme mielessämme yhteyksiä menneisyyteen, ja käsky ”Muista pyhittää lepopäivä” vie ajatuksemme suoraan takaisin luomisviikolle.

`Lue 1. Moos. 1:26, 27 ja 1 Moos. 9:6. Mitä jakeet opettavat siitä, kuinka erityisiä me ihmiset olemme ja kuinka radikaalisti erilaisia olemme muista Jumalan luoduista maapallollamme? Miksi on tärkeää ymmärtää tämä ratkaiseva ero?`

Kun muistamme luomisen, muistamme, että meidät on luotu Jumalan kuviksi. Näin ei ole sanottu mistään muusta luodusta. On selvää, että ihmiset ovat täysin erilaisia olentoja kuin planeetan muut olennot, riippumatta siitä, kuinka paljon yhteistä DNA:ta meillä on joidenkin eläinten kanssa. Vastoin yleisiä myyttejä emme ole vain pitkälle edistyneitä apinoita tai alkutasoa korkeammalle kehittyneitä kädellisiä. Jumalan kuviksi luotuina olemme ainutlaatuisia kaikkiin muihin olentoihin nähden, jotka Jumala tähän maailmaan loi.

`Miten luomiskertomus muistuttaa meitä suhteestamme muuhun luomakuntaan? 1. Moos. 2:15, 19.`

Kun tajuamme, että Jumala loi myös meidän maailmamme, saamme muistutuksen vastuustamme luomakuntaa kohtaan. Meidän tulee ottaa luomakunta valtaamme. Se ei tarkoita luomakunnan riistämistä. Meidän tulee hallita Jumalan sijaisina ja olla samankaltaisessa vuorovaikutuksessa luonnon kanssa kuin Jumala olisi.

Synti on kyllä pilannut ja sekoittanut kaiken, mutta maailma on silti yhä Jumalan luomakunta, eikä mikään anna meille oikeutta riistää sitä, varsinkaan muiden ihmisten tappioksi, kuten niin usein tapahtuu.

`Sapatti on muistomerkki Jumalasta Luojana. Millä tavoin sen viettäminen auttaa meitä tiedostamaan paremmin tarpeemme huolehtia hyvin ympäristöstämme?`