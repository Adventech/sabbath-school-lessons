---
title:  Vapauden Juhlimista
date:  30/08/2021
---

Sapatti viittaa muuhunkin kuin vain luomispäiviin. Kun kymmenen käskyä esitetään toiseen kertaan, Mooses viittaa Israelin 40 vuoteen erämaassa. Tällä kertaa esittelylause, jossa kerrotaan syy sapatin pitämiselle pyhänä, ei viittaakaan luomiseen vaan Egyptin orjuudesta ja sorrosta vapautumiseen (5. Moos. 5:12–15).

Vaikka emme enää olekaan Egyptin orjia, saatamme kaikki kohdata toisenlaista orjuutta, joka on kuitenkin yhtä sortavaa.

`Millaisia orjuuden muotoja kohtaamme tänä päivänä? Lue 1. Moos. 4:7; Hepr. 12:1 ja 2. Piet. 2:19.`

Sapatti on vapauden juhlimista kaikesta, mikä pitää meidät orjuudessa. Sapattina saamme muistutuksen siitä, että meillä on vapaus synnistä Jumalan voimassa. Kyse on vapaudesta, jota emme ole itse ansainneet. Israelilaisten esikoislapset pelastuivat karitsan veren ansiosta, jota oli sivelty ovenpieliin Egyptistä lähtöä edeltävänä iltana (2. Moos. 12). Meidätkin on pelastettu Karitsan veren kautta, ja nyt saamme kulkea vapaudessa, joka meillä on Kristuksessa.

`Lue Room. 6:1–7. Miten Paavalin sanat voidaan liittää siihen, mitä meille on sapatissa annettu?`

”Muista, että itse olit orjana Egyptissä, kun Herra, sinun Jumalasi, kohotti voimakkaan käsivartensa ja johdatti sinut sieltä pois.” (5. Moos. 5:15.) Jo pelkkä käskyn sanamuoto muistuttaa kansaa jälleen kerran siitä, että he pelastuivat Jumalan tekojen ja voiman ansiosta. Kuinka paljon herkemmin meidän kristittyinä tulisi huomata, että meidät on pelastettu synnistä yksin Kristuksen työn ansiosta?

Käskyssä kehotetaan lepäämään pelastuksessa, jonka Jumala teoillaan on ansainnut meille. Meidät on vapautettu omista yrityksistämme saavuttaa vanhurskautta. Jumala on Luoja, ja voimme luottaa siihen, että hän luo meidät uudelleen ja vapauttaa meidät nytkin synnin orjuudesta, jos annamme hänen tehdä työtään meissä.

`Millaisia kokemuksia sinulla on synnin orjuudesta? Kuinka voimme ottaa omaksemme lupaukset, jotka meille on annettu Jeesuksessa synnin orjuudesta vapautumisesta?`