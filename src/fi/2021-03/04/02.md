---
title:  Uupuneita Ja Väsyneitä
date:  18/07/2021
---

Eräänä leppeänä kevätiltana levoton kuningas Daavid asteli palatsinsa katolla. Hänen olisi pitänyt olla armeijansa kanssa Jordanin toisella puolen johtamassa sotilaitaan ammonilaisten kukistamisessa, että valtakuntaan saataisiin lopulta rauha.

`Se, ettei Daavid ollut siellä, missä hänen olisi kuulunut olla, avasi oven kiusaukselle. Lue 2. Sam. 11:1–5. Mitä tapahtui? Minkä suuren synnin Daavid teki?`

Katoltaan Daavid näki kauniin naisen kylpemässä. Mielijohteet saivat hänessä vallan, ja hän makasi Batseban kanssa, jonka aviomies oli yksi hänen armeijansa luotetuista upseereista. Muinaisten kuninkaiden tapaan Daavidin valta oli rajoittamatonta. Hänen ei tarvinnut noudattaa sääntöjä, jotka hallitsivat muita. Ja kuitenkin Daavidin perheen tuskallinen tarina tämän käänteentekevän hetken jälkeen muistuttaa meitä siitä, että vaikka hän oli kuningas, hän ei ollut Jumalan lain yläpuolella.

Laki on annettu turvaksi ja suojaksi. Jos sen ulkopuolelle astuu, jopa kuningas joutuu kokemaan tekojensa seuraukset. Heti kun Daavid rikkoi Jumalan lain rajoja, hän alkoi tuntea sen vaikutukset kaikilla elämänsä alueilla. Daavid kuvitteli, ettei hänen hairahduksensa ollut paljastunut kenellekään; ja kuitenkin Batseba oli nyt raskaana ja hänen miehensä poissa.

`Lue 2. Sam. 11:6–27. Miten Daavid yritti peitellä syntiään?`

Daavidin suunnitelma saada Uria kotiin vaimonsa luo epäonnistui. Uria oli erinomaisen miehen maineessa, ja hän vastasi Daavidille näin: ”Liitonarkku ja Israelin ja Juudan miehet asuvat teltoissa, ja herrani Joab ja hänen miehensä ovat ulkona leirissä. Menisinkö minä kotiin syömään, juomaan ja makaamaan vaimoni kanssa? Niin totta kuin sinä elät, sitä en voi tehdä.” (2. Sam. 11:11.) Lopulta epätoivoinen Daavid sortuu ”kauko-ohjattuun” salamurhaan peittääkseen syntinsä.

`Miten Daavid, jolle Jumala oli antanut niin paljon, saattoi vajota niin alas? Mistä varoituksesta meidän tulisi ottaa vaarin tässä kertomuksessa?`