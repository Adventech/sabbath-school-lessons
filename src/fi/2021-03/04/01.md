---
title:  Levon Hinta
date:  17/07/2021
---

### Avaintekstit
2. Sam. 11:1–27; 2. Sam. 12:1–23; 1. Moos. 3:1–8; 1. Joh. 1:9.

> <p></p>
> ”Jumala, luo minuun puhdas sydän ja uudista minut, anna vahva henki.” (Ps. 51:12.)

Monet ihmiset etsivät epätoivoisesti rauhaa ja hiljaisuutta. He ovat valmiita jopa maksamaan siitä. Monissa suurkaupungeissa on internetvapaita huoneita, joita ihmiset voivat vuokrata tuntihinnalla. Säännöt ovat tiukat: ei metelöintiä, ei vieraita. Ihmiset ovat valmiita maksamaan siitä, että saavat vain istua rauhassa, mietiskellä tai ottaa nokoset. Lentokentillä on vuokrattavissa nukkumiskapseleita. Myös melua vähentävät kuulokkeet ovat suosittuja. Myynnissä on jopa kangashuppuja ja koottavia yksityisyyssuojia, jotka voi vetää päänsä tai kehonsa yli saadakseen nopean työpaikkatauon.

Todellisella levolla on myös hintansa. Vaikka itseapua toitottavan median konsultit haluaisivat saada meidät uskomaan, että voimme päättää kohtalostamme ja että lepo on vain valinta- ja suunnittelukysymys, jos kuitenkin tarkastelemme asiaa täysin rehellisesti, tajuamme olevamme kykenemättömiä saamaan sydämeemme todellista lepoa. Neljännellä vuosisadalla Augustinus esitti asian ytimekkäästi käsitellessään Jumalan armoa kuuluisassa Tunnustukset-kirjassaan: ” – – Sinä olet luonut meidät itsellesi, ja levoton on sydämemme, kunnes se sinussa löytää levon.” (Tunnustukset, Karisto Oy Kirjapaino, Hämeenlinna 2003, s. 31.)

Tällä viikolla tarkastelemme Jumalan mielen mukaisen miehen elämää, jotta opimme, kuinka hän ymmärsi Jumalan levon todellisen hinnan.

_Tämä tutkistelu on sapatiksi 24.7.2021_