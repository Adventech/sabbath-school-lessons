---
title:  Anteeksiannettu Ja Unohdettu?
date:  20/07/2021
---

Kun Daavid on tietämättään julistanut tuomion itselleen  (2. Sam. 12:5, 6), Natan nostaa esiin Daavidin synnin suuruuden. Daavidin sydän särkyy. Hän tunnustaa syntinsä. Heti Natan vakuuttaa, että Daavid on saanut anteeksi: ”Herra vapauttaa sinut tästä synnistä, eikä sinun tarvitse kuolla.”  (2. Sam. 12:13.) Jumalan anteeksiantoa ei tarvitse odotella. Daavidin ei tarvitse todistaa olevansa todella vilpitön ennen kuin hänelle suodaan anteeksianto.

Kuitenkin Natan, joka on jo ennustanut Daavidin synnin seuraukset 2. Sam. 12:10–12, jatkaa kertomalla, että syntyvä lapsi tulee kuolemaan.

`Mitä tarkoittaa, että Jumala oli vapauttanut Daavidin synnistä? Lue 2. Sam. 12:10–23 pohtiessasi tuota.`

Daavid varmasti mietti tätä samaa asiaa nähdessään maail­mansa murenevan – vauvansa kuolevan, perheensä elämän menevän sekaisin (Amnon ja Absalom) ja tulevaisuutensa muuttuvan epävarmaksi. Daavidin synnit vaikuttivat myös viattomiin ihmisiin, kuten Uriaan ja vastasyntyneeseen vauvaan, mutta syntiensä seurauksista huolimatta Daavid alkaa ymmärtää, että Jumalan armo peittää tämän kaiken ja että jonakin päivänä kaikki synnin seuraukset poistetaan. Sitä odotellessa hän voi saada rauhan kolkuttavaan omaantuntoonsa Jumalan armossa.

`Mitä Daavid tuntee todellisuudessa tarvitsevansa? Mitä hän kaipaa? Lue Ps. 51:3–8.`

Psalmissa 51 Daavid avaa sydämensä ja tunnustaa syntinsä. Daavidin vetoomus armon saamiseksi tuo esiin Jumalan horjumattoman rakkauden ja hänen suuren myötätuntonsa. Daavid kaipaa uudistumista.

Kun mietimme Jeesuksessa löytämämme levon hintaa, tajuamme, että olemme syntisiä ja tarvitsemme Pelastajaa. Sitten käännymme pyytämään apua siltä ainoalta, joka voi pestä meidät puhtaiksi ja uudistaa meidät. Kun teemme tämän, voimme olla rohkealla mielellä: tässä on avionrikkoja, manipuloija, murhaaja ja ihminen, joka rikkoi ainakin viittä kymmenestä käskystä, mutta hän pyytää apua ja tarttuu lupaukseen Jumalan anteeksiannosta.