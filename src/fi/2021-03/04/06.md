---
title:  Jumalan Valon Heijastajat
date:  22/07/2021
---

Kenties luonnollisin reagointitapa nolon epäonnistumisen ja anteeksisaannin jälkeen on yrittää unohtaa koko tapahtuma. Muistot epäonnistumisesta voivat olla tuskallisia.

`Mitä Daavid haluaa tehdä kipeän kokemuksensa kanssa? Lue Ps. 51:15–21.`

Kun jokin astia tai kallisarvoinen maljakko putoaa ja särkyy sirpaleiksi, me yleensä huokaisemme ja heitämme hyödyttömät palaset pois. Japanissa on perinteinen taidemuoto nimeltä kintsugi, jossa on erikoistuttu rikkoutuneen keramiikan uudelleenkokoamiseen. Siinä käytetään jotakin arvokasta metallia, esim. nestemäistä kultaa tai hopeaa, jolla liimataan särkyneet palat yhteen ja näin särkyneestä esineestä tulee kaunis ja kallisarvoinen.

Joka kerta kun Jumala antaa meidän rikkomuksemme anteeksi ja luo meidät uudelleen, jotakin muuttuu. Jumalan anteeksianto liimaa rikkonaisuutemme ehyeksi kokonaisuudeksi, ja entiset särökohdat vievät huomion Jumalan armoon. Meistä voi tulla Jumalan kovaäänisiä. ”Silloin minun kieleni laulaen ylistää sinun vanhurskauttasi.” (Ps. 51:16, RK 2012.) Me emme yritä itse korjata tai parannella itseämme. Meidän murtuneessa mielessämme ja särkyneessä, katuvassa sydämessämme on Jumalalle kiitosta kyllin – ne ovat valonsäteitä, jotka maailma voi nähdä ympärillämme. Kokemuksemme vetää puoleensa niitä, jotka itsekin etsivät anteeksiantoa.

`Miten Ps. 51 ja 1. Joh. 1:9 liittyvät toisiinsa?`

1. Joh. 1:9 on lyhyt tiivistelmä Psalmista 51. Kuten Daavid tiesi, että ”Murtunut mieli on minun uhrini, särkynyttä sydäntä et hylkää, Jumala” (Ps. 51:19), samoin Johannes vakuuttaa: ”Jos me tunnustamme syntimme, niin Jumala, joka on uskollinen ja vanhurskas, antaa meille synnit anteeksi ja puhdistaa meidät kaikesta vääryydestä.” (1. Joh. 1:9.)

Daavid ei pystynyt korjaamaan vahinkoa, jonka hänen tekonsa ja huono esimerkkinsä hänen perheelleen olivat saaneet aikaan. Hän kärsi päätöksensä ja tekonsa seuraukset. Silti Daavid tiesi, että hän oli saanut anteeksi. Hän tiesi, että hänen piti luottaa uskossa siihen, että eräänä päivänä Jumalan todellinen Karitsa tulisi ja ottaisi hänen paikkansa.