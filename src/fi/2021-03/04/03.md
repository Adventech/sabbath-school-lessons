---
title:  Herätyskutsu
date:  19/07/2021
---

Natan ja Daavid tunsivat toisensa hyvin. Aiemmin Natan oli neuvonut Daavidia tämän temppelinrakennussuunnitelmissa (2. Sam. 7). Nyt profeetalla on erilainen viesti kuninkaalleen.

`Miksi Natan esitti kertomuksen sen sijaan, että olisi nimennyt Daavidin synnin ja häpäissyt hänet oitis? Lue 2. Sam. 12:1–14.`

Natan tiesi, mitä sanoa. Hän kertoi kertomuksen, johon Daavid entisenä paimenena saattoi samaistua. Daavidilla oli kehittynyt oikeudentaju, ja hän oli suoraselkäinen. Tavallaan Natan viritti ansan, johon Daavid suoraan asteli.

Kun Daavid tietämättään julisti oman kuolemantuomionsa, Natan sanoi hänelle: ”Se mies olet sinä.” (2. Sam. 12:7.) Tämän voi sanoa monella tavalla. Sen voi huutaa, sanoa syyttävästi tai ilmaista ääni täynnä huolenpitoa ja välittämistä. Natanin sanoissa kuului varmaankin armo. Daavidin on täytynyt tuntea samaa tuskaa mitä Jumala tuntee, kun joku hänen pojistaan tai tyttäristään tietoisesti astuu hänen tahtonsa ulkopuolelle. Jokin Daavidin sydämessä repeytyi.

`Miksi Daavid vastaa sanomalla: ”Olen tehnyt syntiä Herraa vastaan”, sen sijaan, että olisi sanonut: ”Olen tehnyt syntiä Batsebaa vastaan” tai: ”Olen murhaaja”? (2. Sam. 12:13; ks. myös Ps. 51:6.)`

Daavid tajusi, että synti, joka tekee sydämemme levottomaksi, on ensi sijassa loukkaus Jumalaa vastaan. Me satutamme itseämme, ja meillä on vaikutusta toisiin. Tuomme häväistystä perheellemme tai seurakunnallemme. Pohjimmiltaan me kuitenkin satutamme Jumalaa ja lyömme jälleen uuden naulan ristinpuuhun, joka kohoaa taivasta kohti Golgatalla.

”Daavid liikuttui profeetan nuhteesta, hänen omatuntonsa heräsi, ja hänen syyllisyytensä näyttäytyi kaikessa laajuudessaan. Katuvana hän nöyrtyi Jumalan edessä. Värähtelevin huulin hän sanoi: ’Minä olen tehnyt syntiä Herraa vastaan.’ Kaikki toisille tehty vääryys heijastuu loukatusta takaisin Jumalaan. Daavid oli tehnyt pahoin syntiä sekä Uuriaa että Batsebaa kohtaan, ja sen hän nyt tunsi syvästi. Mutta tavattoman paljon suurempi oli hänen syntinsä Jumalaa kohtaan.” (2AO 300, 301.)