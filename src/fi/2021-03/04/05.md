---
title:  Jotakin Uutta
date:  21/07/2021
---

`Kun Daavid on tunnustanut syntinsä puolustelematta tai selittelemättä sitä, hän vetoaa Jumalaan. Mitä hän pyytää? Lue Ps. 51:9–14.`

Viittaus iisopilla puhdistamiseen oli tuttua sanastoa jokaiselle israelilaiselle, joka oli koskaan käynyt pyhäkössä. Viitatessaan rituaaliseen puhdistautumiseen, jota kuvattiin Mooseksen laissa (3. Moos. 14:4), Daavid tunnustaa uhrin voiman – uhrin, joka tulevaisuudessa annettaisiin poistamaan maailman synnit.

Daavid pyytää myös iloa ja riemua. Eikö pyyntö ole vähän julkea ajatellen hänen syntinsä suuruutta?

Kenties pyyntö on helpompi ymmärtää, jos asian ilmaisee toisin: ”Kerro, että olen saanut anteeksi, jotta voin astua taas pyhäkköön, jossa saan kuulla niiden iloa ja riemua, jotka sinua palvelevat.”

`Kun Aadam ja Eeva tekivät syntiä, he piiloutuivat Jumalalta (1. Moos. 3:8). Miksi Daavidin pyyntö sen jälkeen, kun hän oli tehnyt syntiä, on niin erilainen? Lue Ps. 51:13, 14.`

Daavid ei halua menettää Jumalan läsnäolossa elämisen tuntoa. Hän tajuaa olevansa voimaton ilman Pyhää Henkeä. Hän tietää, että yhtä helposti kuin hän lankesi syntiin Batseban kanssa, hän voi langeta uudelleen. Hänen itsevarmuutensa on pirstaleina.

Daavid ymmärtää, että voitot tulevaisuudessa eivät ole hänestä itsestään lähtöisin; ne ovat yksin Jumalasta Daavidin turvatessa täysin häneen.

Voitokkaassa kristillisessä elämässä ei ole kyse meistä itsestämme, ainoastaan Jeesuksesta. Kaipaamme hänen läsnäoloaan ja Henkeään; haluamme hänen tarjoamansa pelastuksen ilon. Ymmärrämme uudistumisen ja ennallistamisen tarpeemme. Tarvitsemme Jumalan antamaa lepoa, hänen luomistekoaan meissä. Luomisen lepo ei ole kaukana anteeksiannosta. ”Jumala, luo minuun puhdas sydän ja uudista minut, anna vahva henki.” (Ps. 51:12.) Jakeessa käytetään luomisen sanastoa. Vanhassa testamentissa vain Jumala voi luoda (bāra⁾) — ja kun meidät on luotu uudestaan, me voimme levätä.