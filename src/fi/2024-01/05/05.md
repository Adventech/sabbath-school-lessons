---
title:  Onko Hänen Lupauksensa Pettänyt Lopullisesti?
date:  31/01/2024
---

`Lue Ps. 77. Millaista kokemusta psalminkirjoittaja käy läpi?`

Ps. 77 alkaa avunpyynnöllä Jumalalta. Pyyntö on täynnä valitusta ja tuskallista menneisyyden muistelua (Ps. 77:2–7). Psalminkirjoittajan koko olemus kääntyy surullisena Jumalan puoleen. Hän kieltäytyy muusta lohdutuksesta paitsi siitä, joka tulee Jumalalta.

Jumalan muistaminen näyttää kuitenkin lisäävän hänen ahdistustaan. ”Minä muistan Jumalaa ja huokaan.” (Ps. 77:4, VKR.) Heprean sana h¨¡m¨¡, ’metelöidä, remuta, huokailla, olla levoton’, kuvaa usein raivoavien vesien pauhua (Ps. 46:4). Samalla tavoin psalminkirjoittajan koko olemus on suuren levottomuuden vallassa.

Kuinka Jumalan muistaminen voi tuottaa niin voimakkaita ahdistuksen tunteita? Epämukavien kysymysten sarja paljastaa ahdistuksen syyn (Ps. 77:8–10): Onko Jumala muuttunut? Voiko Jumala mahdollisesti pettää liittonsa?

Menneisyydessä Jumala on tehnyt pelastavia tekoja, mutta nyt hän tuntuu poissaolevalta. Tämä ristiriita saa psalminkirjoittajan tuntemaan itsensä Jumalan hylkäämäksi. Jos Jumala on muuttunut, psalminkirjoittajalla ei ole toivoa. Hän joutuu kamppailemaan hylätäkseen tämän johtopäätöksen.

Hän ei voi nukkua, koska Herra pitää hänet hereillä (Ps. 77:5, VKR). Tämä muistuttaa muista Raamatun henkilöistä, joiden unettomuutta Jumala käytti tarkoitusperiensä edistämiseen (1. Moos. 41:1–8; Est. 6:1; Dan. 2:1–3). Pitkä uneton yö saa psalminkirjoittajan pohtimaan Herran aiempia vapauttavia tekoja nyt uudella päättäväisyydellä (Ps. 77:6, 11).

Psalminkirjoittajan Jumalalta saama varmuus ei sisällä selityksiä hänen henkilökohtaisesta tilanteestaan, vaan ennemmin vahvistuksen Jumalan uskollisuudesta ja luotettavuudesta (kuten Jobillekin vakuutettiin). Psalminkirjoittajaa rohkaistaan odottamaan Herraa uskossa tietäen, että hän on sama Jumala, joka teki ihmeitä Israelin menneisyydessä (Ps. 77:12–19). Psalminkirjoittaja tajuaa myös, että ”jalanjälkiäsi ei kukaan nähnyt” (Ps. 77:20). Hän ymmärtää, että Jumala johdattaa jopa silloin, kun hänen läsnäolonsa ei näy ihmissilmille. Hän tunnustaa, että Jumala on samanaikaisesti paljastettu ja kätketty, ja siksi hän ylistää Herran salaperäisiä ja ylivertaisia teitä.