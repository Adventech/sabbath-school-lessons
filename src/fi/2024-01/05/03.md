---
title:  Kuoleman Porteilla
date:  29/01/2024
---

`Lue Ps. 41:2–5; Ps. 88:4–13 ja Ps. 102:4–6, 12, 24, 25. Mitä kokemuksia tekstit kuvaavat? Miten voit samastua jakeiden sanoihin?`

Nämä rukoukset sairaudelta ja kuolemalta pelastumiseksi osoittavat, että Jumalan lapset eivät ole kärsimyksistä vapaita. Psalmit paljastavat kirjoittajansa kärsimykset. Hän on voimaton, kuihtuu kuin ruoho ja on kykenemätön syömään. Hänet on erotettu kuolevien joukkoon, hän makaa kuin surmattu haudassa ja on vastenmielinen jopa ystävilleen. Hän kärsii ja on epätoivoinen. Hän on pelkkää luuta ja nahkaa.

Monissa psalmeissa on oletus, että Herra on sallinut vaivat Israelin tottelemattomuuden tähden. Psalminkirjoittaja ymmärtää, että synti voi tuoda sairautta; siksi hän viittaa anteeksiantoon, joka edeltää parantumista (Ps. 41:4, 5). Kuitenkin jotkut psalmit, kuten Ps. 88 ja Ps. 102, tunnustavat, että joskus Jumalan kansa joutuu kärsimään syyttömästi.

Psalmissa 88 Jumalaa syytetään siitä, että hän on saattanut psalminkirjoittajan kuoleman partaalle (Ps. 88:7–9). Silloinkin, kun kaikkein uskaliaimmat valitukset lausutaan ääneen, valitus on selvästi uskon teko, sillä siinä tunnustetaan, että Herra, joka kaikkivaltiudessaan sallii vaikeuksia, voi halutessaan myös palauttaa lapsensa terveyden.

Haudan partaalla psalminkirjoittaja muistaa Jumalan ihmeitä, hänen laupeuttaan, uskollisuuttaan ja vanhurskauttaan (Ps. 88:11–13). Vaikka hänellä on sellainen tunne kuin Jumala olisi lyönyt häntä, hän silti riippuu kiinni Jumalassa. Vaikka hän kärsii, hän ei kiellä Jumalan rakkautta. Jumala on hänen ainoa pelastuksensa. Psalminkirjoittaja tietää, mitä kärsimys on, mutta lisäksi hän tuntee Jumalan armon. Hän tietää, etteivät kärsimys ja armo sulje toisiaan pois.

Kärsimysten salliminen ja niistä vapauttaminen ovat molemmat todisteita Jumalan perimmäisestä hallintavallasta. Tieto siitä, että Jumala hallitsee, herättää toivoa. Kun luemme Psalmia 88 Kristuksen kärsimyksen valossa, olemme ihmeissämme hänen rakkautensa syvyydestä: hän oli valmis kulkemaan kuoleman porteista ihmiskunnan hyväksi.

`Ajattele Jeesuksen ristinkuolemaa. Kristuksessa Jumala kärsi pahemmin kuin kukaan meistä. Miten tämä auttaa meitä säilyttämään uskomme myös kärsimysten ja koettelemusten aikoina?`