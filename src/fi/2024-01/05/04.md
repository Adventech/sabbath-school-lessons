---
title:  Missä Jumala On?
date:  30/01/2024
---

`Lue Ps. 42:2–4; Ps. 63:2; Ps. 69:2–4 ja Ps. 102:2–8. Mikä aiheuttaa tuskaa psalminkirjoittajalle?`

Henkilökohtaiset ja yhteisölliset kärsimykset vaivaavat psalminkirjoittajaa, mutta ehkä vielä enemmän häntä vaivaa se, ettei Jumala tunnu kiinnittävän mitään huomiota palvelijoittensa vaikeuksiin. Jumalan poissaolo tuntuu kuin voimakas jano autiomaassa (Ps. 42:2–4; Ps. 63:2) tai kuin kuoleman tuska (Ps. 102:3–5). Psalminkirjoittaja tuntee olevansa kaukana Jumalasta ja hän vertaa itseään yksinäisiin lintuihin. ”Minä olen kuin huuhkaja autiomaassa, kuin pöllö, joka asustaa raunioissa. Minä valvon yöni, olen yksin kuin katolla kyyhöttävä lintu.” (Ps. 102:7, 8.)

Autiomaan mainitseminen korostaa eristyneisyyden tunnetta Jumalasta. Katolla kyyhöttävä lintu on pesänsä ulkopuolella, poissa lepopaikastaan. Psalminkirjoittaja huutaa Jumalan puoleen syvyyksistä, ikään kuin olisi väkevien vesien nielaisema ja vajoamassa pohjattomaan liejuun (Ps. 69:2–4; Ps. 130:1). Nämä kielikuvat kertovat ahdistavasta tilanteesta, josta ei ole muuta pakotietä kuin Jumalan väliintulo.

`Lue Ps. 10:12; Ps. 22:2; Ps. 27:9 ja Ps. 39:13. Miten psalmista suhtautuu Jumalan näennäiseen poissaoloon?`

On merkittävää, että psalmistat päättävät olla vaikenematta Jumalan hiljaisuuden edessä. He uskovat järkkymättä rukoukseen, koska se on suunnattu elävälle ja armolliselle Jumalalle. Jumala on yhä olemassa, silloinkin kun hän on näennäisesti poissaoleva. Hän on yhä sama Jumala, joka kuuli heitä menneisyydessä, ja siksi he luottavat siihen, että hän kuulee heitä nytkin.

Jumalan hiljaisuuden edessä psalminkirjoittajat joutuvat tutkimaan itseään ja etsimään Jumalaa syntejään tunnustaen ja nöyrästi pyyntöjään esittäen. He tietävät, ettei Jumala vaikene ikuisesti. Yhteyden Jumalaan on jatkuttava elämän olosuhteista riippumatta.

`Mitä opimme psalminkirjoittajan suhtautumisesta Jumalan näennäiseen poissaoloon? Miten sinä suhtaudut hetkiin, jolloin Jumala näyttää olevan hiljaa?`