---
title:  Pahuuden Päivät
date:  28/01/2024
---

`Lue Ps. 74:18–22 ja Ps. 79:5–13. Mistä teksteissä on kyse?`

Psalminkirjoittaja yrittää ymmärtää suurta taistelua, jota käydään Jumalan ja pahuuden voimien välillä, ja hän mainitsee Jumalan kärsivällisyyden, viisauden ja voiman.

Pahuuden ongelma koskee väistämättä Jumalaa. Jerusalemin ja sen temppelin tuhoutuminen nähtiin lähinnä Jumalaan liittyvänä skandaalina, sillä se tarjosi pakanoille mahdollisuuden pilkata Jumalaa. Israelin kansa on merkki horjumattomasta jumalallisesta valinnasta ja liitosta (5. Moos. 4:32–38; 5. Moos. 32:8, 9). Ajatus Jumalan perintöosasta sisältää lopunaikaan liittyvän ulottuvuuden, sillä jonakin päivänä kaikki kansat ovat Jumalan perintöosa ja palvelevat häntä. Ajatus siitä, että kansakunnat hyökkäisivät Jumalan perintöosaa vastaan, on uhka näille jumalallisille lupauksille.

Psalminkirjoittaja myöntää, että ihmisten synnit turmelivat heidän liittosuhteensa Jumalaan ja aiheuttivat kansalle kaikki sen saamat seuraukset (Ps. 79:8, 9). Ihmisten selviytyminen riippuu yksin Jumalan armollisesta väliintulosta ja liittosuhteen ennallistamisesta syntien sovituksen kautta. Herra on ”Jumala, pelastajamme”, ja tähän sisältyy ajatus Jumalan uskollisuudesta liittolupauksilleen (Ps. 79:9).

Vielä tärkeämpää kuin Israelin hyvinvoinnin palauttaminen on kuitenkin Jumalan luonteen puolustaminen maailmassa (Ps. 79:9). Jos kansakuntien pahat teot jäävät rankaisematta, näyttää siltä, että Jumala on menettänyt voimansa (Ps. 74:18–23; Ps. 83:16–18; Ps. 106:47). Vasta kun Jumala pelastaa kansansa, hänen maineensa puhdistetaan ja hänen nimensä korotetaan.

Sama periaate oli voimassa tuolloin kuin nykyäänkin. Syntimme, luopumuksemme ja pahuutemme voivat tuoda huonoa mainetta paitsi itsellemme myös Jumalalle, jonka nimeä tunnustamme. Väärillä teoillamme on hengellisesti vahingollisia vaikutuksia niin todistukseemme kuin palvelutyöhömmekin. Kuinka moni on kääntynyt pois uskosta niiden ihmisten tekojen tähden, jotka tunnustavat Kristuksen nimeä?

`”Jumalan kansan luonteen täydellisyys on yhteydessä Jumalan kunnian ja Kristuksen kunnian kanssa.” (5AO 224.) Kuinka ymmärrät tämän totuuden, ja mitä sen pitäisi tarkoittaa omassa kristillisessä elämässäsi?`