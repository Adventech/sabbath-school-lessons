---
title:  Lisäaineistoa
date:  02/02/2024
---

Lue Ps. 56 ja Ellen G. White, Tie Kristuksen luo, s. 115–128.

Psalminkirjoittajien tavoin Jumalan kansa ihmettelee aina silloin tällöin sitä, miten he voivat laulaa Herran lauluja vieraassa maassa. Uskoamme Herran ylivertaiseen hallintavaltaan koetellaan joskus ankarasti, ja saatamme miettiä, onko hän niin voimallinen ja hyvä kuin Raamatussa kerrotaan.

Uskoon kuuluu usein epävarmuutta ja jännitystä aivan yhtä paljon kuin luottamusta ja varmuuttakin. Joskus epävarmuus ja jännitys voivat olla lähes sietämättömiä. Epävarmuus ei saa kuitenkaan koskaan koskea Jumalaa, hänen rakastavaa ja vanhurskasta luonnettaan ja hänen luotettavuuttaan. Psalminkirjoittajat voivat olla epävarmoja tulevaisuudesta, mutta silti he usein vetoavat Jumalan ehtymättömään rakkauteen ja uskollisuuteen (Ps. 36:6–11; Ps. 89:3, 9).

Meidän tulisi seurata heidän esimerkkiään. ”Ponnista kaikki voimasi katsoaksesi ylös, pois vaikeuksistasi. Silloin et milloinkaan tule väsymään matkalla. Pian näet pilven takaa Jeesuksen ojentamassa käsiään auttaakseen sinua, eikä sinun tarvitse tehdä muuta kuin ojentaa hänelle kätesi vilpittömästi uskoen, että hän johtaisi sinua. Sitä mukaa kun opit luottamaan häneen tulet uskon kautta Jeesukseen toivorikkaaksi.” (2Ta 224.)

Älä aliarvioi rukouksen tehokkuutta aikoina, jolloin Jumala kätkee kasvonsa. Tällaiset tilanteet saavat psalminkirjoittajat pikemminkin tutkimaan itseään, muistelemaan Jumalan aiem­pia pelastavia tekoja ja etsimään häntä syntejään tunnustaen ja nöyrästi pyyntöjään esittäen (Ps. 76:11–13; Ps. 89:47–53). ”Ihmisen usko tulee vahvaksi hänen joutuessaan vastakkain epäilysten ja vastustavien voimien kanssa. Näissä koettelemuksissa saatu kokemus on arvokkaampaa kuin kalleimmatkin jalokivet.” (3Ta 296.)

**Keskustelunaiheita**

`Millaisia jännitteitä psalminkirjoittajat kokivat nähdessään pahuuden rehottavan? Oletteko kokeneet vastaavia jännitteitä ja miten olette käsitelleet niitä? Miten uskova voi säilyttää uskonsa näinä aikoina?`

`Mistä meidän tulisi etsiä vastauksia silloin, kun uskomme Jumalaan joutuu koetukselle joko koettelemustemme tähden tai niiden ihmisten vaikutuksesta, joiden omat kärsimykset saavat heidät kyseenalaistamaan Jumalan hyvyyden ja voiman?`