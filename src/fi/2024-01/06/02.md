---
title:  Majesteettinen Soturi
date:  04/02/2024
---

`Lue Ps. 18:4–19; Ps. 76:4–10, 13; Ps. 144:5–7. Miten Herra kuvataan jakeissa? Millaisen kuvan tekstit antavat Jumalan valmiudesta vapauttaa kansansa?`

Nämä hymnit ylistävät Herraa hänen mahtavasta voimastaan yli pahojen voimien, jotka uhkaavat hänen kansaansa. Ne kuvaavat Jumalan majesteettisuudessaan soturina ja tuomarina. Kuva Jumalasta soturina on yleinen psalmeissa ja sillä korostetaan, miten suurella vakavuudella Jumala suhtautuu kansansa avunhuutoihin ja kärsimyksiin ja miten ripeästi hän reagoi niihin.

”Herra jylisi taivaassa, Korkein antoi äänensä kaikua, hän viskoi rakeita ja tulisia hiiliä. Hän ampui nuoliaan ja hajotti viholliset, hän kauhistutti heidät salamoillaan. Meren lähteet paljastuivat, maanpiirin perustukset tulivat näkyviin, kun sinä, Herra, käskit merta, kun sinun raivosi myrsky puhalsi sen yli.” (Ps. 18:14–16.)

Jo sen, millä päättäväisyydellä Jumala tarttuu toimeen, tulisi hälventää epäilykset Jumalan suuresta huolenpidosta ja myötätunnosta kärsiviä kohtaan sekä hänen kyvystään voittaa paha. Meidän täytyy vain odottaa, että hän tekee sen.

Silloinkin, kun Jumalan kansa, esim. Daavid, oli sodassa, vapautus ei tullut inhimillisin keinoin. Monissa taisteluissaan Jumalan kansan vihollisia vastaan Daavid ylisti Jumalaa voittojen tuojana. Daavidin olisi ollut helppo ottaa kunnia itselleen niistä menestyksistä ja voitoista, joissa hän oli mukana, mutta hänen mielenlaatunsa ei ollut sellainen. Hän tiesi, mistä hänen voimansa oli peräisin.

Vaikka Daavid sanoo, että Herra opettaa hänen kätensä taistelemaan (Ps. 18:35), psalmeissa ei sanota, että hän olisi luottanut omiin taistelutaitoihinsa. Sen sijaan siellä sanotaan, että Herra taistelee Daavidin puolesta ja vapauttaa tämän (Ps. 18:48, 49).

Psalmeissa Daavid, joka tunnettiin menestyneenä soturina, ottaa paikkansa myös taitavana muusikkona, joka ylistää Herraa kansansa ainoana vapauttajana ja ylläpitäjänä (Ps. 144:10–15). Herran ylistäminen ja rukoileminen ovat Daavidin voiman lähteitä. Ne ovat voimallisempia kuin mikään sota-ase. Vain Jumalaan tulee luottaa, ja vain häntä tulee palvoa.

`Oletpa saanut elämässäsi mitä tahansa lahjoja, mikä on vaarana, jos unohdat lahjojesi alkuperän?`