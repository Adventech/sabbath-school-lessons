---
title:  Oikeutta Sorretuille
date:  05/02/2024
---

`Lue Ps. 35:10; Ps. 37:14; Ps. 40:18; Ps. 70:6; Ps. 109:16; Ps. 146:6–10 ja Ps. 41:2–4. Mikä on jakeiden sanoma meille tämän päivän ihmisille?`

Jumala on erityisen kiinnostunut siitä, että haavoittuvia ihmisryhmiä, kuten köyhiä, puutteenalaisia, sorrettuja, orpoja, leskiä ja muukalaisia, kohdellaan oikeudenmukaisesti. ­Psalmit ovat lakien ja profeettojen tavoin selkeitä asiassa (2. Moos. 22:20–26; Jes. 3:13–15).

Useat psalmit käyttävät ilmaisua ”köyhät ja avuttomat” välttääkseen esittämästä sorrettuja pelkästään kansallisin ja uskonnollisin termein. Ilmaisua käyttämällä korostetaan Jumalan universaalia huolenpitoa koko ihmiskunnasta.

Ilmaus ”köyhät ja avuttomat” ei tarkoita vain aineellisesti köyhiä, vaan sillä tarkoitetaan myös muunlaista haavoittuvuutta ja avuttomuutta. Ilmaisu vetoaa Jumalan myötätuntoon. Se välittää ajatusta siitä, että kärsivä ihminen on yksin, eikä hänellä ole muuta apua kuin Jumala. Ilmaisulla ”köyhä ja avuton” viitataan myös ihmisen vilpittömyyteen, rehellisyyteen ja rakkauteen Jumalaa kohtaan, kun hän tunnustaa täydellisen riippuvuutensa Jumalasta ja luopuu viimeisistäkin itseriittoisuuden ja itsekorostuksen rippeistä.

Avuttomista huolehtiminen (Ps. 41:2–4) osoittaa kansan uskollisuutta Jumalaa kohtaan. Haavoittuvia kohtaan tehty paha oli erityisen vastenmielinen synti raamatullisessa kulttuurissa (5. Moos. 15:7–11). Psalmit innoittavat Jumalan uskollisia korottamaan äänensä kaikkea sortoa vastaan.

Psalmit korostavat, kuinka turhaa on laittaa luottamuksensa katoaviin inhimillisiin keinoihin viisauden ja turvallisuuden saamiseksi. Jumalan kansa ei saa panna pelastustoivoaan heitä johtaviin ihmisiin tai instituutioihin, varsinkaan silloin, kun nämä poikkeavat Jumalan teistä.

Armossaan Herra samaistui köyhiin tulemalla itse köyhäksi, jotta monet tulisivat rikkaiksi hänen köyhyydestään (2. Kor. 8:9). Kristuksen rikkauksiin kuuluu vapautus kaikesta synnin sorrosta, ja hän lupaa meille iankaikkisen elämän Jumalan valtakunnassa (Ilm. 21:4). Kristus täyttää psalmien lupaukset tuomarista, joka tuomitsee jokaisen köyhää ja avutonta sortavan teon ja laiminlyönnin (Matt. 25:31–46).

`Kuinka paljon ajattelemme köyhiä ja avuttomia ja kuinka paljon teemme heidän hyväkseen?`