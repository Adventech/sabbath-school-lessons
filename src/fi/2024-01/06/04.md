---
title:  Kuinka Kauan Tuomitsette Väärin?
date:  06/02/2024
---

Herra antoi Israelin johtajille valtuudet ylläpitää oikeutta maassa (Ps. 72:1–7; 12–14). Kuninkaiden oli määrä käyttää valtaansa Jumalan tahdon mukaisesti. Johtajien keskeisenä huolena tuli olla rauhan ja oikeudenmukaisuuden varmistaminen sekä sosiaalisesti heikommassa asemassa olevista huolehtiminen. Vain tällöin maa ja sen kansa voisi menestyä. Kuninkaan valtaistuin vahvistuu siitä, kun ollaan uskollisia Jumalaa kohtaan, ei ihmisvaltoja kohtaan.

`Lue Ps. 82. Mitä tapahtuu, kun johtajat vääristävät oikeutta ja sortavat kansaa, jota heidän tulisi suojella?`

Psalmissa 82 Jumala julistaa tuomionsa Israelin turmeltuneille tuomareille. ”Jumalilla” (Ps. 82:1, 6) ei tarkoiteta pakanoiden jumalia eikä enkeleitä, sillä niiden tehtävänä ei koskaan ollut jakaa oikeutta Jumalan kansalle. Niitä ei voida tuomita siitä, etteivät ne täyttäneet niille kuulumatonta tehtävää. Psalmissa 82:2–4 luetelluissa syytteissä on kaikuja Tooran laeista. Jakeet identifioivat ”jumalat” Israelin johtajiksi (5. Moos. 1:16–18; 5. Moos. 16:18–20; Joh. 10:33–35). Jumala kysyy ”ihmisten pojilta”, tuomitsevatko he oikeudenmukaisesti. Heille julistetaan rangaistus, koska heidät on todettu väärämielisiksi. Johtajat horjuvat pimeydessä ymmärrystä vailla (Ps. 82:5), koska ovat hylänneet Jumalan lain valon (Ps. 119:105).

Raamatun mukaan Herra on ainoa Jumala. Hän jakaa vallankäyttönsä maailmassa ihmisjohtajien kanssa, jotka hän on nimennyt edustajikseen (Room. 13:1). Kuinka usein ihmiset ovat kuitenkin käyttäneet vastuuasemaansa väärin?

Psalmi 82 paljastaa pilkallisesti sellaisten johtajien luopumuksen, jotka uskovat olevansa ”jumalia” muiden yläpuolella. Vaikka Jumala antoi Israelin johtajille arvovallan ja etuoikeuden tulla kutsutuksi ”Korkeimman lapsiksi” ja edustaa häntä, hän hylkää pahat johtajat. Jumala muistuttaa heitä siitä, että he ovat kuolevaisia ja samojen moraalilakien alaisia kuin muutkin. Kukaan ei ole Jumalan lain yläpuolella (Ps. 82:6–8).

Jumala tuomitsee koko maailman; myös Jumalan kansa tulee tekemään tiliä Jumalalle. Sekä johtajien että tavallisten ihmisten tulisi jäljitellä jumalallisen tuomarin esimerkkiä ja panna toivonsa häneen.

`Millainen määräysvalta sinulla on muihin ihmisiin nähden? Kuinka oikeudenmukaisesti käytät valtaasi?`