---
title:  Ilmaise Närkästyksesi
date:  07/02/2024
---

`Lue Ps. 58:7–9; Ps. 69:23–29; Ps. 83:10–18; Ps. 94:1, 2 ja Ps. 137:7–9. Millaisia tunteita tekstit välittävät? Kuka on tuomion antaja?`

Joissakin psalmeissa pyydetään Jumalaa kostamaan yksilöille ja kansakunnille, jotka ovat aikoneet vahingoittaa tai jo vahingoittaneet psalminkirjoittajia tai heidän kansaansa. Tekstit voivat kuulostaa hämmentäviltä niissä käytetyn ankaran kielen vuoksi, joka näyttäisi olevan ristiriidassa sen raamatullisen periaatteen kanssa, että vihollista tulisi rakastaa (Matt. 5:44).

Silti psalminkirjoittajan närkästys sorron tähden on hyvä asia. Se tarkoittaa, että hän suhtautuu oikeaan ja väärään vakavammin kuin monet muut. Hän välittää suuresti siitä pahasta, jota maailmassa tehdään, hänelle ja muille.

Psalminkirjoittaja ei kuitenkaan missään sano, että ­olisi­ itse koston välittäjä. Hän jättää koston yksin Jumalan kä­siin. Psalmeissa silti muistutetaan liiton rikkomisen kirouksista (5. Moos. 27:9–16) ja pyydetään Jumalaa toimimaan niin kuin on luvannut.

Psalmit eivät ole pelkästään rukouksia, vaan myös profeetallisia julistuksia Jumalan lähestyvästä tuomiosta. Psalmi 137 on kuvausta Babylonille annettavasta tuomiosta, ja se heijastelee profeettojen kautta saatua ilmoitusta. Tuho, jota babylonialaiset kylvivät kansojen parissa, kääntyisi heitä itseään vastaan. Psalmit sisältävät jumalallisen varoituksen siitä, ettei paha jää ikuisesti rankaisematta.

Jumalan kosto mitataan oikeudenmukaisuudella ja armolla. Jumalan lapset on kutsuttu rukoilemaan niiden puolesta, jotka kohtelevat heitä kaltoin, ja toivomaan heille kääntymystä (Ps. 83:19; Jer. 29:7).

Pyrkiessämme sovittamaan näitä psalmeja raamatullisiin normeihin rakkaudesta vihollisia kohtaan, emme saa kuitenkaan vähätellä niissä ilmaistua tuskallista kokemusta. Jumala näkee lastensa kärsimykset ja vakuuttaa, että kallis ”on Herran silmissä hänen hurskaittensa kuolema” (Ps. 116:15 VKR/RK 2012). Jumalallinen tuomio velvoittaa Jumalan omia puhumaan pahuutta vastaan ja tavoittelemaan Jumalan valtakunnan tulemista täyteydessään. Psalmit antavat myös äänen niille, jotka kärsivät, vakuuttaen, että Jumala on tietoinen heidän kärsimyksistään ja että jonakin päivänä he saavat oikeuden.