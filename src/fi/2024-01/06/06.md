---
title:  Herran Tuomio Ja Pyhäkkö
date:  08/02/2024
---

`Lue Ps. 96:6–10; Ps. 99:1–4 ja Ps. 132:7–9, 13–18. Missä Jumala julistaa tuomionsa ja mitkä ovat hänen meille antamansa vastauksen vaikutukset? Miten pyhäkkö auttaa meitä ymmärtämään, miten Jumala käsittelee pahuuden?`

Herran tuomio liittyy läheisesti pyhäkköön. Pyhäkkö oli paikka, jossa psalminkirjoittajan ymmärrys pahuuden ongelmasta muuttui (Ps. 73:17–20). Pyhäkkö oli määrätty jumalallisen tuomion paikaksi, kuten urimin käyttö apuna tuomiota annettaessa (4. Moos. 27:21) ja ylipapin kantama tuomion rintakilpi (2. Moos. 28:15, 28–30) osoittavat. Vastaavasti monet psalmit kuvaavat Jumalan valtaistuimellaan pyhäkössä valmiina tuomitsemaan maailman sen synneistä ja pahuudesta.

Pyhäkössä pelastussuunnitelma paljastettiin. Pakanuudessa synti ymmärrettiin ensisijaisesti fyysisenä tahrana, joka voitiin poistaa taianomaisten rituaalien avulla. Raamattu sitä vastoin esittää synnin Jumalan moraalilain rikkomisena. Jumalan pyhyys tarkoittaa sitä, että hän rakastaa oikeutta ja vanhurskautta. Samoin Jumalan kansan tulisi tavoitella oikeutta ja vanhurskautta ja palvoa Jumalaa hänen pyhyydessään. Näin tehdäkseen heidän täytyy noudattaa Jumalan lakia, joka on ilmaus hänen pyhyydestään.

Pyhäkössä on Jumalan valtaistuin, joka on armoistuin, ja pyhäkköön tuodaan ”vanhurskauden uhreja” (5. Moos. 33:19, RK 2012; Ps. 4:6, VKR). Pyhäkkö on siis syntien anteeksiannon ja vanhurskauden ennalleen asettamisen paikka.

Kuitenkin ”anteeksiantava Jumala” kostaa niiden pahat teot, jotka eivät kadu (Ps. 99:8, VKR). Käytännön seuraus siitä, että pyhäkkö on jumalallisen tuomion paikka, on jatkuva tietoisuus Jumalan pyhyydestä ja hänen vaatimuksistaan elää vanhurskaasti liiton edellyttämällä tavalla.

Herran Siionista antama tuomio johtaa vanhurskaiden hyvinvointiin ja jumalattomien tappioon (Ps. 132:13–18). Pyhäkkö elätteli riemukkaita odotuksia Herran tulemisesta tuomarina, etenkin suurena sovituspäivänä. Samoin psalmit lisäävät varmuutta siitä, että jumalallisen tuomarin tulo lähestyy (Ps. 96:13; Ps. 98:9), nimittäin Jeesuksen Kristuksen tulo taivaallisessa pyhäkössä (Ilm. 11:15–19).

`Lue Room. 8:34. Miten se, mitä Kristus tekee taivaallisessa pyhäkössä, on hyvä uutinen hänen kansalleen?`