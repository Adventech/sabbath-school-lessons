---
title:  Lisäaineistoa
date:  26/01/2024
---

Lue Ellen G. White, Alfa ja omega, osa 1, s. 178–185 tai Patriarkat ja profeetat, s. 175–182. Mitä Jaakobin kokemus opettaa meille hellittämättömän rukouksen ja varauksettoman Jumalaan luottamisen voimasta?

Psalmit vahvistavat meidän uskoamme Jumalaan, joka on pettämätön turvapaikka niille, jotka uskovat elämänsä hänen voimallisiin käsiinsä. ”Jumala haluaa tehdä suuria niiden hyväksi, jotka luottavat häneen. Hänen kansakseen tunnustautuvilla ei ole nykyistä enempää voimaa siksi, että he luottavat niin paljon omaan viisauteensa eivätkä anna Herralle tilaisuutta ilmaista voimaansa heidän hyväkseen. Hän tahtoo auttaa uskovia lapsiaan jokaisessa hätätilanteessa, jos he vain täysin luottavat häneen ja uskollisesti tottelevat häntä.” (2AO 89.)

Jotkut psalmit voivat kuitenkin haastaa meitä sillä, että niiden lupaukset ja nykyinen tilanteemme eivät sovi yhteen. Tällaisina aikoina meidän on vain opittava luottamaan Jumalan hyvyyteen, joka ilmeni voimallisimmin ristillä.

Lisäksi joskus joitakin psalmeja voidaan käyttää väärien toiveiden elättelemiseen. Jeesuksen vastaus Paholaisen vääristelevään tapaan käyttää Psalmia 91:11, 12 osoittaa, että Jumalaan luottamista ei pidä sekoittaa Jumalan kiusaamiseen (Matt. 4:5–7) tai siihen, että röyhkeästi pyydettäisiin Jumalaa tekemään jotakin, mikä on vastoin hänen tahtoaan.

”Kristuksen seurakunta tai sen yksityiset jäsenet eivät saa suurimpia voittojaan kyvyillään, koulutuksellaan, varoillaan tai ihmisten suosiolla vaan ollessaan Jumalan puheilla ja tarttumalla vakavalla, tuskaisesti kamppailevalla uskollaan voiman väkevään käsivarteen.” (1AO 185.)

**Keskustelunaiheita**

`Keskustelkaa yhdessä vastauksistanne tiistain tutkisteluosuuden viimeiseen kysymykseen, joka koskee Jumalaan luottamista vaikeuksien keskellä ja silloin, kun asiat menevät pahasti pieleen. Miten vaikeudet tulisi ymmärtää ja kuinka niitä voi tapahtua ihmisille, vaikka psalmit ovat täynnä hienoja lupauksia Jumalan varjeluksesta? Pohtikaa myös tätä: Eikö psalmistakin, joka kirjoitti kaikista näistä ihanista lupauksista, kärsinyt vastoinkäymisistä ja tuntenut Jumalalle uskollisia ihmisiä, jotka myös kärsivät?`

`Kuinka voimme kehittää varauksetonta luottamusta Jumalaan kaikissa olosuhteissa (esim. Ps. 91:14; Ps. 143:8, 10; Ps. 145:18–20)? Mikä voi saada meidät menettämään luottamuksemme?`