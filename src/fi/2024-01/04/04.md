---
title:  Herra On Turva Vastoinkäymisissä
date:  23/01/2024
---

`Lue Ps. 17:7–9; Ps. 31:2–4 ja Ps. 91:2–7. Mitä psalminkirjoittaja tekee vaikeina aikoina?`

Psalminkirjoittaja kohtaa erilaisia ongelmia ja kääntyy niissä Herran puoleen, joka on turvapaikka jokaisessa vastoinkäymisessä. Luottamus on tietoinen valinta tunnustaa Jumalan herruus omassa elämässä kaikissa olosuhteissa. Jos luottamusta ei ole vastoinkäymisten keskellä, silloin sitä ei ole ollenkaan.

Psalmista todistaa: ”Sinä, Herra, olet linnani ja turvapaikkani. Jumalani, sinuun minä turvaan.” (Ps. 91:2.) Tämä hänen todistuksensa kumpuaa hänen aiemmasta kokemuksestaan Jumalan kanssa ja vahvistaa nyt hänen uskoaan tulevaisuuteen. Psalmista kutsuu Jumalaa Korkeimmaksi ja Kaikkivaltiaaksi (Ps. 91:1, 2) muistaen Jumalan käsittämättömän suuruuden.

Psalminkirjoittaja kertoo myös siitä turvasta, jonka ihminen voi löytää Jumalassa: ”suoja”, ”varjo”, ”turva”, ”linna”, ”siivet”, ”kilpi”, ”suojus” ja ”turvapaikka” (Ps. 91:1, 2, 4, 9, RK 2012). Tällaiset kuvaukset edustivat psalminkirjoittajan kulttuurissa turvapaikkoja. Ei tarvitse kuin ajatella tuossa maailmankolkassa ajoittain vallitsevaa sietämätöntä auringon paahdetta arvostaakseen varjoa, tai muistella Israelin historian aikana läpikäymiä sotia arvostaakseen kilven tai linnan tarjoamaa turvaa.

`Lue Ps. 17:8 ja Matt. 23:37. Mitä kielikuvaa tässä käytetään ja mitä se paljastaa?`

Yksi intiimeimmistä vertauskuvista on se, joka viittaa siipien suojaan kätkeytymiseen (Ps. 17:8; Ps. 57:2; Ps. 63:8). Tämä emolinnun suojeluun viittaava vertauskuva antaa lohtua ja varmuutta. Herraa verrataan kotkaan, joka suojelee poikasiaan siivillään (2. Moos. 19:4; 5. Moos. 32:11) ja kanaemoon, joka kokoaa poikasensa siipiensä suojaan (Matt. 23:37).

`Miten suhtaudumme aikoihin, jolloin onnettomuus iskee emmekä tunnu näkevän Herran suojelusta? Miksi tällaiset traumat eivät tarkoita sitä, ettei Herra olisi kanssamme?`