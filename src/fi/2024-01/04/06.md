---
title:  Apua Pyhäköstä
date:  25/01/2024
---

`Lue Ps. 3:5; Ps. 14:7; Ps. 20:2–4; Ps. 27:5; Ps. 36:9 (VKR); Ps. 61:5 (VKR); Ps. 68:6, 36. Mistä apu tulee näiden jakeiden mukaan?`

Hengellisen ja fyysisen turvautumisen ja avun teemaa esiintyy erityisesti pyhäkköön liittyvien tekstien yhteydessä. Pyhäkkö on avun, turvan ja pelastuksen paikka. Pyhäkkö tarjoaa suojan ahdistetuille. Jumala puolustaa orpoja ja leskiä ja antaa voimaa kansalleen pyhäköstään. ”Siionista, täydellisen kauniista, Jumala ilmestyy kirkkaudessaan” (Ps. 50:2), ja sieltä julistetaan Jumalan vanhurskaita tuomioita ja sieltä myös Herran siunaus lähtee (Ps. 84:5; Ps. 128:5; Ps. 134:3).

Pyhäkön tarjoama turvapaikka ylittää turvallisuudessa kaikki muut paikat maailmassa, koska pyhäkössä asuu Jumala itse. Jumalan läsnäolo, ei pelkkä temppeli lujana rakennuksena, tarjoaa turvaa. Samoin Siionin vuori – vuori, jolla Herra asuu – on kaikkia muita vuoria turvallisempi, vaikka se itsessään on vain vaatimaton kukkula (Ps. 68:16, 17; Jes. 2:2).

`”Meidän ylipappimmehan jos kukaan kykenee ymmärtämään vajavuuksiamme, sillä häntä on koeteltu kaikessa samalla tavoin kuin meitäkin koetellaan; hän vain ei langennut syntiin. Astukaamme sen tähden rohkeasti armon valtaistuimen eteen, jotta saisimme armoa ja laupeutta, löytäisimme avun silloin kun sitä tarvitsemme.” (Hepr. 4:15, 16.) Millä tavoin nämä jakeet vastaavat sitä, mitä psalminkirjoittaja sanoo pyhäköstä?`

Jumalan pyhäkön pyhyys saa psalminkirjoittajan tunnustamaan, että kaikki ihmiset ovat syntisiä eivätkä millään tavoin ansaitse Jumalan suosiota. Hän sanoo myös, että vapautus perustuu yksin Jumalan uskollisuuteen ja armoon (Ps. 143:2, 9–12). Meissä itsessämme ei ole mitään, mikä toisi meille ansiota Jumalan edessä. Vasta silloin, kun ihmiset ovat oikeassa suhteessa Jumalaan syntien katumisen sekä anteeksiannon että armon vastaanottamisen myötä, he voivat pyytää Jumalalta pelastusvarmuutta. Pyhäkköpalvelus edustaa Jeesuksessa löytyvää pelastusta.