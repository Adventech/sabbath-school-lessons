---
title:  Puolustaja Ja Vapauttaja
date:  24/01/2024
---

`Lue 1. Kor. 10:1–4. Miten Paavali kuvailee exodusta eli Egyptistä poislähtöä? Mitä hengellisiä opetuksia hän pyrkii välittämään sen kautta?Lue Ps. 114. Kuinka Israelin kansan jumalallista vapautusta Egyptistä kuvataan runollisesti tässä psalmissa?`

Kuinka runollinen kuvaus Psalmissa 114 tarjotaankaan siitä, miten Jumala ihmeellisellä tavalla vapautti lapsensa Egyptin orjuudesta. Raamatussa vapautus Egyptistä nähdään symbolina Jumalan voimasta pelastaa kansansa. 1. Kor. 10. luvun alkujakeissa Paavali tekee juuri näin: hän näkee koko tosikertomuksen exoduksesta Jeesuksessa Kristuksessa saatavan pelastuksen symbolina.

Psalmi 114 kuvaa myös jumalallista vapautusta kaikkivaltiaan Luojan kautta, joka hallitsee luonnonvoimia, joita hyödyntäen hän pelasti kansansa Egyptistä. Meri, Jordanin vedet, vuoret ja kukkulat kuvaavat runollisesti niitä luonnonvoimia ja ihmisiä, jotka vastustivat Israelia sen tehdessä matkaa luvattuun maahan (5. Moos. 1:44; Joos. 3:14–17). Jumala on kuitenkin kaikkien tällaisten tahojen yläpuolella.

Kaikkina aikoina ja kaikissa paikoissa Jumalan lasten tie taivaalliseen Jerusalemiin on vaaroja täynnä. Psalmit kannustavat heitä nostamaan katseensa vuorten yli taivaan ja maan luojaan (Ps. 121:1).

Samaa henkeä kuin Psalmissa 114 ilmenee siinä, kun Jeesus tyynnyttää myrskyn, ja kun hän julistaa, ettei seurakunnalla ole mitään pelättävää, koska hän on voittanut maailman (Matt. 8:23–27; Joh. 16:33).

Herran kansansa puolesta tekemien suurten tekojen tulisi innoittaa koko maata vapisemaan Herran edessä (Ps. 114:7). Vapiseminen tarkoittaa Jumalan herruuden tunnustamista ja hänen palvomistaan pikemminkin kuin kauhun tuntemista (Ps. 96:9; Ps. 99:1). Kun Jumala on uskovien puolella, heillä ei ole mitään pelättävää.

`Millaisia hengellisiä vaaroja me uskovina kohtaamme, ja kuinka voimme oppia turvautumaan Herran voimaan suojella meitä näiltä vaaroilta, jotka ovat aivan yhtä todellisia meille nyt kuin ne olivat psalminkirjoittajalle aikanaan?`