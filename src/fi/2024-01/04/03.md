---
title:  Vakuutus Jumalan Huolenpidosta
date:  22/01/2024
---

`Lue Ps. 40:2–4; Ps. 50:15; Ps. 55:23 ja Ps. 121. Miten Jumala on mukana päivittäisissä asioissamme?`

Herra ilmoittaa itsensä Raamatussa elävänä Jumalana, joka toimii niiden puolesta, jotka huutavat häntä avuksi. Psalmista sanoo: ”Minä pidän Herran aina edessäni – –[.]” (Ps. 16:8, VKR.) Siksi hän luottaa Jumalaan ja kutsuu tätä avukseen (Ps. 7:2; Ps. 9:11). Herra kuulee häntä silloinkin, kun hän huutaa ”syvyydestä” (Ps. 130:1, 2). Tällä ilmaistaan sitä, ettei mikään elämäntilanne jää Jumalalta huomaamatta, vaan kaikki on hänen hallussaan. Siksi psalminkirjoittajan avunhuuto, oli se kuinka epätoivoinen tahansa, ei ole vailla toivoa.

Psalmi 121 puolestaan ylistää Luojan voimaa uskollisen yksilön elämässä. Luojan voimasta kertovat mm. seuraavat asiat:

1)	”Herra ei anna sinun jalkasi horjua – –[.]” (Ps. 121:3.) Kielikuva jalasta kuvaa usein ihmisen elämänmatkaa (Ps. 66:9; Ps. 119:105; Sananl. 3:23). Heprean kielen horjumattomuutta tarkoittava ilmaus kuvaa varmuutta, jonka Jumala antaa maailmalle (Ps. 93:1) ja Siionille (Ps. 125:1).

2)	Kielikuva Herrasta Israelin vartijana, joka ei väsy eikä nuku, korostaa Herran jatkuvaa valppautta ja valmiutta toimia lastensa puolesta (Ps. 121:3, 4).

3)	Herra on ”suojaava varjo” (Ps. 121:5, 6). Tämä kielikuva tuo mieleen pilvipatsaan exoduksen eli Egyptistä poislähdön ajoilta (2. Moos. 13:21, 22). Samalla tavoin Herra tarjoaa fyysistä ja hengellistä suojaa kansalleen.

4)	Herra on heidän oikealla puolellaan (Ps. 121:5, VKR). Oikea käsi tarkoittaa yleensä henkilön vahvempaa kättä, toiminnan kättä (Ps. 74:11; Ps. 89:14, VKR). Tässä se kertoo Jumalan läheisyydestä ja mielisuosiosta (Ps. 16:8; Ps. 109:31, VKR; Ps. 110:5).

5)	Jumalan kansalleen tarjoama varjelus vahvistetaan Ps. 121:6–8. Jumala varjelee lapsensa kaikelta pahalta. Heitä eivät vahingoita aurinko eikä kuu. Hän varjelee heidän lähtönsä ja tulonsa. Nämä runolliset kuvaukset korostavat Jumalan kokonaisvaltaista, loppumatonta huolenpitoa.

`Mistä on siis pohjimmiltaan kyse? Psalminkirjoittaja luotti Jumalan rakastavaan huolenpitoon. Meidän pitäisi tehdä samoin.`