---
title:  Sinulta Ei Pieninkään Luuni Ole Salassa
date:  21/01/2024
---

`Lue Ps. 139:1–18. Kuinka teksti runollisesti kuvaa Jumalan voimaa (Ps. 139:1–6), läsnäoloa (Ps. 139:7–12) ja hyvyyttä (Ps. 139:13–18)? Mitä Jumalan suuruus kertoo hänen lupauksistaan?`

Oletko joskus halunnut auttaa jotakuta, mutta sinulla ei ollut keinoja siihen? Samoin jotkut ovat voineet koettaa auttaa sinua, mutta eivät ole ymmärtäneet tarpeitasi. Toisin kuin parasta tarkoittavilla ja rakastavilla ihmisillä, Jumalalla on täydellinen tieto meistä ja olosuhteistamme, ja lisäksi keinot auttaa meitä. Hänen lupauksensa avusta ja vapautuksesta eivät ole pinnallisia latteuksia, vaan lujia vakuutuksia.

Jumalan tieto psalminkirjoittajasta on niin suurta ja ainutlaatuista, ettei edes hänen äitinsä kohtu voinut salata häntä Jumalalta (Ps. 139:13, 15). Jumalan tieto liittyy aikaan (Ps. 139:2), sisäiseen olemukseen (Ps. 139:2, 4) ja tilaan (Ps. 139:3) – koko ihmisen olemassaoloon. Jumalan tieto on peräisin siitä, että hän on luoja, joka on läheisesti tutustunut jokaiseen. Hänen tietonsa ilmenee huolenpitona luoduistaan.

Sen, että Jumala tuntee meidät läheisesti, ei tulisi pelottaa meitä, vaan ajaa meitä Jeesuksen käsivarsille iloitsemaan siitä, mitä hän on tehnyt puolestamme ristillä. Jeesukseen uskomalla saamme hänen vanhurskautensa, Jumalan oikeamielisyyden (Room. 3:5, 21).

Jumalan läsnäoloa korostetaan kuvaamalla, miten hän ulottuu jopa ”tuonelaan” (ª±e£­¨­l, ’hauta) ja ”pimeyden kätköihin” (Ps. 139:8, 11, 12) – paikkoihin, joita ei yleensä kuvata Jumalan asuinsijoiksi (Ps. 56:14). Hänen läsnäolonsa ulottuu ”aamuruskon siipien noususta” (idästä) kauas ”merten taa” (länteen) (ks. Ps. 139:9). Maailmankaikkeudessa ei ole paikkaa, jossa olisimme Jumalan ulottumattomissa. Vaikka hän ei ole osa maailmankaikkeutta, hän on silti lähellä sitä kaikkea, sillä hän on luonut sen ja ylläpitää sitä (Hepr. 1:3).

Koska Jumala tietää meistä kaiken, hän voi auttaa meitä ja ennallistaa meidät. Tuore oivallus Jumalan suuruudesta saa psalminkirjoittajan ylistämään Jumalaa ja kokemaan uudistunutta luottamusta häneen. Se, että Jumala tutkii hänen elämäänsä, on hänelle tervetullut keino poistaa elämästä asioita, jotka haittaavat hänen jumalasuhdettaan.

`Jotkut pelkäävät, että Jumala tietää heidän synkimmät salaisuutensa. Miksi evankeliumi on ainoa toivomme?`