---
title:  Lisäaineistoa
date:  08/03/2024
---

Lue Ap. t. 7 ja Hepr. 11. Mikä on Jumalan perimmäinen päämäärä hänen johtaessa kansaansa historiassa?

Historiaa käsittelevät psalmit ovat vahva todistus Jumalan uskollisuudesta kansaansa kohtaan. Jokainen tapahtuma Jumalan kansan historiassa oli kaitselmuksellinen askel, joka johti kohti Pelastajaa koskevan lupauksen täyttymistä Jeesus Nasaretilaisen persoonassa. Jopa koettelemukset, jotka usein hämmensivät kansaa ja saivat heidät ajattelemaan, että Jumala oli hylännyt heidät, olivat täysin Jumalan hallussa. Ne olivat osa hänen kaitselmustaan, sillä Jumala on historian Herra. Taidokkaasti psalminkirjoittaja tuo esiin totuuden siitä, ettei edes kansan uskottomuus voi estää Jumalaa pysymästä uskollisena kansaa kohtaan ja täyttämästä lupauksiaan. Yksilöt ja ihmisryhmät, jotka eivät tehneet parannusta, suljettiin kuitenkin liittosiunausten ulkopuolelle, ja heidän surullinen loppunsa toimii varoituksena siitä, kuinka elämä ilman Jumalaa tai häntä vastustaen tuhoaa ihmisiä. Psalmit kannustavat Jumalan lapsia kaikkina aikoina panemaan toivonsa Herraan ja pysymään hänelle uskollisina. ”Meillä ei ole tulevaisuudessa mitään pelättävää, kunhan emme unohda Herran johdatusta ja hänen opetustaan menneessä historiassamme.” (TKK 50.)

Jotta Jumalan kansa voi kulkea pelottomasti eteenpäin, sen täytyy tuntea oma historiansa. Ellen G. White neuvoo uskovia lukemaan Psalmit 105 ja 106 ”ainakin kerran viikossa” (TM 98).

Historia osoittaa, ettei yksikään lupaus, jonka Jumala on antanut sanassaan, jää täyttymättä. Tähän sisältyvät lupaukset nykyisestä yksilöllisestä huolenpidosta ja Kristuksen toisesta tulemuksesta sekä uudesta maasta.

**Keskustelunaiheita**

`Mitä siunauksia koituu siitä, että muistaa Jumalan uskollisen johdatuksen hänen kansansa historiassa? Mitä seurauksia on sillä, jos unohdamme tai olemme piittaamatta menneisyydestä saaduista opetuksista? Kuinka voimme soveltaa näitä samoja periaatteita meihin seurakuntana, joka on kutsuttu tekemään samaa kuin muinainen Israel?`

`Kuinka psalmit rohkaisevat meitä tunnistamaan Jumalan huolenpidon elämässämme ja harjoittamaan kärsivällisyyttä ja luottamusta hänen ylivertaisiin teihinsä, silloinkin kun ei ole helppoa ymmärtää, miksi asiat tapahtuvat niin kuin tapahtuvat?`