---
title:  Historian Muistaminen Ja Jumalan Ylistäminen
date:  04/03/2024
---

`Lue Ps. 105. Mitä historian tapahtumia ja niiden antamia opetuksia käsitellään tässä psalmissa?`

Ps. 105 muistuttaa tapahtumista, jotka muovasivat Herran ja hänen kansansa liittosuhdetta. Se keskittyy Jumalan Abrahamin kanssa tekemään liittoon. Jumala lupasi antaa tälle ja tämän jälkeläisille maan. Se vahvistettiin Iisakille ja Jaakobille, ja sai täyttymyksensä Joosefin, Mooseksen ja Aaronin sekä Kanaaninmaan valloituksen kautta. Psalmi antaa toivoa Jumalan kansalle kaikissa sukupolvissa, sillä Herran ihmeelliset teot menneisyydessä takaavat Jumalan muuttumattoman rakkauden kansaansa kohtaan kaikkina aikoina (Ps. 105:1–5, 7, 8).

Psalmi 105 muistuttaa Psalmia 78 (ks. eilisen tutkisteluosuus) siinä, että myös se korostaa Jumalan uskollisuutta kansaansa kohtaan menneisyydessä. Sitä korostetaan, jotta se kirkastaisi Jumalaa ja innostaisi ihmisiäkin uskollisuuteen. Psalmi 105 ei kuitenkaan mainitse ihmisten menneisyyden virheitä. Psalmilla on eri tarkoitus.

Psalmissa 105 historiaa käydään läpi Israelin suurimpien patriarkkojen elämänvaiheiden kautta. Siinä näytetään Jumalan johdatus ja patriarkkojen tapa kärsivällisesti kestää vaikeuksia. Heidän kestävyytensä ja uskollisuutensa palkittiin ruhtinaallisesti. Ps. 105 kutsuu jäljittelemään heidän uskoaan ja odottamaan luottavaisesti Jumalan antamaa vapautusta.

Ps. 105 on ylistyshymni (Ps. 105:1–7), mikä osoittaa, että ylistääkseen todella Jumalaa, kansan on tunnettava historiansa. Sen tunteminen vahvistaa uskoa ja antaa lukemattomia syitä ylistää Jumalaa.

Jumalan palvelijoita puhutellaan Abrahamin jälkeläisinä ja Jaakobin poikina (Ps. 105:6). Heitä pidetään Jumalan lupauksen täyttymyksenä tehdä Abrahamista suuri kansa (1. Moos. 15:3–6). Psalmista korostaa jatkuvuutta patriarkkojen ja Jumalan kansan myöhempien sukupolvien välillä, sillä Jumalan valta ”ulottuu yli koko maanpiirin” (Ps. 105:7, kursiivi lisätty). Hän kehottaa muistamaan, että ”meidän Jumalamme” on myös koko maailman kaikkivaltias Herra ja että hänen laupeutensa ulottuu kaikille kansoille (Ps. 96:1; Ps. 97:1). Tämä psalmi on kutsu uskollisuuteen jokaiselle uskovien sukupolvelle.

`Kuinka näemme itsemme uskovien ketjussa Abrahamista lähtien? (Ks. Gal. 3:29.) Mitä voimme oppia historiasta?`