---
title:  Historian Muistaminen Ja Katumus
date:  05/03/2024
---

`Lue Ps. 106. Mitä historian tapahtumia ja niistä saatuja opetuksia psalmissa korostetaan?`

Ps. 106 nostaa esiin Israelin historian tärkeimmät tapahtumat (Egyptistä poislähdön, erämaavaelluksen, elämän Kanaaninmaassa). Se korostaa isien hirvittäviä syntejä, jotka saavuttivat huippunsa sukupolvessa, joka vietiin pakkosiirtolaisuuteen. Psalmi kirjoitettiin todennäköisesti silloin, kun kansa oli Babylonissa tai palannut sieltä kotiin. Pyhän Hengen innoittamana psalminkirjoittaja kertasi Jumalan kansalle näitä historiallisia tapahtumia ja opetuksia, joita ihmisten olisi pitänyt saada niistä.

Tämäkin psalmi kiinnittää huomiomme Jumalan uskollisuuteen armoliitolleen, jonka kautta hän pelasti kansansa menneisyydessä (Ps. 106:45). Se ilmaisee toivoa siitä, että Jumala jälleen kerran on suosiollinen katuvalle kansalleen ja kokoaa sen kansojen keskeltä (Ps. 106:47). Pyyntö vapautua senhetkisistä ahdingoista ei ole vain toiveajattelua, vaan uskonrukous, joka perustuu Jumalan aiemmista vapauttamisista saatuun varmuuteen (Ps. 106:1–3) ja hänen pettämättömään uskollisuuteensa kansansa kanssa tekemälleen liitolle.

Israelin menneiden epäonnistumisten muistelu Psalmissa 106 on olennainen osa ihmisten synnintunnustusta ja sen tunnustamista, etteivät he ole parempia kuin esi-isänsä. Nykyinen sukupolvi myöntää olevansa jopa pahempi kuin esi-isänsä, koska se tiesi menneiden sukupolvien pahojen tekojen seuraukset ja sen, kuinka Jumala suuressa armossaan pelasti heidät, vaikka he olivat tarkoituksellisesti vaeltaneet pahoilla teillä. Jos tämä oli totta tuon sukupolven kohdalla, kuinka paljon enemmän meidän kohdallamme tänä päivänä – meidän, joilla on ilmoitus Jumalan luonteesta ja pelastavasta armosta Jeesuksessa ja hänen ristinkuolemassaan.

Psalmin 106 hyvä uutinen on, että Jumalan rakkaus voittaa aina kansan synnit (Ps. 106:8–10, 43–46). Mooseksen ja Pinehaksen keskeinen rooli Jumalan vihan laannuttamisessa oli eräänlainen esikuva siitä esirukouksesta, jota Kristus suorittaa uskovien puolesta. Vain henkilökohtainen kokemus Jumalan armosta voi muuttaa jonkin menneen ajan kertomuksen meidän kertomukseksemme.

`Lue 106:13. Miksi nämä sanat ovat niin helposti totta myös meidän elämässämme?`