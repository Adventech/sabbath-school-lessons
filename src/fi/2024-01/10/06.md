---
title:  Herran Suvereenius Historiassa
date:  07/03/2024
---

`Lue Ps. 135. Mitä historiallisia tapahtumia psalmissa korostetaan? Mitä opetuksia psalminkirjoittaja löytää niistä?`

Ps. 135 kutsuu kansaa ylistämään Herraa hänen hyvyydestään ja uskollisuudestaan, jota hän on osoittanut luomisessa (Ps. 135:6, 7), Israelin pelastushistoriassa Egyptistä poislähdön aikaan (Ps. 135:8, 9) ja luvatun maan valloittamisen yhteydessä (Ps. 135:10–12).

Herra osoitti armonsa valitsemalla Israelin erityiseksi aarteekseen (Ps. 135:4). Kansan asema erityisaarteena kuvastaa Herran ja hänen kansansa liittosuhdetta (5. Moos. 7:6–11; 1. Piet. 2:9, 10). Israelin valinta perustui Herran omaan tahtoon, ja siten Israelilla ei ollut mitään perustetta tuntea ylemmyyttä muihin kansoihin nähden. Ps. 135:6, 7 osoittaa, että Herran ylivertaiset tarkoitusperät maailman suhteen eivät alkaneet Israelista, vaan luomisesta. Siksi Israelin tulisi nöyrästi täyttää sille annettu osa Jumalan pelastussuunnitelmassa koko maailmaa varten.

Jumalan suurten tekojen kertaaminen (Ps. 135:8–13) huipentuu lupaukseen siitä, että Jumala hankkii kansalleen oikeutta ja on laupias heitä kohtaan (Ps. 135:14). Jumala antaa sorretuille ja puutteenalaisille vapauttavan tuomion (Ps. 9:5; Ps. 7:9; Ps. 54:3; Dan. 7:22). Herra on luvannut puolustaa kansaansa ja ajaa sen asiaa (5. Moos. 32:36). Siten Ps. 135 pyrkii rohkaisemaan kansaa luottamaan Herraan ja pysymään uskollisena heidän liitolleen hänen kanssaan.

Herran uskollisuus saa psalminkirjoittajan vakuuttamaan, että epäjumalat ovat mitättömiä ja vain Herralla on ylin valta maailmassa (Ps. 135:15–18). Epäjumaliin luottaminen tekee niiden palvojista yhtä toivottomia ja voimattomia kuin epäjumalat itse ovat (Ps. 135:18). Psalmit osoittavat, että Jumalaa tulee ylistää sekä luojana että pelastajana. Tämä ajatus välittyy hienosti kymmenen käskyn 4. käskyn kahdessa toisiaan täydentävässä versiossa (2. Moos. 20:8–11; 5. Moos. 5:12–15). Koska Jumalan voima luomisessa ja historiassa on vertaansa vailla, Jumalan kansan tulisi aina luottaa häneen ja palvoa yksin häntä. Hän on meidän luojamme ja lunastajamme. Vain häntä tulee palvoa. Minkä tai kenen tahansa muun palvonta on epäjumalanpalvelusta.

`Kuinka varmistumme siitä, ettei meillä ole epäjumalia?`