---
title:  Vertaus Herran Viiniköynnöksestä
date:  06/03/2024
---

`Lue Ps. 80. Miten Jumalan kansaa kuvataan psalmissa? Mitä kansa pyytää itselleen?`

Israel kuvataan viinitarhana, jonka Jumala otti juurineen Egyptistä, orjuuden maasta, ja siirsi luvatun maan yltäkyl­läisyyteen. Kuva viinitarhasta välittää ajatusta siitä, että Jumala on valinnut Israelin ja haluaa huolehtia siitä (ks. myös 1. Moos. 49:11, 12, 22; 5. Moos. 7:7–11).

Psalmissa 80 Jumalan viinitarha on kuitenkin hänen vihansa kohteena (Ps. 80:13). Profeetat julistavat, että viinitarhan hävitys on merkki Jumalan tuomiosta siksi, että viiniköynnös on muuttunut huonoksi (Jer. 5:1–7; Jer. 2:21).

Psalmissa 80 ei pohdita tuomion syitä. Jumalan armon syvyyden huomioon ottaen psalminkirjoittaja on ymmällään siitä, että Jumala pidättää läsnäoloaan kansaltaan niin pitkään. Jännite Jumalan vihan ja tuomion ja toisaalta hänen armonsa ja anteeksiantonsa välillä saa psalminkirjoittajan pelkäämään, että Jumalan viha saattaa jäädä vallitsevaksi ja riuduttaa kansan pois (Ps. 80:17, VKR).

`Lue 4. Moos. 6:22–27. Kuinka tätä siunausta käytetään Psalmissa 80?`

Psalmin kertosäe tuo mieleen Aaronin lupauksen Jumalan ikuisesta siunauksesta kansalleen (4. Moos. 6:22–27). Se korostaa toivoa siitä, että Jumalan armo voittaa syyt, jotka ovat ajaneet kansan kurjuuteen: ”Jumala, auta meidät ennallemme, anna meidän nähdä kasvojesi valo, niin me pelastumme.” (Ps. 80:4; ks. myös Ps. 80:8, 20.)

Heprean kielen ennallistamista tarkoittava sana tulee palauttamista tarkoittavasta sanasta. Tuota sanaa käytetään Raamatussa usein silloin, kun Jumala kutsuu luotaan pois eksynyttä kansaansa palaamaan luokseen. Ennallistaminen liittyy katumukseen, synnin hylkäämiseen ja Jumalan luo palaamiseen. ”Minä annan heille uuden sydämen, niin että he tuntevat minut ja ymmärtävät, että minä olen Herra. He kääntyvät jälleen minun puoleeni, koko sydämestään. He ovat minun kansani, ja minä olen heidän Jumalansa.” (Jer. 24:7.)

`Millä tavoin olet itse kokenut, että kääntymys on paluuta Jumalan luo?`