---
title:  Luottamus Vaikeina Aikoina
date:  08/01/2024
---

Kaikki kristityt kokevat epätoivon ja kärsimyksen aikoja, jolloin he ihmettelevät, mitä Herra aikoo tai miksi hän sallii tiettyjen asioiden tapahtua. Psalminkirjoittajatkin kävivät läpi vastaavia aikoja, ja jumalallisen innoituksen avulla kirjoittivat muistiin, mitä olivat kokeneet.

`Lue Ps. 44. Mitä psalmi puhuu meille? Miksi sen sanoma on ajankohtainen kaikille uskoville kaikkina aikoina?`

Saatamme jumalanpalveluksissamme olla valikoivia sen suhteen, mitä psalmeja esitämme. Saatamme jättää pois tietyn tunnelman tai tiettyjä sanoja sisältävät psalmit. Rajaaminen voi olla merkki kyvyttömyydestämme kohdata elämän tummasävyisiä realiteetteja. Kärsimyksen kohdatessa meistä voi tuntua, että Jumala kohtelee meitä epäoikeudenmukaisesti, mutta emme silti pidä sopivana ilmaista ajatuksiamme julkisissa hartauksissa tai edes yksityisissä rukouksissamme.

Tämä vastahakoisuus voi johtaa siihen, että emme ymmärrä palvonnan tarkoitusta. Se, ettemme kykene ilmaisemaan tunteitamme ja näkemyksiämme rehellisesti ja avoimesti Jumalan edessä rukouksessa, jättää meidät tunteittemme vangiksi. Meillä ei ole luottamusta lähestyä Jumalaa. Rukoileminen psalmien teksteillä antaa varmuuden siitä, että kun rukoilemme ja palvomme, meidän ei tarvitse kieltää tai sensuroida kokemuksiamme.

Psalmi 44 auttaa meitä ilmaisemaan kokemuksemme syyttömästä kärsimyksestämme vapaasti ja asianmukaisesti. Rukoileminen psalmien teksteillä antaa sananvapautta rukouksiimme. Psalmit tarjoavat sanoja, joita emme itse löytäisi tai uskaltaisi sanoa ääneen. ”Sydämemme ei ole luopunut sinusta, jalkamme ei ole poikennut sinun polultasi. Silti sinä olet murskannut meidät, niin kuin murskasit syvyyden hirviön. Sinä peitit meidät pimeydellä.” (Ps. 44:19, 20.)

Psalmi 44 alkaa sillä, että kirjoittaja kertoo Jumalan suurista teoista kansalleen menneisyydessä. Siksi hän ilmaisee luottamustaan Jumalaan eikä omaan jouseensa (Ps. 44:7).

Silti Jumalan kansa on joutunut vaikeuksiin. Surujen ja valituksien lista on pitkä ja tuskallinen. Psalminkirjoittaja huutaa Jumalaa vapauttamaan heidät, lunastamaan heidät armonsa tähden (Ps. 44:27). Vaikeuksienkin keskellä hän tuntee Jumalan todellisuuden ja rakkauden.