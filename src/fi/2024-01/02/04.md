---
title:  Epätoivon Psalmi
date:  09/01/2024
---

Rukoileminen psalmien sanoilla auttaa muuhunkin kuin siihen, että ihmiset pystyvät vapaammin ilmaisemaan rukouksiaan. Psalmit ohjaavat ihmisten kokemusta Jumalan normien mukaisesti ja tekevät kokemuksesta siedettävän antamalla toivoa ja varmuutta Jumalan läsnäolosta.

`Lue Ps. 22. Mitä psalmi opettaa Jumalaan luottamisesta suuren kärsimyksen keskellä?`

Psalmin 22:2 valittavat sanat voivat auttaa kärsiviä ihmisiä ilmaisemaan suruaan ja yksinäisyyttään: ”Jumalani, Jumalani, miksi hylkäsit minut? Minä huudan sinua avuksi, mutta sinä olet kaukana.”

Nämä sanat ovat kristittyjen keskuudessa tunnettuja tietysti siksi, että ne ovat samat sanat, jotka Jeesus itse lausui ristillä ollessaan. Tämä osoittaa meille, kuinka keskeisiä psalmit olivat Kristuksen kokemuksessa (ks. Matt. 27:46).

Kuitenkin kärsimysten ja koettelemusten keskellä lausutaan myös tällaiset sanat: ”– – minä julistan nimeäsi veljilleni, ylistän sinua seurakunnan keskellä.” (Ps. 22:23.)

Toisin sanoen vaikka ylistävät, kiitolliset tunteet eivät ehkä täsmää psalminkirjoittajan sen hetkisiin vaikeuksiin, hän silti ilmaisee uskoaan Jumalaan. Hän julistaa, että tapahtuipa mitä tahansa, hän silti ylistää Jumalaa.

Asian ydin on se, että antamalla meille sanoja, joilla rukoilla, psalmit opettavat meitä katsomaan nykyisen tilanteemme yli ja uskon kautta näkemään ajan, jolloin elämämme Jumalan armosta ennallistetaan.

Rukoileminen psalmien sanoilla avartaa Jumalan palvojien hengellistä näköpiiriä. Psalmit antavat lukijoidensa ilmaista tunteitaan ja näkemyksiään, mutta ne eivät jätä heitä sinne, missä he sillä hetkellä ovat. Heidät johdatetaan jättämään tuskan, pettymyksen, vihan ja epätoivon aiheuttamat taakkansa Jumalan huoleksi ja luottamaan häneen, olivatpa heidän olosuhteensa mitkä tahansa.

Monissa psalmeissa kuvattu siirtyminen valituksesta ylistykseen kertoo siitä hengellisestä muutoksesta, jonka uskovat kokevat saadessaan jumalallista armoa ja lohdutusta rukouksessa.

`Kuinka voimme oppia näkemään tämänhetkisten koettelemustemme yli ja luottamaan Jumalan hyvyyteen?`