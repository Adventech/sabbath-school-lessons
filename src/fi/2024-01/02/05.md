---
title:  Epätoivosta Toivoon
date:  10/01/2024
---

Me kaikki olemme todennäköisesti kohdanneet aikoja, jolloin Jumalan läsnäolo on tuntunut kaukaiselta. Kukapa ei olisi joskus ajatellut: Miten tässä näin kävi?

Psalminkirjoittajat, jotka olivat ihmisiä kuten mekin, ovat varmasti kohdanneet samanlaisia asioita. Joskus saamme koettelemuksia omien syntiemme seurauksina, toisinaan taas koettelemukset vaikuttavat epäoikeudenmukaisilta, ja meistä tuntuu, ettemme ole ansainneet kohtaloamme. Kukapa ei olisi kokenut tällaista?

`Lue Ps. 13. Mitkä kaksi eri tunnelmaa psalmista löytyvät? Mikä päätös toi mielestäsi ratkaisevan muutoksen kirjoittajan näkemykseen?`

”Herra, kuinka kauan? Oletko unohtanut minut iäksi? Kuinka kauan peität minulta kasvosi?” (Ps. 13:2.) Kukapa ei voisi samastua näihin sanoihin, vaikka ne eivät olisikaan totta? (Unohtaako Jumala koskaan yhtäkään meistä?)

Psalmi 13 osoittaa, miten välttää se yleinen virhe, että keskitymme rukoillessamme vain itseemme ja omiin ongelmiimme. Tämä psalmi voi muuttaa rukoustamme, sillä se johdattaa meidät vahvistamaan sen, että Jumala on uskollinen ja muuttumaton kansaansa kohtaan.

Vaikka psalmi alkaa valituksella, se ei pääty siihen. Tämä on tärkeää huomata. Psalmi johtaa meidät tekemään tietoisen päätöksen luottaa Jumalan lunastavaan voimaan (Ps. 13:6), niin että pelkomme ja ahdistuksemme (Ps. 13:2–5) voivat vähitellen väistyä Jumalan pelastuksen tieltä ja valituksemme voi muuttua ylistykseksi ja epätoivomme toivoksi (Ps. 13:6).

Pelkkä psalmien sanojen toistaminen ilman, että juurikaan ymmärrämme niiden merkitystä, ei kuitenkaan voi saada aikaan niiden tarkoittamaa aitoa muutosta. Rukoillessamme psalmien sanoin meidän tulisi etsiä Pyhän Hengen apua siihen, että toimisimme psalmien edellyttämällä tavalla. Psalmit ovat Jumalan sanaa, jonka avulla uskovien luonne ja teot muuttuvat. Niiden tarkoitus ei ole ainoastaan välittää tietoa. Jumalan armosta psalmien lupaukset muuttuvat todeksi uskovien elämässä. Tämä tarkoittaa sitä, että annamme Jumalan sanan muokata meitä Jumalan tahdon mukaisesti ja yhdistää meidät Kristukseen, joka eli täydellisesti Jumalan mielen mukaan. Lihaksi tulleena Jumalan Poikana Kristuskin käytti psalmien sanoja rukouksinaan.