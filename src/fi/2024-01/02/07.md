---
title:  Lisäaineistoa
date:  12/01/2024
---

Lue Ps. 42:9 ja Ellen G. White, Elämä ja kasvatus, s. 151–160. Miten rukous ja laulu liittyvät toisiinsa näiden innoitettujen tekstien mukaan?

Ellen G. White kuvailee Daavidin katumuspsalmeja (esim. Ps. 51) tämän sisimmän kielenä ja rukouksina, jotka kuvaavat todellisen synnin surun luonnetta (ks. TKL 20, 21.) Hän kannustaa uskovia opettelemaan ulkoa psalmien tekstejä keinona edistää Jumalan läsnäolon tunnetta elämässään. Hän viittaa myös Jeesuksen tapaan kiusausten ja ahdistavan pelon kohdatessa korottaa äänensä Jumalan puoleen psalmien sanoin. Hän sanoo myös: ”Kuinka usein pyhän laulun sanat ovatkaan avanneet sielussa katumuksen ja uskon, toivon, rakkauden ja ilon lähteet! – – Moni laulu on suorastaan ru­kousta.” (EK 155, 160.)

Kun rukoilemme ja laulamme psalmien sanoilla, omaksumme psalminkirjoittajien sinnikkyyttä, rohkeutta, uskallusta ja toivoa. Psalmit rohkaisevat meitä jatkamaan hengellistä matkaamme. Ne lohduttavat meitä tiedolla, ettemme ole yksin. Muidenkin ihmisten elämässä on ollut synkkiä vaiheita, joista he ovat Jumalan armosta selvinneet voitokkaasti. Samalla psalmit paljastavat meille välähdyksiä Kristuksen hartaasta esirukouksesta meidän puolestamme. Hän elää iäti rukoillakseen puolestamme (Hepr. 7:25).

Kun uskovien yhteisö käyttää psalmeja rukouksessa ja jumalanpalveluksessa, se tulee tietoiseksi inhimillisen kokemuksen koko laajuudesta Tämä opettaa ymmärtämään näiden kokemusten eri puolia. Psalmit ovat jumalallis-inhimillisiä rukouksia ja lauluja. Kun ne sisällytetään johdonmukaisesti jumalanpalvelukseen, Jumalan armon parantava voima vaikuttaa yhteisön keskuudessa.

**Keskustelunaiheita**

`Miksi spontaani, ohjaamaton rukous ei ole ainoa tapa rukoilla? Kuinka meidän rukouselämämme voi hyötyä psalmeista, raamatullisista rukouksista?`

`Kuinka psalmit voivat rikastuttaa yhteisöllistä rukouskokemustamme? Keskustelkaa käytännön tavoista, joilla paikallisseurakuntanne voi edistää psalmien käyttöä jumalanpalveluksissaan.`

`Mitä psalmit paljastavat meidän uskon pyhiinvaelluksemme monimutkaisuudesta ja Jumalan parantavan armon voimasta?`