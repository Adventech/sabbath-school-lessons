---
title:  Ennallista Meidät
date:  11/01/2024
---

`Lue Ps. 60:3–7. Millaisiin tilanteisiin tämä psalmi sopisi rukoukseksi? Kuinka valituspsalmit voivat olla hyödyksi elämän iloisempinakin aikoina?`

Valituspsalmit ymmärretään yleisesti sellaisten ihmisten rukouksina, jotka elävät joko fyysisesti, henkisesti tai hengellisesti vaikeita aikoja. Tai aikoja, jolloin heillä on vaikeaa kaikilla näillä osa-alueilla.

Tämä ei tarkoita, että meidän tulisi sivuuttaa nämä psalmit edes hyvinä aikoina. Joskus niiden sanat poikkeavat täysin rukoilijan sen hetkisestä kokemuksesta, mutta ne voivat silti olla hyödyllisiä niillekin, joilla ei ole akuuttia hätää.

Ensinnäkin ne tekevät meidät tietoisiksi siitä, että kärsimys on osa ihmisen kokemusmaailmaa ja että se kohtaa sekä vanhurskaita että jumalattomia. Psalmit vakuuttavat, että Jumala hallitsee kaikkea ja tarjoaa vaikeisiin aikoihin sekä voimaa että ratkaisuja. Tässäkin psalmissa vaikeuksien keskellä (”Sinä järisytit maata”, Ps. 60:4), psalminkirjoittaja ilmaisee toivonsa, joka on Jumalan tarjoamassa vapautuksessa.

Toiseksi valituspsalmit opettavat meille myötätuntoa kärsiviä kohtaan. Kun ilmaisemme iloamme ja kiitollisuuttamme Jumalalle julkisesti, meidän tulee huomioida muut vähemmän onnekkaat. Meidän asiamme voivat olla hyvin nyt, mutta me kaikki tunnemme ympärillämme ihmisiä, jotka kärsivät suunnattomasti. Valituspsalmien sanoin rukoileminen auttaa meitä muistamaan niitä, jotka käyvät läpi vaikeita aikoja. Psalmien tulisi herättää meissä halua Jeesuksen tavoin palvella kärsiviä.

`”Tämä maailma on suuri sairaala, mutta Kristus tuli parantamaan sairaita ja julistamaan vapautusta saatanan vangeille. Hän itse uhkui terveyttä ja voimaa. Hän antoi elämäänsä sairaille, vaivatuille ja pahojen henkien riivaamille. Hän ei käännyttänyt pois luotaan ketään, joka tuli saamaan parantavaa voimaa. Hän tiesi että ne, jotka pyysivät häneltä apua, olivat itse aiheuttaneet sairautensa, mutta hän ei kuitenkaan kieltäytynyt parantamasta heitä. Ja kun Kristuksen voima virtasi näihin sieluparkoihin, he tulivat synnintuntoon, ja monet parantuivat hengellisestä sairaudestaan samoin kuin ruumiillisistakin vaivoistaan. Evankeliumiin sisältyy vieläkin sama voima, miksi emme siis tänä päivänäkin näkisi samoja tuloksia?” (5AO 372.)`