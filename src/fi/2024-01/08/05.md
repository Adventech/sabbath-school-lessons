---
title:  Jumalattomien Tien Petollisuus
date:  21/02/2024
---

`Lue Ps. 141. Mitä psalminkirjoittaja rukoilee?`

Hän pyytää varjelusta sekä sisältä- että ulkoapäin tulevilta kiusauksilta. Jumalattomien juonet vaarantavat hänen elämänsä (Ps. 141:9, 10), mutta samalla hän tuntee kiusausta toimia samoin kuin he. Ensimmäinen heikko kohta on itsensä hillitseminen puheessa. Psalminkirjoittaja rukoilee, että Herra vartioisi hänen huultensa porttia (Ps. 141:3). Kielikuva viittaa kaupungin porttien vartiointiin. Raamatullisina aikoina portilla oli tärkeä tehtävä suojella kaupunkia.

Toinen kiusaus on siinä, kuunteleeko Jumalan lapsi vanhurskaiden neuvoja vai antautuuko jumalattomien houkutuksille (Ps. 141:4, 5). Psalminkirjoittaja kuvaa omaa sydäntään ensisijaisena uhkana, sillä siellä todellinen taistelu käydään. Vain jatkuva rukous, jossa luotetaan täysin Jumalaan ja omistaudutaan hänelle, voi pelastaa kiusauksesta (Ps. 141:1, 2).

`Lue Ps. 1:1 ja Ps. 141:4. Kuinka kiusauksen etenevää ja ovelaa luonnetta kuvataan?`

Ps. 141:4 kuvaa kiusauksen etenevää luonnetta. Ensinnäkin sydän on taipuvainen pahaan. Toiseksi se harjoittaa pahoja tekoja toistuvasti. Kolmanneksi se nauttii jumalattomien herkuista, eli hyväksyy heidän pahat käytäntönsä ja pitää niitä haluttavina.

Ps. 1:1 kertoo, miten kiusaus estää Jumalan lasta vaeltamasta Herran tietä. Se saa hänet vaeltamaan jumalattomien kanssa, astumaan syntisten teille ja lopulta istumaan pilkkaajien parissa.

Psalmit kuvaavat kiusauksen asteittain etenevää, houkuttelevaa ja ovelaa luonnetta, mikä korostaa sitä, että vain täydellinen riippuvuus Herrasta varmistaa voiton. Psalmit korostavat niiden sanojen tärkeyttä, joita ihminen puhuu ja kuuntelee kiusausten keskellä. Sekä jumalattomien että vanhurskaiden lopun tulisi opettaa meitä etsimään viisautta Jumalalta (Ps. 1:4–6; Ps. 141:8–10). Molemmista psalmeista välittyy ajatus siitä, että Jumalan lasten lopullinen syyttömäksi todistaminen tapahtuu tulevaisuudessa. Uskovia kutsutaan siis kärsivällisesti luottamaan Jumalaan ja odottamaan häntä.