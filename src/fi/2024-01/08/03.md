---
title:  Opeta Meitä Laskemaan Päivämme Oikein
date:  19/02/2024
---

`Lue Ps. 90, VKR; Ps. 102:12 ja Ps. 103:14–16. Mikä on ihmisen ahdistuksen aihe?`

Syntiinlangenneen ihmisen olemassaolo on ikuisuuden valossa savuna ilmaan haihtuva hetki. Tuhat vuotta on Jumalan silmissä kuin ”öinen vartiohetki”, joka kesti kolmesta neljään tuntia (Ps. 90:4). Jumalalliseen aikaan verrattuna ihmiselämä kiitää ohitse (Ps. 90:10). Vahvimmatkin ihmiset ovat kuin kasveista heikoimmat (Ps. 90:5; Ps. 103:15, 16). Ja kuitenkin lyhyt elämämme on täynnä turhuutta ja vaivaa (Ps. 90:10). Maallisetkin ihmiset, jotka eivät usko Jumalaan, surevat ja valittavat elämän lyhyyttä, varsinkin ikuisuuteen verrattuna, jonka he tietävät jatkuvan vain ilman heitä.

Ps. 90 sijoittaa ihmisen ahdingon viitekehykseen, jossa Jumala huolehtii ihmisistä heidän luojanaan. Herra on ollut kansansa turva polvesta polveen (Ps. 90:1, 2). Heprean sana m¨¡¡¯¨­n, ’asuinpaikka’, kuvaa Herraa kansansa suojana ja turvapaikkana (Ps. 91:9, RK 2012).

Jumala pidättelee vanhurskasta vihaansa ja tarjoaa armoaan yhä uudelleen. Psalminkirjoittaja huudahtaa: ”Kuka tuntee vihasi koko ankaruuden?” (Ps. 90:11.) Tällä hän tarkoittaa, että kukaan ei ole koskaan kokenut Jumalan vihan koko voimaa syntiä kohtaan. Ihmisillä on toivoa: he voivat tehdä parannuksen ja saada viisautta vanhurskaaseen elämään.

Viisautta ei kuvata Raamatussa vain älykkyytenä, vaan myös Jumalan kunnioittamisena. Tarvitsemme viisautta siihen, että osaisimme laskea päivämme oikein (Ps. 90:12, VKR), eli ymmärtäisimme päiviemme rajallisuuden. Viisas elämä tarkoittaa, että elämme tietoisina elämän katoavaisuudesta. Tämä tietoisuus johtaa meidät uskoon ja kuuliaisuuteen. Tätä viisautta saadaan vain parannuksen teon kautta (Ps. 90:8, 12) sekä Jumalan anteeksiannon, myötätunnon ja armon lahjoina (Ps. 90:13, 14).

Perusongelmamme ei ole se, että meidät on luotu ihmisiksi, vaan synti ja kaikki, mitä se on aiheuttanut maailmassa. Sen tuhoisat vaikutukset näkyvät kaikkialla ja jokaisessa ihmisessä.

Jeesuksen ansiosta meille on avattu tie ulos inhimillisestä ahdingostamme (Joh. 1:29; Joh. 3:14–21). Ilman tätä, meillä ei olisi mitään toivoa.