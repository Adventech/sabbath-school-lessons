---
title:  Vanhurskaan Elämän Siunauksia
date:  22/02/2024
---

`Lue Ps. 1:1–3; Ps. 112:1–9 ja Ps. 128. Mitä siunauksia luvataan niille, jotka kunnioittavat Herraa?`

Kaikista niistä monista siunauksista, joita luvataan niille, jotka kunnioittavat Herraa, rauha on ehkä yksi suurimmista. Ps. 1 kuvaa vanhurskasta vertaamalla häntä vetten äärelle istutettuun puuhun, joka tuottaa hedelmän ajallaan ja jonka lehdet eivät lakastu (Ps. 1:3; Jer. 17:7, 8; Hes. 47:12). Tämä vertaus paljastaa kaikkien siunausten lähteen, joka löytyy siitä, että ihminen pysyy Jumalan läsnäolossa hänen pyhäkössään ja nauttii keskeytymättömästä ja rakastavasta suhteesta Jumalaan. Toisin kuin jumalattomat, joita kuvataan akanoina, joilla ei ole jatkuvuutta, paikkaa eikä tulevaisuutta, vanhurskaat ovat kuin hedelmällinen puu, jolla on juuret ja paikka ja elämä lähellä Jumalaa ikuisesti.

Ps. 128:2, 3 tuo mieleen siunaukset messiaanisessa valtakunnassa, jossa oman viiniköynnöksen ja viikunapuun alla istuminen on rauhan ja vaurauden vertauskuva (Miika 4:4). Rauhan toivotus Jerusalemille (Ps. 122:6–8; Ps. 128:5, 6) välittää toivoa Messiaasta, joka tulee lopettamaan maailmasta pahan ja palauttamaan sinne rauhan.

”Raamatussa pyhien perintöä kutsutaan ”isänmaaksi” (Hepr. 11:14–16). Siellä taivaallinen paimen johtaa laumansa elävän veden lähteille. Elämän puu antaa hedelmää joka kuukausi, ja sen lehdet ovat kansojen terveydeksi. Siellä on aina virtaavia jokia, kirkkaita kuin kristalli. Niiden partailla on huojuvia puita varjostamassa polkuja, jotka vanhurskaille on valmistettu. Sieltä löytyy avaria tasankoja, ja niiden taustalta nousevat kauniit kukkulat ja Jumalan vuoret korkeine huippuineen. Tässä ajassa Jumalan lapset ovat joutuneet elämään vieraina ja muukalaisina, mutta nyt he löytävät kotipaikan rauhan tasangoilta elävien virtojen ääreltä.” (ST2023 415.)

Uusi testamentti kuvaa tuon toivon täyttymistä Kristuksen toisessa tulemisessa ja uuden maailman luomisessa (Matt. 26:29; Ilm. 21). Sen tähden, vaikka vanhurskaat saavat monia siunauksia jo tässä elämässä, Jumalan suosio koko täyteydessään tulee heidän osakseen sitten, kun Jumalan valtakunta on aikojen lopussa täysin ennallistettu.

`Miksi ristin tapahtumat takaavat lupaukset siitä, mitä Jumalalla on varattuna meitä varten? Miten nämä lupaukset voivat lohduttaa meitä jo nyt?`