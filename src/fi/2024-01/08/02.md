---
title:  Olen Kätkenyt Sanasi Sydämeeni
date:  18/02/2024
---

`Lue Ps. 119:1–16, 161–168. Miten meidän tulisi pitää Jumalan käskyt, ja mitä siunauksia niiden pitämisestä saa?`

Raamattu kuvaa uskonelämää pyhiinvaelluksena Jumalan kanssa hänen vanhurskauden polullaan. Uskon elämää ylläpidetään vaeltamalla Herran lakia seuraten (Ps. 119:1) ja hänen kasvojensa valossa (Ps. 89:16). Kyse ei suinkaan ole kahdesta eri vaelluksesta. Jumalan kasvojen valossa vaeltaminen merkitsee Jumalan lain noudattamista. Samoin nuhteettomaan, Herran lakia seuraavaan vaellukseen kuuluu, että Jumalan tahtoa etsitään koko sydämestä (Ps. 119:1, 2, 10).

Vanhurskasta elämää kutsutaan nuhteettomaksi vaellukseksi (Ps. 119:1). Nuhteeton viittaa samaan kuin ”virheetön” – esimerkiksi virheetön, Herralle kelpaava uhri (2. Moos. 12:5). Vanhurskaan ihmisen elämässä, joka on elävä uhri Herralle (Room. 12:1), ei saa olla rakkautta syntiä kohtaan. Jumalalle omistettu elämä on myös ”oikea tie”, mikä tarkoittaa, että ihminen omaksuu elämässään oikean suunnan, joka miellyttää Jumalaa (Ps. 101:2, 5; ks. myös Ps. 18:33).

Jumalan käskyjen noudattamisella ei ole mitään tekemistä lakihenkisen sääntöjen noudattamisen kanssa. Päinvastoin siinä on kyse käskyjä noudattavien ”hyvästä ymmärryksestä” (Ps. 111:10, VKR; ks. myös 1. Aik. 22:12). He ymmärtävät oikean ja väärän ja hyvän ja pahan välisen eron. Siinä on kyse koko persoonasta, ei pelkästään ihmisen ulkoisista teoista. ”Nuhteettomuus”, Jumalan käskyjen noudattaminen ja hänen kokosydäminen etsimisensä ovat erottamaton osa heidän elämänasennettaan (Ps. 119:1, 2).

Jumalan käskyt ovat ilmoitus Jumalan tahdosta koskien maailmaa. Ne opastavat ihmisiä viisastumaan ja elämään vapaina ja rauhassa (Ps. 119:7–11, 133). Psalminkirjoittaja iloitsee laista, koska laki vakuuttaa hänelle Jumalan uskollisuutta (Ps. 119:77, 174).

”Ne, jotka rakastavat sinun lakiasi, elävät rauhassa, mikään ei horjuta heitä.” (Ps. 119:165.) Ajatus horjumisesta tai kompuroinnista kuvastaa moraalista epäonnistumista. Kuten lamppu valaisee askeleita (Ps. 119:105), Jumalan sana suojelee meitä kiusauksilta (Ps. 119:110).

`Kuinka Kristus osoitti Jumalan sanan voimaa elämässään (Matt. 4:1–11)? `