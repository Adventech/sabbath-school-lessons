---
title:  Herra Koettelee
date:  20/02/2024
---

`Lue Ps. 81:8, 9; Ps. 95:7–11; Ps. 105:17–22. Miten jakeet liittyvät siihen, että Jumala koettelee ihmisiä?`

Meriba on paikka, jossa Israel koetteli Jumalaa haastamalla hänen uskollisuutensa ja voimansa huolehtia heidän tarpeistaan (2. Moos. 17:1–7; Ps. 95:8, 9, VKR). Psalmi 81 antaa kiehtovan näkökulman, kun tulkitsee saman tapahtuman ajaksi, jolloin Jumala koetteli Israelia (Ps. 81:8). Ihmiset eivät läpäisseet koetusta, sillä he olivat tottelemattomia ja osoittivat luottamuksen puutetta (Ps. 81:12).

Viittaus Meribaan välittää kaksitahoisen viestin. Ensiksikin Jumalan kansan tulee varoa toistamasta menneiden sukupolvien virheitä. Heidän tulee sen sijaan luottaa Jumalaan ja kulkea hänen teitään (Ps. 81:14). Toiseksi, vaikka ihmiset epäonnistuivat eivätkä läpäisseet koetusta, Jumala tuli pelastamaan heidät, kun he olivat vaikeuksissa (Ps. 81:8). Jumalan menneisyydessä osoittama pelastava armo antaa varmuuden siitä, että hän osoittaa armoaan myös uusille sukupolville.

Ps. 105 osoittaa, että koettelemukset olivat Jumalan keino tutkia Joosefin luottamusta Jumalan sanaan hänen omaa tulevaisuuttaan koskien (1. Moos. 37:5–10; Ps. 105:19). Jakeessa 19 heprean kielen sana ṣāraf, ’puhdistaa, olla viaton’, antaa vaikutelman metallin jalostamisesta. Jumalan tavoitteena oli poistaa Joosefin mielestä epäilykset Jumalan lupausta kohtaan ja vahvistaa tämän luottamusta Jumalan johdatukseen.

Jumalallisen kurinpidon tarkoituksena on vahvistaa Jumalan lapsia ja valmistaa heitä lupauksen täyttymiseen, kuten Joosefin esimerkki osoittaa (Ps. 105:20–22). Jumalan ohjeiden hylkääminen johtaa kuitenkin uppiniskaisen ihmisen sydämessä yhä kasvavaan itsepäisyyteen ja paatumiseen.

”Jumala vaatii ripeää ja ehdotonta kuuliaisuutta lailleen. Mutta Saatana on petoksillaan nukuttanut tai halvauttanut ihmisiä esittämällä teille puolustuksia ja verukkeita synnille saattaen heidät siten epäilyksen valtaan sanoessaan heille, niin kuin hän sanoi Eevalle puutarhassa: ’Ette suinkaan kuole.’ 1. Moos. 3:4. Tottelemattomuus ei ainoastaan paaduta syyllisen sydäntä ja omaatuntoa, vaan se turmelee toistenkin uskoa. Se mikä ensin näyttää heistä hyvin pahalta, lakkaa vähitellen näyttämästä siltä sen ollessa alituisesti heidän edessään, kunnes he lopulta epäilevät, mahtaako se ollakaan syntiä ja joutuvat siten huomaamattaan samaan petokseen.” (1Ta 465.)