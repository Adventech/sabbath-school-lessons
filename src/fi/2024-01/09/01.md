---
title:  Siunattu Olkoon Se, Joka Tulee Herran Nimessä
date:  24/02/2024
---

> <p></p>
> ”Kivi, jonka rakentajat hylkäsivät, on nyt kulmakivi. Herra tämän teki, Herra teki ihmeen silmiemme edessä.” (Ps. 118:22, 23.)

### Avaintekstit
Ps. 23; Joh. 10:11–15; Ps. 22; Ps. 89:28–33; Kol. 1:16; Ps. 2; Hepr. 7:20–28.

Psalmit todistavat Kristuksen persoonasta ja palvelutyöstä. Lähes kaikki puolet hänen lunastavasta toiminnastaan ovat esillä psalmeissa. Kristuksen elämä ja työ on monin tavoin ennalta hahmoteltu ja ennustettu psalmeissa, usein jopa hyvin merkittävällä tarkkuudella.

Psalmeissa käsiteltyjä aiheita ovat muun muassa Kristuksen jumaluus, hänen asemansa Poikana, hänen kuuliaisuutensa, hänen intonsa Jumalan temppeliä kohtaan, hänen identiteettinsä hyvänä paimenena, hänen petetyksi tulemisensa, hänen kärsimyksensä, hänen luittensa säilyminen rikkomattomina, hänen kuolemansa, hänen ylösnousemuksensa, hänen taivaaseen astumisensa, hänen pappeutensa ja hänen kuninkuutensa. Kaikki tämä löytyy psalmeista, ja nämä ennustukset on annettu jo vuosisatoja ennen Jeesuksen lihaksi tulemista.

Ei siis ihme, että esimerkiksi puhuessaan palvelutyöstään opetuslapsilleen ylösnousemuksensa jälkeen Jeesus viittasi psalmeihin (Luuk. 24:44). Hän halusi heidän löytävän psalmeista todisteita siitä, kuka hän oli.

Sellaisia psalmeja, joiden esikuvat saavat täyttymyksensä Kristuksessa, ovat psalmit 24, 45, 72 ja 101 (ihanteellinen kuningas ja tuomari) sekä 88 ja 102 (kärsivän Jumalan palvelijan rukoukset).

Kaikissa psalmeissa voimme kuulla psalminkirjoittajan valitusten, kiitosten, ylistysten ja oikeuden ja vapautuksen puolesta esitettyjen huutojen kautta kaikuja Kristuksen rukouksesta maailman pelastuksen puolesta.

2.3. Kansainvälinen naisten rukouspäivä

_Tämä tutkistelu on sapatiksi 2.3.2024_