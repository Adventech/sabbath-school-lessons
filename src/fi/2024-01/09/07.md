---
title:  Lisäaineistoa
date:  01/03/2024
---

Lue Ellen G. White, Alfa ja omega, osa 4, s. 11–17 tai Aikakausien Toivo, s. 9–16 tai Rakkaudella Isältä, s. 11–17.

Koska psalmit ovat sekä Kristuksen rukouksia että rukouksia Kristuksesta, ne tarjoavat ainutlaatuisen ilmoituksen Kristuksen persoonasta ja lunastavasta palvelutyöstä ihmisenä, joka on ”Jumala meidän kanssamme” (Matt. 1:23, VKR). Jeesus on kanssamme, kun taistelemme rukouksessa hylkäämiskokemusten ja kärsimysten keskellä. Hän on kanssamme, kun huutaen anomme oikeutta ja vapautusta, eikä hän jätä meitä kadotukseemme eikä hylkää meitä epätoivomme keskellä, vaan näyttää meille voittoisan uskon tien. Hänestä tuli meille ikuinen pappi ja kuningas, joka pelastaa meidät ikuiselta synnin tuomiolta. Kristuksessa, täydellisessä Daavidin sukulinjan kuninkaassa, kaikki Jumalan juhlalliset lupaukset pelastuksesta saavat täyttymyksensä (2. Kor. 1:20).

Ellen G. White kuvaa oivaltavasti Kristuksen ykseyttä ihmiskunnan kanssa näin: ”Ihmisenä Kristus pääsi kosketukseen ihmisten kanssa, Jumalana hän on yhteydessä Jumalan valtaistuimen kanssa. Ihmisen Poikana hän antoi meille esimerkin kuuliaisuudesta; Jumalan Poikana hän antaa meille voimaa totella. Kristus se oli, joka puhui Moosekselle pensaasta Hoorebin vuorella sanoen: ‘”Minä olen se, joka minä olen”. – – ”Sano israelilaisille näin: ’MINÄ OLEN’ lähetti minut teidän luoksenne”’ (2 Moos. 3:14). Tämä oli Israelin vapautuksen vakuus. Kun hän siis tuli ’ihmisten kaltaiseksi’, hän julisti olevansa MINÄ OLEN. Seimen lapsi, nöyrä ja sävyisä Vapahtaja on Jumala ’ilmestynyt lihassa’ (1 Tim. 3: 16). Ja meille hän sanoo: ’Minä olen se hyvä paimen.’ ’Minä olen se elävä leipä.’ ’Minä olen tie ja totuus ja elämä.’ ’Minulle on annettu kaikki valta taivaassa ja maan päällä’ (Joh. 10:11; 6:51; 14:6; Matt. 28:18). MINÄ OLEN jokaisen lupauksen pantti. MINÄ OLEN; älä pelkää.” (4AO 15.)

**Keskustelunaiheita**

`Kuinka Jumala on osoittanut horjumattoman uskollisuutensa liitolleen ihmisten uskottomuudesta huolimatta? Millaista varmuutta tämä antaa Jumalan kamppaileville lapsille?`

`Kuinka Kristuksen ainutlaatuinen ja ylivertainen pappeus Melkisedekin järjestyksen mukaan vahvistaa varmuutta Jumalan kansan pelastuksesta?`

`Lue Matt. 28:18. Kuinka sovellamme tätä lupausta omaan kokemukseemme?`