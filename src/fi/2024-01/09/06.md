---
title:  Ikuinen Pappi Melkisedekin Järjestyksen Mukaan
date:  29/02/2024
---

`Lue Ps. 110:4–7. Mikä tekee Kristuksen pappeudesta ainutlaatuista? Mitä toivoa se antaa meille?`

Jumala suo Messiaalle kuninkuuden (Ps. 110:1–3) ja pappeuden Melkisedekin järjestyksen mukaan (Ps. 110:4–7, VKR). Herra sinetöi sanansa juhlallisella lupauksella (Hepr. 6:18). Jumalan vala siitä, että hän antaa meille täydellisen papin, on merkki hänen armostaan. Jumalan vala on muuttumaton ja takaa, että katuville ihmisille Jumalan armo peruuttaa heidän tuomionsa (2. Moos. 32:14; Ps. 106:45).

Tämä vala tuo uuden elementin Daavidin kanssa tehtyyn liittoon julistamalla, että Messias-kuningas on samalla myös pappi (Ps. 110:4). Israelin kuninkaat eivät voineet toimia pappeina (4. Moos. 8:19; 2. Aik. 26:16–21.) Kun Raamattu mainitsee kuninkaiden tai kansan tuovan uhreja, se tarkoittaa, että he toivat ne papeille, jotka uhrasivat ne. Ps. 110 erottaa Messiaan muista Israelin kuninkaista ja papeista. Kristuksen ikuinen pappeus on peräisin Melkisedekiltä, joka oli sekä Salemin kuningas että korkeimman Jumalan pappi (1. Moos. 14:18–20). Vanhassa testamentissa ei kerrota, että Daavid tai kukaan Israelin kuninkaista olisi ollut pappi Melkisedekin järjestyksen mukaan. Vain Psalmi 110 tekee poikkeuksen. Selvästikin se puhuu erityisestä kuningas-papista Israelin historiassa.

`Lue Hepr. 7:20–28. Mitä Kristuksen pappeus merkitsee?`

Jumalallisena pappiskuninkaana Kristuksella on ylivalta ihmispappeihin ja kuninkaisiin nähden. Se on toivomme. Kristus ylläpitää ylivertaista liittoa, joka perustuu Jumalan valaan eikä ihmisten lupauksiin. Hän palvelee taivaallisessa pyhäkössä. Hänen pappeuteensa eivät vaikuta synti tai kuolema, kuten ihmispappien, ja siten hän voi rukoilla kansansa puolesta ja pelastaa sen ikiajoiksi. Kristuksen sovitustyö täydellisenä ja myötätuntoisena pappina antaa kansalle varmuuden siitä, että se saa pysyä Jumalan läsnäolossa (Hepr. 6:19, 20). Kristuksen pappeus poistaa pahan vallan niin ihmisten sydämistä kuin koko maailmasta. Hän pitää Ps. 2 lupauksen siitä, että jokainen kansakunta ja hallitsija joutuu Kristuksen tuomittavaksi (Ps. 2:6–9; Ps. 110:1, 2, 5, 6). Jeesuksen ihmeellinen kuninkaallinen pappeus vaatii ehdottomasti kuuliaisuuttamme ja luottamustamme.