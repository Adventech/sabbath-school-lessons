---
title:  Uhrautuva Jumalallinen Paimen
date:  25/02/2024
---

`Lue Ps. 23; Ps. 28:9; Ps. 80:2; Ps. 78:52, 53; Ps. 79:13 ja Ps. 100:3. Kuinka Herran ja hänen kansansa suhdetta kuvataan teksteissä?`

Kuva Herrasta paimenena ja Jumalan kansasta hänen laitumensa lampaina korostaa sitä, miten Jumala johdattaa kansaansa ja miten riippuvainen se on hänestä kaikkien tarpeittensa tyydyttäjänä. Kuvasta välittyy myös käsitys Jumalan ja hänen kansansa läheisistä väleistä, sillä paimenet elivät laumojensa kanssa ja huolehtivat jokaisesta lampaasta erikseen. Paimenkielikuvat korostavat myös Jumalan omistajuutta laumaansa nähden. Omistajuus on vahvistettu kahdella lujalla siteellä: luomisella (Ps. 95:6, 7; Ps. 100:3) ja liittosuhteella (Ps. 28:9; Hepr. 13:20).

Kuva jumalallisesta paimenesta, joka johtaa Joosefia kuin laumaa (Ps. 80:2), viittaa kenties Jaakobin Joosefille antamaan siunaukseen, joka kuvaa Jumalaa Israelin paimenena ja vetoaa näin tähän suureen lupaukseen ja siunaukseen (1. Moos. 49:24).

Kuninkaitakin pidettiin kansan paimenina (2. Sam. 5:2). Silti vain Jumala ansaitsee tämän arvonimen, sillä useimmat ihmiskuninkaat eivät eläneet kutsumuksensa mukaisesti. Vain Jeesus pystyi siihen. Siksi häntä kutsutaan hyväksi paimeneksi.

`Lue Joh. 10:11–15. Mitä Jeesus sanoo itsestään?`

Jumalallisen paimenen ja lauman läheinen side näkyy siinä, miten lauma erehtymättömästi tunnistaa paimenensa äänen (Joh. 10:4, 27). Nykyäänkin Lähi-idän paimenet voivat jakaa sekoittuneet laumansa kutsumalla omia lampaitaan, jotka tunnistavat paimenensa äänen ja seuraavat sitä.

Joskus Jumalan lauma kärsii ahdistuksista, joita monet pitävät merkkinä Jumalan tyytymättömyydestä ja hylkäämisestä. Hyvä paimen ei kuitenkaan koskaan hylkää eksyneitä lampaitaan, vaan etsii niitä pelastaakseen ne. Tämä on voimakas kuva Jumalan suhteesta kansaansa. Hän on valmis kuolemaan lampaittensa puolesta (Joh. 10:11, 15) ja paradoksaalisesti tulemaan uhrikaritsaksi heidän puolestaan (Joh. 1:29). Jeesus sanoi kutsuvansa lampaitaan myös muista laumoista yhdistääkseen ne yhdeksi laumaksi (Joh. 10:16).