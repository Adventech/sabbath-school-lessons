---
title:  Ikuisesti Liitolleen Uskollinen
date:  27/02/2024
---

`Lue Ps. 89:28–33, 39–47 ja Ps. 132:10–12. Mistä Daavidin kanssa tehdyssä liitossa on kyse? Mikä näyttää vaarantaneen sen?`

Daavidin kanssa tehty liitto sisältää Jumalan lupaukset ikuisesta tuesta Daavidin sukulinjalle ja Jumalan kansan menestyksestä (2. Sam. 7:5–16; Ps. 89:2–5, 20–38; Ps. 132:12–18). Liiton pysyvyys vahvistettiin Jumalan valalla ja kuninkaan uskollisuudella Jumalalle. Silti omistautuneetkaan kuninkaat, kuten Daavid, eivät aina olleet uskollisia Herralle. Psalmissa 89 valitetaan sitä, että Daavidin kanssa tehdyn liiton lupaukset vaikuttavat menetetyiltä. Onko Jumala hylännyt Israelin? Ei tietenkään!

Jumalan viha on kyllä tuomion ilmaus (Ps. 38:2; Ps. 74:1), mutta se ei kestä ikuisesti. Jumala antaa rakkaudessaan ihmisille heidän syntinsä anteeksi, kun he katuvat. Niin kauan kuin vihaa kuitenkin kestää, Jumalan tyytymättömyys erehtyvää kansaansa kohtaan on vakavaa. Ihmiset kokevat tottelemattomuutensa seuraukset ja ymmärtävät syntiensä vakavuuden (Ps. 89:39–47). Silti he kysyvät: ”Herra, kuinka kauan?” vedoten Jumalan vihan ohimenevään luonteeseen (Ps. 89:47). Uudistunut toivo kumpuaa luottamuksesta siihen, että Jumala on uskollinen ja armollinen (Ps. 89:48, 51).

Vaikka ihmisten osuus liitosta epäonnistui, he voivat silti levätä siinä lupauksessa, että Jumalan tarkoitukset ovat muuttumattomia ja että hän toteuttaa ne Messiaan kautta. Lopulta Jumala voittaa ja hänen iankaikkinen valtakuntansa perustetaan ikuisiksi ajoiksi Jeesuksen ansiosta.

Jeesus on Daavidin Poika ja Messias (Matt. 1:1; Hepr. 1:8). Häntä kutsutaan koko luomakunnan esikoiseksi (Kol. 1:15) viitaten Psalmiin 89:28, jossa Daavidia, Kristuksen esikuvaa, kutsutaan Jumalan esikoiseksi: ”Minä otan hänet esikoisekseni, nostan kuninkaista korkeimmaksi.”

Selvästikään esikoisen arvonimi ei ilmaise Daavidin biologista asemaa, koska hän oli vanhempiensa kahdeksas lapsi (1. Sam. 16:10, 11). Sama pätee Jeesukseen. Tämä arvonimi ilmaisee hänen erityistä kunniaansa ja auktoriteettiaan (Kol. 1:16, 20–22). Jumala teki Jeesuksesta maailman korkeimman kuninkaan herättäessään tämän kuolleista (Ap. t. 2:30, 31).

`Lue Kol. 1:16, 20–22. Mitä jakeet opettavat siitä, kuka Jeesus oli ja mitä hän on tehnyt hyväksemme? `