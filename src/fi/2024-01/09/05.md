---
title:  Ikuinen Kuningas, Voimassaan Vailla Vertaa
date:  28/02/2024
---

`Lue Ps. 2; Ps. 110:1–3; Ps. 89:5, 14–19; Ps. 110:5, 6. Mitä tekstit opettavat Kristuksesta kuninkaana?`

Se, että Jumala esitellään Messiaan isänä, viittaa kuninkaan kruunajaisiin, kun kuningas adoptoitiin Jumalan liittoon (Ps. 2:7; Ps. 89:27–29). Ps. 2:7 kertoo ennalta Kristuksen ylösnousemuksesta ja korottamisesta uuden ajan sarastaessa, jolloin ikuinen liitto ja Kristuksen kuninkaallinen pappeus alkavat (Ap. t. 13:33–39; Hepr. 1:5; Hepr. 5:5). Messias istuu Jumalan oikealla puolella. Hänellä on ennennäkemätön kunnia ja valta (Ps. 110:1; Ap. t. 7:55, 56). ”Lisäksi vuorovaikutus Herran ja ’voidellun’ (Messiaan) välillä viittaa jopa aikomukseen samastaa tämä Daavidin sukulinjan Messias itse Herraan. – – Jos se, joka istuu oikealla, on Herra, silloin Herra on Messias, koska jälkimmäinen nähdään myös oikealla [ks. Ps. 110:1, 5].” – Jacques Doukhan, On the way to Emmaus (Clarksville, MD: Lederer Books, 2012), s. 26, 27.

Lopulta Kristus saa täyden voiton vihollisistaan. Vihollisten paneminen ”jalkojesi astinlaudaksi” (Ps. 110:1, VKR) on kielikuva, joka kertoo muinaisen Lähi-idän kuninkaiden tavasta asettaa jalkansa kukistamiensa vihollisten kaulalle osoittaakseen hallintavaltaansa heihin. Kristuksen valtikka ei kuitenkaan ole kauhun kylvämisen väline (Ps. 2:9; Ps. 110:2).

Alun perin valtikkaa (sauvaa) pitivät heimojohtajat heimon symbolina (4. Moos. 17:17–25). Kristuksen sauva tulee Siionista, sillä hän edustaa Siionin kansaa. Hänen sauvansa on vertaus jumalallisesta tuomiosta, joka päättää pahan vallan. Sauva kuvaa Kristuksen ylivertaista valtaa (Ilm. 2:27; Ilm. 12:5). Jumalattomille kuninkaillekin annetaan mahdollisuus tehdä parannus ja alistua Messiaan valtaan (Ps. 2:10–12).

Yksi kuvaus Kristuksen lopullisesta voitosta löytyy Dan. 7. luvusta. Sen jälkeen kun tuomio oli annettu ja ”pyhät saivat oikeutensa” (Dan. 7:22), hänen valtakuntansa perustettiin ja se ”valtakunta on ikuinen” (Dan. 7:27). Ristin ansiosta lupaus valtakunnasta on varma.

Kaikille, jotka luottavat Kuninkaaseen, luvataan siunaus. Ja kansa riemuitsee Messiaan suvereenista ja vanhurskaasta hallintavallasta (Ps. 2:12; Ps. 89:16–18).

`Lopulta hyvä voittaa pahan. Kuinka tämä totuus voi lohduttaa meitä jo nyt, kun pahuus edelleen kukoistaa?`