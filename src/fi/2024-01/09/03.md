---
title:  Kärsivä Messias
date:  26/02/2024
---

`Lue Ps. 22 ja Ps. 118:22. Kuinka Messiasta kohdeltiin niiden taholta, joita hän oli tullut pelastamaan?`

Monet psalmit ilmaisevat kärsivän Messiaan tuskallisia hylätyksi tulemisen tunteita (esim. Ps. 42; Ps. 88; Ps. 102). Ps. 22 on suora messiaaninen profetia, sillä monia psalmin yksityiskohtia ei voida historiallisesti liittää kuningas Daavidiin, mutta ne sopivat täydellisesti Kristuksen kuoleman olosuhteisiin. Jeesus rukoili ristillä Psalmin 22:2 sanoilla (Matt. 27:46).

Kristuksen ja hänen Isänsä eron aiheuttamaa tuskaa, joka aiheutui Kristukselle koko maailman syntien kantajana, voidaan mitata ainoastaan tarkastelemalla heidän välistään ykseyttä (Joh. 1:1, 2; Joh. 10:30). Silti tuon kärsimyksen syvyys ei kyennyt murtamaan Isän ja Pojan välistä ykseyttä. Osakseen tulleen epätoivon syvyydestä huolimatta Kristus uskoi itsensä ehdoitta Isän huomaan.

”Kristuksen päälle meidän sijaisenamme ja takaajanamme pantiin meidän kaikkien synnit. Hänet luettiin pahantekijäin joukkoon, jotta hän lunastaisi meidät lain kirouksesta. Aadamin jokaisen jälkeläisen syyllisyys painoi hänen sydäntään. Jumalan viha syntiä kohtaan ja hänen pahuuden tähden tuntemansa vastenmielisyyden hirveä ilmaus tyrmistyttivät hänen Poikansa.” (5AO 306.)

Uhkaavat kuvaukset vahvoista häristä, karjuvista leijonista ja koirista korostavat sitä julmuutta ja vihamielisyyttä, jota ihmiset osoittivat Kristusta kohtaan tämän viimeisinä hetkinä – häntä kohtaan, jota verrattiin harmittomaan ja avuttomaan matoon. Ps. 22 välittää hämmästyttävällä tarkkuudella ne häijyt sanat, joilla väkijoukko pilkkasi Jeesusta hänen omista Isälleen osoittamista sanoistaan (Ps. 22:2, 9; Matt. 27:43). Myös Jeesuksen vaatteiden jakaminen sotilaiden toimesta oli tarkkaan ennustettu (Ps. 22:19; Matt. 27:35). Ihmiset eivät ymmärtäneet, että ”madosta”, jonka he yrittivät murskata, tulisi temppelin tärkein kulmakivi, joka turvaisi sen perustuksen (Ps. 118:22).

Hylätystä Messiaasta tuli kuolleista nousemisen jälkeen Jumalan kansalle pelastuksen lähde (Matt. 21:42; Ap. t. 4:10–12). Kristus kärsi hylkäämisen ihmiskunnan taholta, mutta Jumala kirkasti Poikansa tekemällä hänestä elävän kulmakiven Jumalan hengelliseen temppeliin (Ef. 2:20–22; 1. Piet. 2:4–8). Niille, jotka hylkäävät tämän kiven (Jumalan tarjoaman pelastuskeinon) siitä tulee tuomion välittäjä (Jes. 8:14; Matt. 21:44).