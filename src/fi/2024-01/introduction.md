### Johdanto

#### Psalmeissa Jumala ja ihmiset kohtaavat sydämeltä sydämelle

Psalmit ovat ennen kaikkea Raamatun rukouksia ja hymnejä. Psalmien kirja on palvellut rukous- ja virsikirjana uskovien eri sukupolville. Niitä on joko lausuen tai laulaen esitetty yksityisesti ja yleisesti ylistyksen hengessä, ilossa, surussa ja epätoivon keskellä; esittäjinä on ollut sekä vanhurskaita että katuvia syntisiä, niin maallikkoja, kuninkaita, runoilijoita kuin pappejakin.

Psalmit ovat siitä erityisiä, että muiden Raamatun kirjojen puhuessa meille, psalmit puhuvat meidän puolestamme tai meidän kanssamme. Psalmit ovat siunauksen, toivon ja herätyksen lähde; ne ovat opas itsetutkisteluun ja Jumalan suuruuden pohdiskeluun. Ne tuovat vapautusta sille, joka huutaa epätoivon syövereistä, ja kiehtovuudessaan ne kutsuvat antautumaan uudestaan Jumalalle. Ei ole siis yllättävää, että monet ovat käyttäneet psalmeja rukouksinaan huomattuaan niiden vastaavan omia tunteitaan ja kokemuksiaan. Luther sanoo koskettavasti psalmeista: ”Mistä voisi löytää jalompia sanoja ilon ilmaisemiseksi kuin ylistystä ja kiitollisuutta huokuvista psalmeista? Niissä voi nähdä kaikkien pyhien sydämeen, kuin katselisi ihanaan huvipuutarhaan tai tarkkailisi taivasta. – – Tai mistä voisi löytää syvällisempiä, katuvaisempia ja murheellisempia sanoja surun ilmaisemiseen kuin valituspsalmeista? Niissä voi nähdä kaikkien pyhien sydämeen, kuin katselisi kuolemaa tai tarkkailisi helvettiä – niin synkkä ja vaikeatajuinen on näkymä, jonka Jumalan vihan muuttuvat varjot jättävät. – – On helppo ymmärtää, miksi Psalmien kirja on kaikkien pyhien lempikirja, sillä jokainen ihminen voi joka tilanteessa löytää sieltä psalmeja, jotka sopivat hänen tarpeisiinsa niin täsmällisesti, että hän voisi luulla, että ne on pantu sinne juuri häntä varten. Mistään muusta kirjasta hän ei voi löytää sanoja, jotka olisivat psalmeja parempia tai vetäisivät niille edes vertoja.” – Martin Luther, Martin Luther: Selections From His Writings, toim. John Dillenberger (New York: Anchor Books, 1962), s. 39, 40.

Kokeaksemme psalmien elämää muuttavan voiman meitä kutsutaan laulamaan ja rukoilemaan niitä kuten uskovat sukupolvien ajan ovat tehneet. He käyttivät psalmeja vuodattaakseen ylistyksensä, pyyntönsä, synnintunnustuksensa, valituksensa ja kiitoksensa Kaikkivaltiaalle ylimmälle armon ja oikeuden Jumalalle.

Entä tarvitseeko meidän tutkia psalmeja? Muiden Raamatun kirjoitusten tapaan psalmit kirjoitettiin omassa selvästi erottuvassa historiallisessa, teologisessa ja kirjallisessa kontekstissaan. Psalmien tutkimisen tarkoituksena on tuoda niiden erityistä maailmaa lähemmäksi nykylukijoita. Meidän tulee huomata, että vaikka psalmit ovat Jumalan kansan rukouksia ja jopa rukouksia, joita itse Jeesus rukoili lihaksi tulleena Herrana, ne ovat myös rukouksia, jotka kertovat Jeesuksesta. Ne ovat Jumalan ilmoitusta ihmiskunnalle. Toinen psalmien tutkimisen tarkoitus on oppia niistä siitä kaikesta, mitä Jumala on tehnyt, tekee ja tulee tekemään maailman hyväksi Jeesuksessa Kristuksessa ja Jeesuksen Kristuksen kautta.

Vaikka Psalmien kirja on 150 runon kokoelma, tuo kokoelma ei ehkä ole niin sattumanvarainen kuin miltä näyttää. Psalmit todistavat hengellisestä matkasta, joka on monien Jumalan lasten yhteinen kokemus. Matka alkaa uskosta, joka on lujasti vakiintunut ja turvattu Jumalan suvereenilla vallalla ja jossa hyvä palkitaan ja paha rangaistaan. Tutkimuksemme edetessä näemme, mitä tapahtuu, kun paha haastaa ja uhkaa maailmankuvaamme, joka perustuu hyvin järjestäytyneeseen uskoon. Vieläkö Jumala hallitseeko? Miten uskovat voivat laulaa Herran laulua vieraassa maassa?

Toiveemme ja rukouksemme on, että psalmit saisivat vahvistaa meitä elämänmatkallamme ja että niiden kautta saisimme kohdata Jumalan päivittäin sydämeltä sydämelle, kunnes näemme Jeesuksen Kristuksen kasvoista kasvoihin.

_Vanhan testamentin eksegetiikan tohtori Dragoslava Santrac toimii Encyclopedia of Seventh-day Adventists -tietosanakirjan päätoimittajana maailmanlaajuisen adventtikirkon keskustoimistossa. Hän on kirjoittanut Psalmeja 76–150 käsittelevän osan teokseen Seventh-day Adventist International Bible Commentary._