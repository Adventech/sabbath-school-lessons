---
title:  Sapatin Levossa Odottaminen
date:  27/03/2024
---

`Lue Ps. 92. Mitkä kaksi lepopäivän puolta korostuvat tässä sapattilaulussa?`

Jumalan ylistäminen hänen kättensä teoista (Ps. 92:5, 6) ja vanhurskaiden vertaaminen kasveihin, joita Eedenissä on ollut (Ps. 92:13–15) viittaavat luomiseen, jonka muistomerkki sapatti on. Psalmi ylistää Herraa myös oikeudenmukaisuuden Jumalana, joka on saanut voiton vihollisistaan (Ps. 92:8–16). Tämä vahvistaa sapatin toista teemaa – lunastusta pahasta (5. Moos. 5:12–15). Ps. 92 ylistää Jumalaa hänen menneisyydessä tekemästään luomistyöstä sekä siitä, että hän edelleen ylläpitää maailmaa. Se viittaa myös lopunajan toivoon ikuisesta rauhasta.

Ihmiset voivat nauttia sapatin levosta, koska Jumala on ”Korkein” (Ps. 92:2). Vaikka hän on Korkein, hän kurkottaa auliisti alas pelastaakseen ne, jotka huutavat häntä avuksi. Herran luomistyön ja erityisesti luomakunnan lunastuksen tulisi innoittaa ihmisiä palvomaan ja rakastamaan Jumalaa. Ilman lunastusta me rakastaisimme, kärsisimme ja kuolisimme ilman toivoa. Siksi ylistämme Herraa Luojanamme ja Lunastajanamme.

”Tuore öljy” kertoo psalminkirjoittajan uudistuneesta päätöksestä palvella Jumalaa hänelle uudelleen pyhittäytyneenä palvelijana (Ps. 92:11). Öljyllä voitelu tehtiin valittujen ­henkilöiden, kuten pappien ja kuninkaiden, pyhittämiseksi (2. Moos. 40:15; 1. Sam. 10:1). Psalminkirjoittaja valitsi kuitenkin epätavallisen heprean sanan, b¨¡lal, kuvaamaan voiteluaan. Sanalla ei tavallisesti kuvata Jumalan palvelijoiden voitelua, vaan se merkitsee öljyn sekoittamista uhrin muihin osiin (2. Moos. 29:2; 3. Moos. 2:4, 5). Psalminkirjoittajan tapa käyttää sanaa b¨¡lal viittaa siihen, että hän haluaa esitellä itsensä elävänä uhrina Herralle ja pyhittää itsensä kokonaan hänelle (Room. 12:1).

Sapattipsalmista löytyy ajatuksia pyhityksestä, koska sapatti on merkki siitä, että Herra pyhittää kansansa (2. Moos. 31:13). Kuvaukset palmuista ja Libanonin setreistä kertovat Jumalan kansan kasvamisesta uskossa. He ovat oppineet arvostamaan Jumalan tarkoitusperiä ja rakkautta. Sapatti on merkki Herran ikuisesta liitosta kansansa kanssa (Hes. 20:20). Sapatin lepo on Jumalan kansalle välttämätöntä, koska se auttaa heitä luottamaan siihen, että Herra täyttää liittolupauksensa (Hepr. 4:1–10).