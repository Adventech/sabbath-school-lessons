---
title:  Kylläisen Lapsen Levollisuus
date:  25/03/2024
---

`Lue Ps. 131. Mitä psalmi opettaa suhteestamme Jumalaan?`

Psalminkirjoittajan vakaumus siitä, että hän on Jumalan lapsi ja riippuvainen Jumalasta, lohduttaa häntä ja saa hänet tunnustamaan, ettei hänen ylpeydellään ole arvoa. Ylpeys tekee itsekeskeiseksi ja kykenemättömäksi näkemään itseään pidemmälle. Ylpeät ovat sokeita Jumalan todellisuudelle.

Vanhurskaat sitä vastoin nostavat katseensa Jumalan puoleen (Ps. 123:1, 2). Jumalan suuruuden tunnustaminen tekee heistä nöyriä ja vapaita itsekkäästä kunnianhimosta. Psalminkirjoittaja tunnustaa, ettei ”ole tavoitellut suuria” eikä ”pyrkinyt liian korkealle” (Ps. 131:1). Näillä ilmauksilla kuvataan ihmisen käsityskyvyn ylittäviä Jumalan tekoja maailmassa. Moderni tiede on osoittanut, että yksinkertaisimmatkin asiat ovat uskomattoman monimutkaisia ja käsityskykymme ulottumattomissa, ainakin toistaiseksi. Tämä onkin suurta ironiaa: mitä enemmän opimme maailmasta, sitä suurempia mysteerejä eteemme avautuu.

Psalmin 131:2 vertauskuva kylläisestä (tai vieroitetusta, VKR) lapsesta, joka lepää äitinsä sylissä, on vaikuttava kuva ihmisestä, joka löytää levollisuuden Jumalan sylissä. Se viittaa rakastavaan suhteeseen, joka lapsella on äitiinsä.

Vieroittamalla meidät merkityksettömistä haluista ja ylpeydestä Jumala johdattaa meidät kiinteän ravinnon pariin, joka on sitä, ”että täytän lähettäjäni tahdon ja vien hänen työnsä päätökseen” (Joh. 4:34; ks. myös Hepr. 5:12–14). Psalmissa 131 kuvattu lapsenomainen luottamus on sellaisen ihmisen kypsää uskoa, jota elämän vaikeudet ovat koetelleet ja joka on havainnut Jumalan olevan uskollinen.

Lopussa huomio käännetään Jumalan kansan hyvinvointiin. Meidät on kutsuttu käyttämään kokemustamme Jumalasta hänen seurakuntansa vahvistamiseen. Sen, mitä olemme henkilökohtaisesti oppineet Jumalan uskollisuudesta ja hyvyydestä, voimme jakaa muiden kanssa, jotka jostakin syystä edelleen kamppailevat uskonsa kanssa. Voimme antaa todistuksemme seurakunnassa, jossa monen pitäisi oppia tuntemaan Kristus henkilökohtaisesti.

`”Totisesti: ellette te käänny ja tule lasten kaltaisiksi, te ette pääse taivasten valtakuntaan.” (Matt. 18:3.) Mitä Jeesus sanoo tässä meille?`