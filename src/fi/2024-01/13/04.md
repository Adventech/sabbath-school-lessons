---
title:  Lyhteet Sylissään
date:  26/03/2024
---

`Lue Ps. 126. Mikä antaa voimaa ja toivoa Jumalan kansalle? Miten voimme soveltaa psalmia omaan elämäämme?`

Herran omilleen suomat ihmeelliset vapautukset menneisyydessä ovat innoituksen ja tulevaisuuden toivon lähde Jumalan kansalle. Kansan menneisyydessä kokema vapautus oli niin suuri, että sitä kuvattiin unelmien täyttymykseksi (Jes. 29:7, 8). Huomaa, että sukupolvi, joka ylistää Herraa siitä, että hän on aiemmin vapauttanut kansansa vankeudesta (Ps. 126:1), on itse parhaillaan vankeudessa (Ps. 126:4).

Kuitenkin mennyttä iloa ja helpotusta eletään uudelleen laulujen kautta ja käytetään aineksina nykykokemusten huojentamiseksi. Uudet sukupolvet pitävät Raamatun historian elossa laskemalla itsensä osaksi joukkoa, joka näki tapahtumat omakohtaisesti. Elävä usko vaalii Jumalan kansalleen menneisyydessä tekemiä suuria tekoja tekoina, joita Herra on tehnyt myös meille, eikä vain menneiden sukupolvien uskoville.

Menneisyyden muistelu herättää toivoa nykyhetkessä. Kielikuva Etelämaan sadepuroista (Ps. 126:4, VKR) on vahva vertauskuva Jumalan äkillisestä ja voimallisesta puuttumisesta kansansa tilanteeseen. Juudan eteläosa oli kuivaa Negevin autiomaata. Purot muodostuivat äkisti ja uomat täyttyivät vedellä sadekauden rankkasateitten aikaan. Varhais- ja myöhäissateilla oli tärkeä osa maatalousvuoden onnistumisen kannalta (5. Moos. 11:14; 28:12). Kuvaus kyynelin kylvämisestä ja riemuiten korjaamisesta (Ps. 126:5, 6) on myös vahva lupaus Jumalan johdatuksesta vaikeasta nykyhetkestä onnelliseen tulevaisuuteen.

Elonkorjuukauden loppu oli aikaa, jolloin kansa toi viljelystensä satoa Jumalan temppeliin (2. Moos. 34:22, 26). Sadonkorjuuteema antoi vahvan hengellisen opetuksen tuon ajan ihmisille. Kuten peltojen ja hedelmä- ja viinitarhojen ahkera hoitaminen palkitaan runsaan sadon tuomalla ilolla, samoin Jumalan kansan nykyiset koettelemukset kruunataan pelastuksen ilolla ajan lopussa. Kuva suuresta elonkorjuusta viittaa siihen, että Jumala ennallistaa valtakuntansa maan päällä Kristuksen tullessa (Aam. 9:13–15; Matt. 9:37). Tässäkin nousee esiin odottamisen teema. Kuten sadon kanssa, meidän on odotettava nähdäksemme työmme hedelmät.