---
title:  Lisäaineistoa
date:  29/03/2024
---

Lue Ellen G. White, Tie Kristuksen luo, s. 65–73.

Psalmeista löytyy hartaita kehotuksia odottaa Herraa. ”Ole ääneti Herran edessä, odota hänen apuaan!” (Ps. 37:7.) Silloin kun odottaminen tuntuu meistä raskaalta, epävarmalta ja yksinäiseltä, voimme muistaa opetuslapsia Jeesuksen taivaaseen astumisen päivänä (Ap. t. 1:4–11). Jeesus vietiin taivaaseen heidän silmiensä edestä, ja heidät jätettiin odottamaan hänen paluutaan jonakin tulevaisuuden määrittelemättömänä päivänä. Onko kukaan koskaan kokenut suurempaa kaipausta saada heti Jumalan siunaus kuin opetuslapset tuona päivänä? He varmasti kaipasivat, että Herra olisi ottanut heidät mukaansa heti. Silti heitä neuvottiin odottamaan Isän lupauksen täyttymistä ja Jeesuksen paluuta. Jos ajattelemme, että opetuslapset olivat epätoivoisia ja pettyneitä, yllätymme. He palasivat Jerusalemiin ja tekivät juuri niin kuin Jeesus oli heitä käskenyt: he odottivat Pyhän Hengen lahjaa ja saarnasivat sen jälkeen voimallisesti evankeliumia maailmalle (Ap. t. 1:12–14; Ap. t. 2).

Herramme käskyä odottaa häntä on mahdotonta täyttää, ellei hän ole saanut tehdä meissä työtään Henkensä kautta. Mikään määrä inhimillistä innostusta ei koskaan riitä, että kestäisimme sitä rasitusta, jonka odottaminen tuottaa hauraalle luonnollemme. Vain yksi asia auttaa kestämään rasituksen: Kristuksessa pysyminen, henkilökohtainen suhde häneen. ”Kun Kristus elää sydämessämme, hän saa aikaan sen, että tahdomme tehdä ja myös teemme niin kuin on Jumalan hyvä tarkoitus (vrt. Fil. 2:13). Me teemme niitä tekoja, joita hän teki, heijastamme sitä henkeä, jota hän heijasti. Kun rakastamme Jeesusta ja elämme hänen yhteydessään, ’kasvamme kaikin tavoin kiinni Kristukseen, häneen, joka on pää’ (Ef. 4:15).” (TKL 73.) Herraa yhä odottaessamme voimme löytää rauhaa Psalmeista. Rukouksemme ja laulumme ovat siellä, missä Jumalan sydän ja meidän sydämemme kohtaavat päivittäin.

**Keskustelunaiheita**

`Miksi odottamisella on tärkeä tehtävä hengellisessä elämässämme? Keskustelkaa siitä, miten jotkut Raamatun uskonsankareista joutuivat odottamaan. Kuinka odottaminen jalosti ja vahvisti heidän uskoaan? (Room. 4:19–22; Hepr. 11.)`

`Miten meidän odotuksemme päättyy? (Ps. 37:34–40.) Mitä meille luvataan, kun kaikki asiat on lopulta ratkaistu?`