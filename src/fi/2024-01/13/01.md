---
title:  Odota Herraa
date:  23/03/2024
---

> <p></p>
> ”Odota Herraa. Ole luja, ja vahva olkoon sinun sydämesi. Odota Herraa.” (Ps. 27:14, VKR/RK 2012.)

### Avaintekstit
Ps. 27:14 (VKR); Room. 8:8–25; Ps. 131; Matt. 18:3; Ps. 126; Ps. 92; Mark. 16:1–8; 2. Piet. 1:19.

Olemme päässeet viimeiseen viikkoon tämän vuosineljänneksen psalmeja koskevassa tutkistelussa. Tämä hengellinen matka on vienyt meidät kunnioittamaan majesteettista luojaa, kuningasta ja tuomaria. Se on vienyt meidät läpi Jumalan suoman vapautuksen, anteeksiannon ja pelastuksen ilon. Se on vienyt meidät surun ja valituksen hetkiin, joissa olemme saaneet antautua Jumalalle. Matka on vienyt meidät myös niiden loistavien lupausten äärelle, jotka takaavat meille Jumalan ikuisen läsnäolon sekä toivon siitä, että saamme kerran maailmanlaajuisesti lakkaamatta palvoa Jumalaa. Matka kuitenkin jatkuu ja elämme Herran tulemisen toivossa odottaen hetkeä, jolloin kaipuumme Jumalan puoleen saa lopullisen täyttymyksensä. Jos haluamme sanoa jonkinlaisen viimeisen sanan psalmeista, se on ehdottomasti: ”Odota Herraa!”

Herran odottaminen ei ole joutavaa ja epätoivoista ajan tuhlaamista odotteluun. Sen sijaan Herran odottaminen on täynnä sellaista uskoa ja luottamusta, joka ilmenee toiminnassa. Herran odottaminen muuttaa synkät iltamme kirkkaan aamun odotukseksi (Ps. 30:6; Ps. 143:8). Se vahvistaa sydämemme uudistuneella toivolla ja rauhalla. Se motivoi meitä työskentelemään ahkerammin tuoden Herran lähetyskentiltä runsaan lyhdesadon (Ps. 126:6; Matt. 9:36–38). Herran odottaminen ei koskaan saata meitä häpeään, vaan meidät palkitaan runsaasti, koska Herra on uskollinen kaikille lupauksilleen (Ps. 37:7–11, 18, 34, VKR; Ps. 71:1; Ps. 119:137, 138).

_Tämä tutkistelu on sapatiksi 30.3.2024_