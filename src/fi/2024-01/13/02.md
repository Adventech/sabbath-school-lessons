---
title:  Kutsu Odottaa
date:  24/03/2024
---

`Lue Ps. 27:14, VKR; Ps. 37:7, 9, 34, VKR; Ps. 39:8;     Ps. 40:2; Ps. 69:7; Gal. 5:5; Room. 8:18–25. Mitä tekstit pyytävät Jumalan kansaa tekemään?`

Ehkä yksi elämän suurista stressitekijöistä on odottamisen stressi. Riippumatta siitä, keitä olemme, missä asumme ja mikä asemamme on, meidän kaikkien on toisinaan odotettava. Odotamme erilaisia asioita kaupan kassajonossa odottamisesta lääketieteellisen ennusteen kuulemiseen. Odotamme, eikä se aina ole niin mukavaa, vai mitä?

Entä sitten Jumalan odottaminen? Ajatus Herran odottamisesta löytyy psalmien lisäksi kaikkialta muualtakin Raamatusta. Avaintekijä on hellittämättömyys. Tässä se tarkoittaa syvää sitoutumista siihen, ettemme anna periksi pelolle siitä, että Jumala ei tulisi avuksemme. Jumalan lapset odottavat tietäen varmasti, että Jumala on uskollinen. Me häntä odottavat voimme luottaa siihen, että jos jätämme tilanteemme hänen haltuunsa, hän työstää sen meidän parhaaksemme silloinkin, kun se ei heti näytä siltä.

Herran odottaminen on enemmän kuin pelkkää sinnittelyä. Se on syvää Jumalan kaipuuta, jota voi verrata voimakkaaseen janoon kuivassa maassa (Ps. 63:2). Psalminkirjoittaja odottaa monia siunauksia Jumalalta, mutta hänen kaipuunsa päästä lähelle Jumalaa ylittää kaikki muut halut ja tarpeet elämässä.

Jumala ja koko luomakunta odottavat maailman uudistumista ja Jumalan ja hänen kansansa kohtaamista aikojen lopussa. Paavali kirjoittaa: ”Koko luomakunta odottaa hartaasti Jumalan lasten ilmestymistä.” (Room. 8:19.)

Mikä upea lupaus!

Odottaessamme lopullista pelastusta ja jälleennäkemistä Jumalan kanssa ”koko luomakunta – – huokaa ja vaikeroi synnytystuskissa” (Room. 8:22), mutta Herra on ja pysyy kansansa kanssa jo nyt Pyhän Henkensä kautta.

Odotusaikanamme meidät on kutsuttu todistamaan (Ap. t. 1:4–8) pelastussuunnitelmasta, joka huipentuu kaiken uudeksi luomiseen. Uusi luominen on viime kädessä se, mitä odotamme. Se on perimmäisten toiveittemme täyttymys adventistikristittyinä, joiden pelkkä nimikin (adventistit) kertoo toivosta, jota odotamme. Emmekä me odota turhaan. Kristuksen kuolema ja ylösnousemus hänen ensimmäisessä tulemisessaan takaavat hänen toisen tulemisensa.