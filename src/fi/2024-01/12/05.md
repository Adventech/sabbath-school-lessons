---
title:  Julistakaa Hänen Kunniaansa
date:  20/03/2024
---

`Lue Ps. 96. Mitä Jumalan palvonnan puolia mainitaan?`

Palvontaan kuuluu Herralle laulaminen (Ps. 96:1, 2), hänen nimensä ylistäminen (Ps. 96:2), hänen hyvyytensä ja suuruutensa julistaminen (Ps. 96:3, 4) ja lahjojen tuominen hänen temppeliinsä (Ps. 96:8). Lisäksi Ps. 96 korostaa palvonnan evankelista ulottuvuutta, jossa Herran valtakuntaa julistetaan muille kansoille (Ps. 96:2, 3, 10).

Laulaminen, ylistäminen, lahjojen tuominen ja evankeliumin julistaminen eivät ole erillisiä tekoja, vaan palvonnan eri ilmauksia. Jumalan pelastuksen julistaminen kaikille kansoille antaa sisältöä ylistykselle ja palvonnalle. Palvonnan syyt ovat samankaltaisia kuin muille kansoille julistetun sanoman sisältökin: ”Suuri on Herra” (Ps. 96:4), ”Eivät ole jumalia toisten kansojen jumalat, mutta Herra on taivaitten luoja” (Ps. 96:5), ”Herra on kuningas” (Ps. 96:10) ja ”hän tulee! Hän tulee tuomaan oikeutta” (Ps. 96:13). Evankelioinnin tavoitteena on yhdistää kaikki kansat ylistämään Herraa (Ps. 96:11–13).

Palvonta kumpuaa siitä, että ihminen tunnistaa, kuka Herra on: luoja, kuningas ja tuomari (Ps. 96:5, 10, 13). Siihen kuuluu Jumalan menneiden tekojen muistaminen (luominen), hänen nykyisten ihmeittensä juhliminen (Jumala ylläpitää maailmaa ja hallitsee sitä) sekä hänen tulevien tekojensa odottaminen (tuomio ja uusi elämä uudessa taivaassa ja uudessa maassa).

Tuomio psalmeissa merkitsee jumalallisen järjestyksen – rauhan, oikeuden ja hyvinvoinnin – palauttamista maailmaan, joka on täynnä kärsimystä. Siksi koko maa riemuitsee odottaessaan Jumalan tuomiota (Ps. 96:10–13; Ps. 98:4–9). Herra on vanhurskas tuomari. Tämän tulisi motivoida meitä palvomaan häntä pyhyydessä ja vavisten pelkäämään häntä (Ps. 96:9). Palvontaan kuuluu ilo ja luottamus (Ps. 96:1, 2, 11–13), mutta samalla pyhä pelko ja ihmetys (Ps. 96:4, 9).

Psalmin 96 vetoomus palvoa luojaa ja tuomaria toistuu Jumalan viimeisessä evankeliumin julistuksessa maailmalle, eli kolmen enkelin sanomassa (Ilm. 14:6–12). Ps. 96 sisältää saman lopunajan sanoman: luominen, pelastus (ikuinen evankeliumi), palvonta ja tuomio.

`Vertaa Psalmia 96 kolmen enkelin sanomaan (Ilm. 14:6–12). Millä tavoin se opettaa samoja totuuksia kuin julistamamme Ilmestyskirjan lopunajan sanoma?`