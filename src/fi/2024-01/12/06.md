---
title:  Kun Jumala Ei Mielly Uhreihin
date:  21/03/2024
---

`Lue Ps. 40:7–9; Ps. 50:7–23 ja Ps. 51:18–21. Mitä tärkeää kysymystä tekstit käsittelevät? Miksi Jumala ei mielly määräämiinsä uhreihin (2. Moos. 20:24)?`

Profeettojen tavoin psalminkirjoittajat tuomitsevat vääränlaiset palvontakäytänteet. Heidän sanomansa näissä jakeissa ei ole Herran vastenmielisyys Israelin uhreja ja juhlia kohtaan, vaan se, miksi Herra pitää niitä iljettävinä: koska palvonta on kohtalokkaalla tavalla etääntynyt hengellisyydestä.

Jumala ei nuhtele kansaansa uhreista, vaan heidän jumalattomuudestaan ja epäoikeudenmukaisista teoistaan, joita he ovat tehneet henkilökohtaisessa elämässään (Ps. 50:8, 17–21). Psalmit eivät saarnaa uhreja ja palvontaa vastaan, vaan turhia uhreja ja tyhjää palvontaa vastaan.

Kun ulkoisten palvontamenojen ja sisäisen motivaation välillä ei ole yhteyttä, rituaaleista itsessään tulee tärkeämpiä kuin varsinaisesta kokemuksesta, jossa pyritään lähemmäs Jumalaa. Palvontamenoista tulee itsetarkoitus sen sijaan, että Jumala, johon rituaalien kuuluisi osoittaa, saisi päähuomion.

`Lue Joh. 4:23, 24. Mitä sellaista Jeesus tässä korostaa, mikä sopii siihen, mistä tämän päivän psalmit varoittavat?`

Pelkät uhrit eivät riitä. Mitä hyötyä uhreista oli, jos uhraajien sydän ei ollut kääntynyt, jos he eivät uskoneet eivätkä olleet surullisia syntinsä tähden? Vain silloin, kun härkäuhrit tuotiin Jumalalle kääntymyksen hengessä ja vilpittömästi kiittäen, Jumala saattoi mieltyä ”vanhurskauden uhreihin” (Ps. 51:21, RK 2012; Ps. 50:14). Jeesus Jesajaa lainaten ilmaisi asian näin: ”Tämä kansa kunnioittaa minua huulillaan, mutta sen sydän on kaukana minusta.” (Matt. 15:8.) Ongelmat, joita psalmistat näkivät, olivat samoja ongelmia, joita Jeesus kohtasi joidenkin ihmisten, erityisesti johtajien, kohdalla maanpäällisen palvelutyönsä aikana.

`Kuinka varmistamme, että kaiken sen valon kanssa, joka meillä seurakuntana on, emme lankea ajattelemaan, että pelkkä totuuden tietäminen ja rituaalien noudattaminen riittäisi?`