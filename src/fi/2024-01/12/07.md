---
title:  Lisäaineistoa
date:  22/03/2024
---

Lue Ellen G. Whiten kirjasta A Call to Stand Apart luku ”How to Pray”, s. 39–42.

Palvonnassa keskeistä oli kääntymyksen tarve, todellisen kääntymyksen: ”Katuminen tarkoittaa sitä, että ihminen on murheellinen synnin vuoksi ja hylkää sen. Pelkkä halu tehdä niin ei riitä. Me emme luovu synnistä, ellemme tajua sen synnillisyyttä. Elämässämme ei tapahdu todellista muutosta ennen kuin käännymme pois synnistä kokosydämisesti.

On monia, jotka eivät ymmärrä, mitä todellinen katumus merkitsee. Miljoonat ovat pahoillaan siitä, että ovat tehneet syntiä, ja saattavat jopa muuttaa käytöstään, koska pelkäävät muussa tapauksessa joutuvansa kärsimään tekojensa seurauksista. Tämä ei kuitenkaan vielä merkitse sitä katumusta, josta Raamattu puhuu. Tällaiset henkilöt surevat lähinnä synnin seurauksia sen sijaan, että he surisivat itse syntiä.

Esaukin katui huomatessaan, että hän oli syntinsä vuoksi menettänyt asemansa esikoisena. Kun Bileam näki enkelin seisomassa edessään miekka kädessä, hän pelokkaana tunnusti syyllisyytensä säästääkseen elämänsä. Todellista katumusta, elämänmuutosta tai pahan kavahtamista ei hänessä ollut tapahtunut. Juudas Iskariot huudahti kavallettuaan Jeesuksen: ’Tein väärin, kun kavalsin viattoman veren.’ (Matt. 27:4.)” (TKL 19, 20.)

”Vaikkei Jumala asukaan käsin tehdyissä temppeleissä, hän kuitenkin kunnioittaa läsnäolollaan kansansa kokoontumisia. Hän on luvannut, että kun he kokoontuvat etsimään häntä, tunnustamaan syntinsä ja rukoilemaan toistensa puolesta, hän kohtaa heitä Henkensä välityksellä. Mutta häntä palvelemaan kokoontuvien pitäisi luopua kaikesta pahuudesta. Elleivät he palvo häntä hengessä ja totuudessa ja pyhässä kaunistuksessa, heidän kokoontumisensa on turhaa. Sellaisista Herra sanoo: ’Tämä kansa kunnioittaa minua huulillaan, mutta heidän sydämensä on minusta kaukana; mutta turhaan he palvelevat minua’ (Matt. 15:8, 9). Jumalaa palvelevien täytyy rukoilla häntä ’hengessä ja totuudessa; sillä senkaltaisia rukoilijoita myös Isä tahtoo’ (Joh. 4: 23).” (2AO 349, 350.)

**Keskustelunaiheita**

`Mikä on Jumalan palvojan suurin uhri Jumalalle (Ps. 40:7–11; Room. 12:1, 2)?`

`Kuinka henkilökohtainen ja yhteisöllinen Jumalan palvonta liittyvät toisiinsa? Miksi me todella tarvitsemme molempia?`