---
title:  Kuka Saa Tulla Herran Temppeliin?
date:  19/03/2024
---

`Lue Ps. 15. Ketkä ovat kelvollisia palvomaan Jumalaa hänen edessään?`

Psalmin 15 vastaus on yhteenveto Jumalan laissa ja profeettojen kirjoituksissa annetuista vaatimuksista. Kelvollisia ovat ne, joiden teot (oikeamielinen toiminta) ja luonne (sydän) heijastavat Jumalan tekoja ja luonnetta (ks. 5. Moos. 6:5; Miika 6:6–8). Pyhäkkö oli pyhä paikka, ja kaikki siellä, papit mukaan lukien, oli pyhitettyjä. Pyhyys oli pakollinen vaatimus Jumalan eteen astumiselle. Israelin pyhyyden tuli olla kokonaisvaltaista niin, että Jumalan palveleminen ja ihmisen moraali olivat oikeastaan sama asia. Pyhyys ulottui kaikille elämänalueille. Laki annettiin Jumalan kansalle, jotta se voisi nousta täyteen potentiaaliinsa, toisin sanoen elää pappisvaltakuntana pyhää elämää ja jakaa Jumalan siunaus muille kansoille.

`Lue Ps. 24:3–6 ja Ps. 101:1–3. Mitä pyhänä oleminen tarkoittaa?`

Puhdas sydän on Jumalan palvelijan arvokkain ominaisuus. Heprean sana tāmīm, ’täydellinen’, välittää ajatusta täyteydestä ja eheydestä. ”Ehyt” viiniköynnös on kokonainen, vahingoittumaton ja terve (Hes. 15:5). Uhreiksi tuotavien eläinten tuli olla tāmīm eli virheettömiä (3. Moos. 22:21–24). ”Täydellinen” puhe on täysin totuudenmukaista (Job 36:4). Puhdas sydän on viaton (Ps. 24:4) ja vilpitön (Ps. 15:2). Se etsii Jumalaa (Ps. 24:6) ja eheytyy hänen anteeksiantonsa kautta (Ps. 51:4–12). Nuhteeton elämä kumpuaa Jumalan armon ja vanhurskauden tunnustamisesta. Jumalan armo innoittaa ja tekee Jumalan palvelijoille mahdolliseksi elää Herran pelossa, eli esteettömässä yhteydessä Jumalaan ja hänen sanalleen alistuen. Hurskaan ihmisen todistus tuo kunniaa Jumalalle, ei hänelle itselleen. Psalmissa 15 puhdassydämisistä on lähinnä kerrottu, millaisia he eivät ole (Ps. 15:3–5). Kyse ei ole Jumalan suosion ansaitsemisesta, vaan sellaisten asioiden välttämisestä, jotka erottavat Jumalasta.

`Kuinka voimme tehdä tietoisia valintoja välttääksemme asioita, jotka työntävät meitä pois Jumalan luota? Mitä nuo asiat voivat olla, ja miten voimme välttää niiden tekemistä?`