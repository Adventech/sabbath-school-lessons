---
title:  Kohottakaa Kätenne Pyhäkössä
date:  17/03/2024
---

`Lue Ps. 134. Missä ylistys tapahtuu? Mikä on sen tulos?`

Ps. 134 tuo mieleen Aaronin papillisen siunauksen (4. Moos. 6:24–25; ks. myös Ps. 67:2). Siunaus on Jumalan ja Israelin välisen suhteen perimmäinen periaate ja tulos. Ihmiset siunaavat Jumalaa pyhäkössä, ja Jumala siunaa kansaansa Siionista. Siunaukset ulottuvat kaikkeen elämään, koska Herra on taivaan ja maan luoja. Siionin mainitseminen Jumalan siunausten paikkana tähdentää Herran liittosidettä kansaansa. Tämän armoliiton puitteissa Israelilla on etuoikeus siunata Herraa ja tulla Herran siunaamaksi.

`Lue Ps. 18:4, VKR; Ps. 113:1; Ps. 134:1, 2; Ps. 135:1, 2. Miten niitä, jotka palvovat Jumalaa, kuvaillaan?`

Jumalan palvojia kutsutaan Herran palvelijoiksi. Ilmaisulla ”te, jotka öisin toimitatte palvelusta Herran temppelissä” (Ps. 134:1) viitataan luultavasti leeviläisten yövartioon (1. Aik. 9:23–27) tai siihen ylistykseen, jolla leeviläiset palvoivat Jumalaa päivin ja öin (1. Aik. 9:33). Koska israelilaiset palvoivat näkymätöntä Jumalaa, josta ei saanut tehdä minkäänlaista kuvaa, pyhäkkö toimi paikkana, joka heijasti Herran kirkkautta ja tarjosi turvallisen ympäristön, jossa syntinen kansa sai lähestyä pyhää kuningastaan. Herra itse oli tehnyt aloitteen kohtaamiselle ja sitä säätelivät hänen lakinsa ja asetuksensa.

”Tulkaa hänen luokseen, elävän kiven luo, jonka ihmiset ovat hylänneet mutta joka on Jumalan valitsema ja hänen silmissään kallisarvoinen. Ja rakentukaa itsekin elävinä kivinä hengelliseksi rakennukseksi, pyhäksi papistoksi, toimittaaksenne hengellisiä uhreja, jotka ovat Jumalalle otollisia Jeesuksen Kristuksen tähden.” (1. Piet. 2:4, 5.) Nämä Pietarin sanat ovat Uuden testamentin ilmaus samoista ajatuksista, joita esitetään psalmeissa, eli siitä, että Jumalan kansa on pyhä papisto, joka tuo ylistystä ja kiitosta Herralleen kaikesta hyvästä, mitä hän on heille tehnyt.

`Uuden testamentin mukaan kaikilla uskovilla on papillinen rooli, sillä meidät kaikki on kutsuttu välittämään ilosanomaa maailmalle. Mitkä ovat tehokkaimmat tavat toteuttaa tätä kutsumusta?`