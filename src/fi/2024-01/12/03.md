---
title:  Laulakaa Herralle Uusi Laulu
date:  18/03/2024
---

`Lue Ps. 33:3; Ps. 40:4; Ps. 96:1; Ps. 98:1; Ps. 144:9; Ps. 149:1. Mikä on jakeiden yhteinen teema?`

Psalmit kutsuvat laulamaan uutta laulua. Mitä uudella laululla tarkoitetaan? Sitä tarvitaan silloin, kun on uudelleen tajuttu Herran majesteettisuus ja kaikkivaltius ja kun ollaan kiitollisia hänen huolenpidostaan ja tarjoamastaan pelastuksesta. Onhan hän Luoja ja maailman tuomari. Vapautus vihollisista ja kuolemasta ja Jumalan erityinen suosio Israelia kohtaan ovat esimerkkejä henkilökohtaisemmista syistä laulaa uutta laulua. Vaikka muissakin lauluissa ylistetään Herraa hänen rakkaudestaan ja ihmeistään, uusi laulu on erityinen laulu, jossa ilmaistaan uudelleen syttynyttä iloa ja uudelleen annettua lupausta omistautua Jumalalle. Uusi kokemus Jumalan vapautuksesta innoittaa ihmisiä tunnustamaan Herran luojakseen ja kuninkaakseen. Uudesta laulusta puhuvien psalmien yhteisiä teemoja ovat mm. luottamus Jumalaan, hänen ihmeellisten tekojensa ylistäminen ja ahdingosta vapautuminen.

`Lue Jes. 42:10–12, Ilm. 5:9 ja Ilm. 14:3. Mitä tekstien perusteella voi päätellä uudesta laulusta?`

Israelia kuvataan hellästi kansana, ”joka saa olla lähellä häntä [Jumalaa]” (Ps. 148:14), mikä viittaa siihen, että Israelilla on erityisin asema, ja siten suurin etuoikeus ja velvollisuus ylistää Jumalaa. Raamattu rohkaisee kaikkien sukupolvien uskovia laulamaan uutta laulua ylistyksenä Lunastajalleen ja todistuksena Karitsan veressä saadusta pelastuksesta. Uusi laulu voi kuvata aivan uutukaista laulua, jota kukaan ei ole koskaan ennen kuullut. Sellainen laulu muistelee elävää kokemusta Jumalan armosta ihmisen omassa elämässä. Se voi tarkoittaa myös toivon uudistamista laulun kautta, jolloin pyrkimyksenä on uudelleen vahvistaa tulevaisuudessa odottavan ennennäkemättömän Jumalan majesteettisuuden kokemisen toivoa. Todellinen Jumalan palvonta on enemmän kuin uhrit. Se heijastaa elävää, aina tuoretta ja kehittyvää suhdetta Jumalaan. Uusi laulu on uusi ilmaus rakkaudestamme ja arvostuksestamme Jumalaa kohtaan.

`Mieti Jumalan siunauksia elämässäsi. Jos laulaisit uuden laulun, millainen se olisi?`