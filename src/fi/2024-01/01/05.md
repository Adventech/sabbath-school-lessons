---
title:  Innoitetut Rukoukset
date:  03/01/2024
---

`Lue 2. Sam. 23:1, 2 ja Room. 8:26, 27. Mitä tekstit opettavat meille rukouksesta?`

Psalmit ovat Israelin innoitettuja rukouksia ja ylistyksiä. Niissä Jumalan ääni sekoittuu hänen kansansa ääneen. Psalmeissa on oletusarvona elävä vuorovaikutus Jumalan kanssa.

Psalminkirjoittajat puhuttelevat Jumalaa henkilökohtaisesti sanoilla ”Herra”, ”kuninkaani ja Jumalani” (Ps. 84:4; Ps. 5:2, 3). He usein esittävät Jumalalle pyyntöjä: ”Herra, kuule minua” (Ps. 5:2), ”kuule rukoukseni” (Ps. 39:13), ”katso” (Ps. 25:18), ”älä viivytä vastaustasi” (Ps. 102:3) ja ”pelasta minut” (Ps. 6:5). Nämä ovat selvästi ilmauksia, joilla joku rukoilee Jumalaa.

Rukous- ja ylistyspsalmien hätkähdyttävä kauneus ja vetovoima piilee siinä, että ne ovat Jumalan sanaa hurskaiden rukousten ja uskovien ylistysten muotoon puettuina. Näin ollen psalmit tarjoavat Jumalan lapsille läheisyyden hetkiä, kuten Room. 8:26, 27 kuvaillaan: ”Myös Henki auttaa meitä, jotka olemme heikkoja. Emmehän tiedä, miten meidän tulisi rukoilla, että rukoilisimme oikein. Henki itse kuitenkin puhuu meidän puolestamme sanattomin huokauksin. Ja hän, joka tutkii sydämet, tietää mitä Henki tarkoittaa, sillä Henki puhuu Jumalan tahdon mukaisesti pyhien puolesta.”

Myös Jeesus lainasi psalmeja, kuten Luuk. 20:42, 43, kun hän lainasi suoraan Psalmia 110:1: ”Daavid itse sanoo Psalmien kirjassa: – Herra sanoi minun herralleni: Istu oikealle puolelleni. Minä kukistan vihollisesi, panen heidät korokkeeksi jalkojesi alle.”

Vaikka jotkin psalmit ovat saaneet alkunsa tietyistä historiallisista tapahtumista ja kirjoittajiensa omakohtaisista tai Israelin kansan kokemuksista tai viittaavat niihin, psalmien hengellinen syvyys ylittää kaikki kulttuuriset, uskonnolliset, etniset ja sukupuoleen liittyvät rajat ja puhuu eri elämäntilanteissa oleville ihmisille. Toisin sanoen, kun luet psalmeja, huomaat niiden ilmaisevan toivoa, ylistystä, pelkoa, surua, murhetta – asioita, joita ihmiset kaikkialla, kaikkina aikoina ja olosuhteista riippumatta kohtaavat. Psalmit puhuvat meille kaikille omien kokemustemme kielellä.

`Jeesuskin käytti psalmeja. Mitä tämän pitäisi kertoa meille siitä, miten tärkeä sija niillä voi olla meidän omassa uskonkokemuksessamme?`