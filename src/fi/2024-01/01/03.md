---
title:  Psalminkirjoittajat
date:  01/01/2024
---

Kuningas Daavid, jonka nimi esiintyy useimpien psalmien otsikoissa, oli aktiivinen järjestämään Israelin jumalanpalvelusliturgiaa. Häntä kutsutaan Israelin ihanaksi laulujen tekijäksi (ks. 2. Sam. 23:1, RK 2012). Uusi testamentti vahvistaa, että Daavid oli useiden psalmien kirjoittaja (Matt. 22:43–45; Ap. t. 2:25–29, 34, 35; Ap. t. 4:25; Room. 4:6–8). Monet psalmeista olivat temppelimuusikoiden säveltämiä. Näiden leeviläisten psalmeja ovat esim. Asafin psalmit (Ps. 50 ja Ps. 73–83) ja korahilaisten psalmit (Ps. 42; Ps. 44–49; Ps. 84–85 ja Ps. 87–88). Psalmin 88 kirjoittajaksi tarkennetaan esrahilainen Heman. Psalmin 89 on taas kirjoittanut esrahilainen Etan. Edellä mainittujen lisäksi psalmeja ovat kirjoittaneet myös Salomo (Ps. 72 ja 127) ja Mooses (Ps. 90).

`Lue Ps. 25:1–5; Ps. 42:2; Ps. 75:2; Ps. 77:2; Ps. 84:2, 3; Ps. 88:2–4 ja Ps. 89:2. Mitä tekstit paljastavat kokemuksista, joita kirjoittajat kävivät läpi?`

Pyhä Henki innoitti psalminkirjoittajia ja sai heidät käyttämään kykyjään Jumalan ja uskonyhteisön palvelemiseen. Kirjoittajat olivat syvästi uskovia aidon hartauden harjoittajia, mutta olivat silti taipuvaisia lannistumaan ja alttiita kiusauksille, kuten mekin. Vaikka psalmit on kirjoitettu kauan sitten, ne silti heijastavat jotakin siitä, mitä me koemme tänä päivänä.

”Nouskoon rukoukseni sinun kasvojesi eteen, kallista korvasi minun huutoni puoleen! Paljon, ylen määrin olen kärsinyt, olen tuonelan kynnyksellä.” (Ps. 88:3, 4.) Tämä on nykyihmisen sisimmästä tuleva huuto siinä missä 3 000 vuotta sitten eläneenkin.

Joissakin psalmeissa kerrotaan vastoinkäymisistä; toisissa keskitytään iloihin. Psalmistat huusivat Jumalaa pelastamaan heidät, ja he saivat kokea hänen ansaitsematonta suosiotaan. He antoivat Jumalalle kunnian hänen uskollisuudestaan ja rakkaudestaan sekä sitoutuivat palvelemaan häntä. Psalmit ovat todistuksia Jumalan antamasta lunastuksesta ja tunnusmerkkejä Jumalan antamasta armosta ja toivosta. Psalmit välittävät Jumalan lupauksen kaikille, jotka uskon kautta ottavat vastaan anteeksiannon ja uuden elämän lahjan. Ne eivät kuitenkaan peittele, piilottele tai vähättele niitä vaikeuksia ja kärsimyksiä, jotka ovat yleisiä langenneessa maailmassa.