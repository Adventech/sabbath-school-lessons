---
title:  Psalmit Muinaisen Israelin Jumalanpalveluksessa
date:  31/12/2023
---

`Lue 1. Aik. 16:7; Neh. 12:8; Ps. 18:1; Ps. 30:1; Ps. 92:1; Ps. 95:2; Ps. 105:2; Kol. 3:16 ja Jaak. 5:13. Millaiset tilanteet innoittivat kirjoittamaan psalmeja? Milloin Jumalan kansa käytti psalmeja?`

Psalmit kirjoitettiin yksityiseen ja yhteiseen jumalanpalveluskäyttöön. Niitä laulettiin hymneinä temppelipalveluksen yhteydessä, kuten käy ilmi musiikkiin liittyvistä huomautuksista, joissa mainitaan soittimia (Ps. 61:1), sävelmiä (Ps. 9:1) ja musiikinjohtajia (Ps. 8:1, RK 2012).

Heprealaisessa Raamatussa Psalmien kirjan nimi on tehill¨©m, ’ylistyslaulut’. Se kertoo kirjan päätarkoituksesta eli Jumalan ylistämisestä. Suomenkielinen nimi Psalmien kirja tulee kreikan sanasta psalmoi, joka löytyy Septuagintasta, heprealaisen Raamatun varhaisesta kreikankielisestä käännöksestä (300–200 eKr.).

Psalmit olivat israelilaisille korvaamaton osa heidän jumalanpalveluselämäänsä. Niitä käytettiin esimerkiksi temppelin vihkimisessä, uskonnollisissa juhlissa, kulkueissa ja silloin, kun liitonarkku tuotiin Jerusalemiin.

Pyhiinvaelluslauluina tunnettuja ”matkalauluja” (Psalmit 120–134) laulettiin perinteisesti kolmen vuotuisen juhlan ­yhteydessä tehtävällä pyhiinvaellusmatkalla Jerusalemiin (2. Moos. 23:14–17). ”Egyptiläistä Hallelia” (Psalmeja 113–118) ja ”Suurta Hallelia” (Psalmia 136) laulettiin kolmen suuren vuotuisen juhlan yhteydessä sekä uudenkuun juh­lien ja temppelin vihkimisen yhteydessä. Egyptiläinen Hallel sai merkittävän paikan pääsiäisseremoniassa. Psalmit 113 ja 114 laulettiin pääsiäisaterian alussa ja Psalmit 115–118 sen lopussa (Matt. 26:30). ”Päivittäinen Hallel” (Psalmit 145–150) sisällytettiin synagogan päivittäisten aamujumalanpalvelusten rukouksiin.

Sen lisäksi että psalmit olivat osa ihmisten jumalanpalvelusta, ne myös neuvoivat heitä siinä, miten heidän tulisi palvoa Jumalaa pyhäkössä. Jeesus rukoili Psalmin 22 sanoilla (Matt. 27:46). Psalmeilla oli merkittävä paikka myös alkuseurakunnan elämässä (Kol. 3:16; Ef. 5:19).

`Vaikka emme palvo Jumalaa temppelin kaltaisessa maallisessa pyhäkössä, kuinka voimme silti käyttää psalmeja omassa jumalanpalveluselämässä niin yksityisesti kuin yhteisöllisestikin?`