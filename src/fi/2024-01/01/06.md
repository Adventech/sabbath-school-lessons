---
title:  Psalmien Maailma
date:  04/01/2024
---

`Lue Ps. 16:8; Ps. 44:9; Ps. 46:2; Ps. 47:2, 8; Ps. 57:3; Ps. 62:9; Ps. 82:8; Ps. 121:7. Mikä sija Jumalalla on psalminkirjoittajan elämässä?`

Psalmien maailma on täysin jumalakeskeinen – maailma, jossa pyritään alistamaan kaikki elämänkokemukset Jumalalle rukouksessa ja ylistyksessä. Jumala on kaikkivaltias Luoja, koko maailman kuningas ja tuomari. Hän antaa kaiken lapsilleen. Siksi häneen voi luottaa kaikkina aikoina. Jumalan kansan näyttäessä olevan tappiolla jopa sen viholliset kysyvät: ”Missä on Jumalasi?” (Ps. 42:11.) Herra on kuitenkin aina läsnä eikä koskaan petä kansaansa, ja siksi kansalla on aina Jumala vierellään. Psalmeissa luodaan visiota ajasta, jolloin kaikki kansat ja koko luomakunta palvovat Jumalaa (Ps. 47:2; Ps. 64:10).

Jos Jumala pidetään elämässä keskeisellä sijalla, myös hänen palvontansa nousee keskeiselle sijalle. Palvonta, jossa psalmeja käytettiin, oli olennaisesti erilaista kuin monen nykyihmisen käsitys Jumalan palvonnasta, sillä raamatullisessa kulttuurissa palvonta oli luonnollisesti ja kiistattomasti koko yhteisön keskeisin asia. Siksi kaikki Jumalan kansan elämässä tapahtuvat asiat – niin hyvät kuin pahat – ilmaistiin palvonnassa. Jumala kuulee psalminkirjoittajaa, missä ikinä tämä onkin, ja vastaa tälle omana täydelliseksi katsomanaan aikana (Ps. 3:5; Ps. 18:7; Ps. 20:7).

Psalminkirjoittaja on tietoinen siitä, että Jumalan asuinpaikka on taivaassa, mutta samaan aikaan Jumala asuu Siionissa, pyhäkössä kansansa keskuudessa. Jumala on samanaikaisesti kaukana ja lähellä, kaikkialla ja temppelissään (Ps. 11:4), kätketty (Ps. 10:1) ja paljastettu (Ps. 41:13, VKR/RK 2012). Psalmeissa nämä näennäisesti toisensa poissulkevat Jumalan ominaisuudet tuodaan yhteen. Psalminkirjoittajat ymmärsivät, että läheisyys ja etäisyys olivat Jumalan todellisen olemuksen erottamattomia ominaisuuksia (Ps. 24:7–10). He ymmärsivät tämän hengellisen jännitteen dynamiikan. Heidän tietoisuutensa Jumalan hyvyydestä ja läsnäolosta kaiken kokemansa keskellä vahvistaa heidän toivoaan heidän odottaessaan Jumalan väliintuloa, tekeepä hän sen miten ja milloin tahansa.

`Millä elämäsi alueilla pyrit pitämään Herran etäällä?`