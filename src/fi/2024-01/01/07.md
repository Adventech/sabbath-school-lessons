---
title:  Lisäaineistoa
date:  05/01/2024
---

Lue Ellen G. White, Alfa ja omega, osa 2, s. 340–350 tai Profeetat ja kuninkaat, s. 24–34; Sanomia nuorisolle, s. 285, 286.

Psalmien kirja koostuu 150 psalmista, jotka on jaoteltu viiteen kirjaan: Kirja I (Ps. 1–41); Kirja II (Ps. 42–72); Kirja III (Ps. 73–89); Kirja IV (Ps. 90–106); ja Kirja V (Ps. 107–150). Tämä Psalmien kirjan viiteen kirjaan jakaminen on varhainen juutalainen perinne, jota voidaan rinnastaa Pentateukin viiden kirjan jakoon.

Psalmien kirja tarjoaa todisteita siitä, että se on koottu joistakin jo olemassa olleista psalmikokoelmista: korahilaisten kokoelmasta (Ps. 42–49, 84, 85, 87, 88), asafilaisten kokoelmasta (Ps. 73–83), matkalauluista (Ps. 120–134) ja hallelujapsalmeista (Ps. 111–118, 146–150). Psalmi 72:20 todistaa myös pienemmästä Daavidin psalmien kokoelmasta.

Vaikka monet psalmeista yhdistetään kuningas Daavidin aikaan ja varhaiseen monarkiaan (10. vuosisata eKr.), psalmien kokoelma jatkoi kasvuaan seuraavien vuosisatojen ajan: jaetun monarkian ajan, pakkosiirtolaisuuden ajan ja pakkosiirtolaisuuden jälkeisen ajan. On mahdollista, että heprealaiset kirjurit Esran ohjeistamina yhdistivät olemassa olevat pienemmät psalmien kokoelmat yhdeksi kirjaksi, kun uuden temppelin aikana jumalanpalvelusjärjestelmää pyrittiin herättämään taas eloon.

Se, että kirjurit ovat yhdistäneet Psalmien kirjan yhdeksi kokonaisuudeksi, ei poista kirjan jumalallista innoitusta. Psalminkirjoittajien tavoin kirjurit olivat omistautuneita Jumalan palvelijoita, ja Jumala johti heidän työtään (Esra 7:6, 7). Psalmien jumalallis-inhimillinen luonne on verrattavissa jumalallisen ja inhimillisen liittoon lihaksi tulleessa Herrassa Jeesuksessa. ”Kuitenkin Raamattu, jossa Jumalan antamat ajatukset esitetään, käyttää ihmisten kieltä. Siinä jumalallinen ja inhimillinen ovat yhdessä. Samanlainen yhteys jumalallisen ja inhimillisen välillä on Kristuksessa, joka oli Jumalan Poika ja Ihmisen Poika. Mikä on totta Kristuksen kohdalla, on totta Raamatun kohdalla, että ’Sana tuli lihaksi ja asui meidän keskellämme’.” (ST2023 10.)

Keskustelunaihe:

1. Keskustelkaa yhdessä tilanteista, joissa olette löytäneet psalmeista jotakin sellaista, joka puhuu suoraan teidän omaan tilanteeseenne. Mitä lohtua ja toivoa löysitte sieltä?