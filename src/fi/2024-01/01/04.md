---
title:  Laulu Jokaiseen Elämänvaiheeseen
date:  02/01/2024
---

`Lue Ps. 3; Ps. 33:1–3 ja Ps. 109:6–15. Mitä inhimillisen kokemuksen eri puolia tekstit välittävät?`

Psalmit auttavat tiedostamaan inhimillisen kokemuksen koko kirjon ja silti palvelemaan Jumalaa. Psalmeista löytyy:

1)	hymnejä, joissa ylistetään Jumalan majesteettisuutta, luomisvoimaa, hallintovaltaa, tuomioita ja uskollisuutta;

2)	kiitospsalmeja, joissa ilmaistaan kiitollisuutta Jumalan runsaista siunauksista;

3)	valitusvirsiä, joissa huudetaan Jumalaa vapauttamaan meidät vaikeuksista;

4)	viisauspsalmeja, jotka tarjoavat käytännön ohjeita vanhurskaaseen elämään;

5)	kuninkaallisia psalmeja, jotka viittaavat Kristukseen, joka on Jumalan kansan ylivertainen kuningas ja vapauttaja;

6)	historiallisia psalmeja, joissa muistellaan Israelin menneisyyttä ja luopumusta, korostetaan Jumalan uskollisuutta ja kutsutaan pysymään uskollisena hänelle.

Vaikka osa Psalmien runouden tyylikeinoista kadotetaan kääntämisen myötä, voimme silti nauttia monista niistä.

1.	Parallelismi tarkoittaa sanojen, lauseiden ja ajatusten symmetristä rinnastamista niiden merkityksen selventämiseksi. Esim.: ”Ylistä Herraa, minun sieluni, ja kaikki mitä minussa on, ylistä hänen pyhää nimeään.” (Ps. 103:1.) Tekstissä ”kaikkea, mitä minussa on” selventää sanoja ”minun sieluni.”

2.	Kuvainnollisella kielellä vedotaan voimakkaasti lukijoiden fyysisiin aisteihin, esim. Jumalan tarjoamaa turvaa kuvataan hänen siipiensä suojana (ks. Ps. 17:8).

3.	Merismi ilmaisee kokonaisuutta sen kahden vastakkaisen osan avulla. ”– – päivällä minä huudan sinua avuksi, yölläkin käännyn sinun puoleesi” (Ps. 88:2, kursiivi lisätty) tarkoittaa jatkuvaa rukoilemista.

4.	Sanaleikeissä hyödynnetään sitä, miltä sanat kuulostavat. Näin voidaan korostaa jotakin hengellistä sanomaa. Esim. heprean sanat eloh¨©m, ’jumalat’, el¨©l¨©m, ’epäjumalat’ (ks. Ps. 96:4, 5), muodostavat sanaleikin, joka välittää viestin siitä, että epäjumalat eivät ole todellisia jumalia.

Lopuksi sana ”sela” tarkoittaa lyhyttä taukoa, joka kutsuu joko pysähtymään ja pohtimaan psalmin tietyn osan sanomaa tai vaihtamaan musiikin säestystä (Ps. 61:5).