---
title:  Jos Sinä, Herra, Pidät Mielessäsi Synnit
date:  14/02/2024
---

`Lue Ps. 113 ja 123. Mitä Jumalan luonteen kahta eri piirrettä luvuissa kuvataan?`

Psalmit 113 ja 123 ylistävät sekä Herran suuruutta että hänen armoaan. Herran majesteettisuus ilmenee hänen nimensä suuruudessa ja hänen valtaistuimensa korotetussa sijainnissa, joka on kaikkien kansojen ja taivaiden yläpuolella (Ps. 113:4, 5; Ps. 123:1). ”Onko ketään Herran, meidän Jumalamme, vertaista?” (Ps. 113:5) on uskontunnustus siitä, ettei mikään voima maailmassa tai sen ulkopuolella voi haastaa Israelin Jumalaa.

Herra asuu saavuttamattomissa korkeuksissa, mutta hän on halukas nöyrtymään ja katsomaan ”alas maan syvyyksiin” (Ps. 113:6). Se, että Jumala asuu korkeuksissa, ei estä häntä näkemästä, mitä täällä alhaalla tapahtuu. Herran armo ilmenee hänen valmiudessaan olla mukana maailman asioissa ja pelastaa puutteenalaiset ja köyhät heidän vaikeuksistaan. Vaikka Herran asuinpaikka on kaukaisissa taivaissa, hänen antelias kätensä ei ole kätketty hänen palvelijoiltaan.

Koska Jumala on kaiken yläpuolella, voimme havaita Jumalan suuruuden ja huolenpidon selvästi vain hänen laupeuden ja myötätunnon teoissaan. Puutteenalaiset, köyhät ja sorretut voivat kokea omakohtaisesti Jumalan ylivertaisen voiman hänen muuttaessa asioiden kulkua heidän hyväkseen. Korotettu Jumala ilmaisee suuruutensa käyttämällä voimaansa masentuneiden korottamiseen. Ihmiset ovat vapaita lähestymään Herraa, koska hänen suvereeni majesteettiutensa ja ylivaltansa eivät muuta sitä tosiasiaa, että hän on samalla myös heidän armollinen Luojansa ja ylläpitäjänsä, ja että ihmiset ovat hänen palvelijoitaan, hänen rakkaita lapsiaan.

Palvontaa motivoi Jumalan suuruuden lisäksi myös hänen hyvyytensä. Ylistämistä ei rajoita aika eikä paikka (Ps. 113:2, 3). Jumalan suuruus ja armo ilmenevät parhaiten Kristuksessa, joka oli halukas kumartumaan alas taivaasta ja kuolemaan ristillä nostaakseen langenneen ihmiskunnan (Fil. 2:6–8). Risti antaa meille suurimman syyn palvella ja ylistää Jumalaa siitä, mitä hän on tehnyt hyväksemme.

`Pohdi vielä ristiä ja sitä, mitä sen tapahtumat merkitsevät sinulle henkilökohtaisesti. Mistä Jeesus on sinut pelastanut? Miksi on niin tärkeää pitää risti päällimmäisenä mielessämme?`