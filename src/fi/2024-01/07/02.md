---
title:  Iäti Kestää Hänen Armonsa
date:  11/02/2024
---

`Lue Ps. 136. Mikä on luvun keskeisin ajatus? Mistä psalminkirjoittaja löytää todisteet toistuvalle väitteelleen?`

Ps. 136 kutsuu Jumalan kansaa ylistämään Herraa hänen armostaan, joka näkyy luomakunnassa (Ps. 136:4–9) ja Israelin historiassa (Ps. 136:10–22). ”Armo” (hepr. ḥ¡çs¡çd, ’luja rakkaus’, ’armoon perustuva uskollisuus’) kertoo Jumalan hyvyydestä luomakuntaansa kohtaan ja hänen uskollisuudestaan Israelin kanssa tekemäänsä liittoa kohtaan. Psalmi osoittaa, että Jumalan valtava voima ja suurenmoisuus perustuu hänen lujaan rakkauteensa.

Herra on ”jumalien Jumala ja valtiaitten valtias”. Tämä heprean kielen vakiintunut ilmaus tarkoittaa ’suurinta Jumalaa’ (ks. Ps. 136:1–3). Se ei tarkoita, että olisi olemassa muita jumalia, vaan että hän on ainoa Jumala.

Herran ihmeet, joita kukaan muu ei voi toistaa, ovat kiistaton osoitus hänen vallastaan (Ps. 136:4). Jumala loi taivaat, maan ja taivaankappaleet, joita pakanat palvovat (5. Moos. 4:19). Psalmit kuitenkin kiistävät pakanajumalien vallan, samoin kuin muidenkin tahojen, joihin ihmiset panevat luottamustaan. Ne ovat vain luomakunnan tuotteita, vain luotuja asioita – eivät itse Luoja.

Kielikuva Herran väkevästä kädestä ja ojennetusta käsivarresta (Ps. 136:12, VKR) korostaa Jumalan voiman tehokkuutta ja hänen armonsa laajaa ulottuvuutta.

Jumalan armon luomisessa ja historian kulussa tulisi innoittaa hänen kansaansa luottamaan häneen ja pysymään uskollisena hänen liitolleen. Ps. 136 kertosäe ”iäti kestää hänen armonsa” toistuu 26 kertaa, mikä vakuuttaa Jumalan palvelijat siitä, että Herra ei muutu, vaan toistaa menneitä hyviä tekojaan jokaisen uuden sukupolven kohdalla. Jumala muistaa kansaansa (Ps. 136:23) ja on uskollinen armoliitolleen. Usko Herran kestävään armoon on uskon ydin, johon kuuluu Herran edessä vaikenemisen ja katumuksen lisäksi riemullista palvontaa ja luottamusta.

Ps. 136 päättyy ajatuksiin Jumalan huolenpidosta koko maailmaa kohtaan (jakeet 23–26). Jumalan armo ei ulotu vain Israeliin, vaan koko luomakuntaan. Psalmi puhuu Jumalan pelastavan armon yleismaailmallisuudesta ja kehottaa koko maailmaa liittymään yhdessä Israelin kanssa ylistämään Herraa (ks. Luuk. 2:10; Joh. 3:16; Ap. t. 15:17).