---
title:  Jos Sinä, Herra, Pidät Mielessäsi Synnit
date:  13/02/2024
---

`Lue Ps. 130. Kuinka synnin vakavuutta ja syntisten toivoa kuvataan?`

Psalmistan ahdinko liittyy hänen omiin sekä kansan synteihin (Ps. 130:3, 8). Ihmisten synnit ovat niin vakavia, että ne uhkaavat erottaa heidät Jumalasta ikuisesti (Ps. 130:3). Raamattu puhuu tuomiota varten säilytettävistä kirjoista, joihin synnit on merkitty (Dan. 7:10; Ilm. 20:12), ja siitä, miten syntisten nimet poistetaan elämänkirjasta (2. Moos. 32:32; Ps. 69:29; Ilm. 13:8).

Psalmista vetoaa Jumalan anteeksiantoon, jolla synnit voidaan pyyhkiä pois (Ps. 51:3, 11; Jer. 31:34; Miika 7:19). Hän tietää, että ”Jumala ei ole luonteeltaan vihainen. Hänen rakkautensa on ikuista. Hänen ’vihansa’ herää vain siitä, että ihminen ei arvosta hänen rakkauttaan. – – Hänen vihansa tarkoitus ei ole haavoittaa, vaan parantaa ihminen; ei tuhota, vaan pelastaa liiton kansa (ks. Hoos. 6:1, 2).” – Hans K. La­Rondelle, Deliverance in the Psalms (Berrien Springs, MI: First Impressions, 1983), s. 180, 181. Huomaa: Jumalan valmius antaa synnit anteeksi innoittaa meitä kunnioittamaan häntä (Ps. 130:4; Room. 2:4); ei hänen kykynsä rankaista niistä. Aito palvonta perustuu siihen, että ihailemme Jumalan rakkaudellista luonnetta, ei siihen, että pelkäisimme rangaistusta.

Meidät on kutsuttu odottamaan Herraa (Ps. 27:14, VKR/RK 2012; Ps. 37:34, VKR/RK 2012). Heprean sana qāwā, ’odottaa’, tarkoittaa kirjaimellisesti venymistä. Sana on myös heprean toivoa tarkoittavan sanan juuri. Herran odottaminen ei ole passiivista antautumista kurjien olosuhteitten armoille, vaan toiveikasta ”venymistä” tai innokasta Herran väliintulon odottamista. Psalminkirjoittajan toivo ei perustu hänen omaan optimismiinsa, vaan Jumalan sanaan (Ps. 130:5). Uskollinen Herran odottaminen ei ole turhaa: pimeän yön jälkeen koittaa jumalallisen vapautuksen aamu.

Psalminkirjoittajan henkilökohtaisesta rukouksesta tulee koko yhteisön yhteinen rukous (Ps. 130:7, 8). Yksilön hyvinvointia ei voi erottaa kansan hyvinvoinnista. Ihminen ei siis rukoile vain itsensä, vaan myös yhteisön puolesta. Uskovina olemme osa yhteisöä. Se, mikä vaikuttaa yhteen, vaikuttaa kaikkiin yhteisön jäseniin.

`Lue Ps. 130:3. Missä olisit, jos Herra pitäisi mielessään syntisi?`