---
title:  Lisäaineistoa
date:  16/02/2024
---

Lue Ellen G. White, Tie Kristuksen luo, s. 13–17.

Psalmeissa Israelin juhliessa Jumalan iankaikkista rakkautta kansan äänet yhtyvät yhtenä kuorona toistamaan kertosäettä ”Iäti kestää hänen armonsa” (Ps. 106:1; 107:1; Ps. 118:1–4, 29; Ps. 136). ”Jumalan ylistämättä jättäminen merkitsisi sitä, että ihminen on unohtanut kaiken sen hyvän, mitä Jumala on tehnyt, eikä arvosta hänen lahjojansa. Vain ne, jotka ylistävät, eivät unohda. Jumalan ajatteleminen tai hänestä puhuminen ei ole vielä hänen ylistämistään. Ylistys alkaa siitä, kun ihminen tunnustaa Jumalan majesteettiuden ja hänen tekonsa ja vastaa hänen hyvyyteensä, armoonsa ja viisauteensa ihailevalla palvonnalla.” – Hans LaRondelle, Deliverance in the Psalms, s. 178.

Jumalan kestävän armon juhlallinen tunnustaminen saa vielä syvemmän merkityksen, kun muistamme, että Jumalan ḥ¡çs¡çd – hänen liitossaan pysyvä laupias rakkautensa ja uskollisuutensa – säilyy lujana ja muuttumattomana silloinkin, kun ihmiset tekevät syntiä ja kapinoivat Jumalaa vastaan.

”Me olemme tehneet syntiä häntä vastaan emmekä ansaitse hänen suosiotaan, mutta kuitenkin hän itse on kehottanut meitä esittämään tuon pyynnöistä ihmeellisimmän: ’Älä hylkää, nimesi tähden! Älä anna kunniasi valtaistuinta häväistäväksi; muista, älä riko, liittoasi meidän kanssamme” (Jer. 14:21). Kun tulemme hänen luokseen tunnustaen arvottomuutemme ja syntimme, hän on sitoutunut kuuntelemaan huutoamme. Hänen valtaistuimensa kunnia on vakuutena siitä, että hän täyttää meille antamansa sanan.” (KV 102, 103.)

Kokemus siitä, että Jumala on ollut hänelle armollinen (Ps. 103:2), rohkaisee psalminkirjoittajaa sanomaan: ”Herra tekee vanhurskaita tekoja ja hankkii oikeuden kaikille sorretuille.” (Ps. 103:6, RK 2012; kursivointi lisätty.) Psalminkirjoittajan lopullinen tavoite sillä, että hän antaa henkilökohtaisen todistuksensa ja ylistää Jumalaa tämän armosta hänen elämässään, on se, että hän voisi vakuuttaa myös muut Jumalan laupeudesta, että hekin voisivat avata sydämensä Jumalalle ja vastaanottaa hänen pelastavan armonsa sekä ylistää häntä (Ps. 9:12, 13; Ps. 22:23–28; Ps. 66:16).

Keskustelunaihe:

1. Kuinka sovitamme yhteen ajatukset siitä, että Jumala antaa synnit anteeksi ja että hän tuomitsee meidät synneistämme?