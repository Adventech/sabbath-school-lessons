---
title:  Älä Unohda, Mitä Hyvää Hän On Sinulle Tehnyt
date:  15/02/2024
---

`Lue Ps. 103. Miten Jumalan armoa kuvataan tässä psalmissa?`

Psalmi 103 luettelee Herran moninaisia siunauksia, joihin kuuluu ”mitä hyvää hän on sinulle tehnyt” (Ps. 103:2), jotta sinulla olisi kukoistava elämä (Ps. 103:3–6). Nämä siunaukset perustuvat Jumalan armolliseen luonteeseen ja hänen uskollisuuteensa Israelin kanssa tekemäänsä liittoa kohtaan (Ps. 103:7–18). Herra muistaa ihmisen haurauden ja katoavaisuuden, ja hän säälii kansaansa (Ps. 103:13–17).

Muistamisella tarkoitetaan tässä muutakin kuin pelkkää kognitiivista toimintaa. Siihen sisältyy sitoutumista, joka ilmenee teoissa: Jumala vapauttaa kansansa ja tukee sitä (Ps. 103:3–13). Psalmin 103:11–16 voimalliset kuvat havainnollistavat Jumalan armon mittaamatonta suuruutta, jota voidaan verrata vain taivaiden äärettömään laajuuteen (Jes. 55:9).

Entä miten ihmisten tulisi suhtautua Jumalan laupeuteen?

Ensinnäkin heidän tulisi ylistää Herraa (Ps. 103:1, 2), sillä se on Jumalan siunaamista. Vaikka Jumala on kaikkien siunausten lähde, ihmiset voivat siunata häntä, koska alempiarvoinen voi siunata ylempäänsä kiittämällä ja ylistämällä häntä (1. Kun. 8:66; Job 29:13). Jumala siunaa ihmisiä antamalla heille hyvää; ihmiset siunaavat Jumalaa ylistämällä hänen hyvyyttään, toisin sanoen kunnioittamalla häntä hänen armollisen luonteensa vuoksi.

Toiseksi ihmisten tulee muistaa Jumalan hyvyyttä ja hänen liittoaan (Ps. 103:2; 18–22), aivan kuten Herra muistaa liittoaan kansansa kanssa ja sitä, miten haurasta tekoa ihmiset ovat (Ps. 103:3–13). Muistamisella on tärkeä osa Jumalan ja hänen kansansa välisessä suhteessa. Aivan kuten Jumala muistaa kansalleen antamansa lupaukset, samoin ihmiset ovat velkaa Jumalalle sen, että he muistavat Jumalan uskollisuuden ja vastaavat siihen rakkaudella ja kuuliaisuudella.

Edelliseen sopivat hyvin Ellen G. Whiten sanat: ”Meidän olisi hyvä viettää joka päivä hiljainen hetki mietiskellen Kristuksen elämää. Meidän tulisi käydä se läpi kohta kohdalta ja mielikuvituksessamme elää sen jokainen vaihe, varsinkin viimeiset. Kun näin ajattelemme hänen suurta uhriaan puolestamme, tulee luottamuksemme häneen lujemmaksi, rakkautemme kasvaa ja me täytymme yhä enemmän hänen hengellään. Jos tahdomme kerran pelastua, meidän on opittava katumuksen ja nöyrtymisen läksy ristin juurella.” (4AO 62.)