---
title:  Siion – Kaikkien Kansojen Koti
date:  12/03/2024
---

`Lue Ps. 87:1, 2. Mikä tekee Siionista arvostetun paikan?`

Ps. 87 juhlii Siionia Jumalan rakastamana kaupunkina. Jumalan temppelin perustus on Siionin vuorella (Ps. 2:6; Ps. 15:1). Ajan lopulla Siion nousee muiden vuorten yläpuolelle merkkinä Herran suvereeniudesta koko maailmassa (Ps. 99:2; Jes. 2:2; Miika 4:1). Ps. 87 puhuu Siionista ”vuorina” korostaakseen sen majesteettisuutta (Ps. 133:3, VKR). Jumala rakastaa Siionin portteja ”enemmän kuin mitään muuta Jaakobin kaupunkia” (Ps. 87:2). Siion on siis vielä parempi kuin menneisyydessä Jumalan kansan muut kokoontumispaikat, kuten Silo ja Betel. Todellinen Jumalan palvonta tapahtuu hänen valitsemassaan paikassa ja hänen määräämällään tavalla.

`Lue Ps. 87:3–7. Mitä ihania asioita Siionista sanotaan?`

Siionin kirkkaus vetää kaikkia kansoja Jumalan luo. Näin Jumalan valtakunnan rajat ulotetaan käsittämään koko maailman. Vaikka Siion kuvataan niiden kansojen hengellisenä syntymäpaikkana, jotka ottavat Herran vastaan pelastajana, Jumala ei kohtele muita kansoja toisen luokan kansalaisina.

Ihmiset rekisteröitiin syntymäpaikkansa mukaan (Neh. 7:5; Luuk. 2:1–3). Kolme kertaa psalmissa sanotaan, että kansat syntyvät Siionissa, mikä tarkoittaa, että Herra antaa heille uuden identiteetin ja myöntää heille lailliset Siionissa syntyneiden lasten oikeudet (Ps. 87:4–6).

Ps. 87 viittaa juutalaisten ja ei-juutalaisten pelastukseen ja siihen, että heidät yhdistetään yhdeksi seurakunnaksi Kristuksessa (Room. 3:22; Room. 10:12; Gal. 3:28, 29; Kol. 3:11). Siionin kukoistus muistuttaa Danielin näkyä Jumalan valtakunnasta vuorena, joka täyttää maan (Dan. 2:34, 35, 44, 45), ja Jeesuksen vertausta siitä, että Jumalan valtakunta on kuin valtavaksi kasvava puu, jonka oksille linnut pesivät (Matt. 13:32).

`Kuinka Siionin valmius ottaa huomaansa kaikki maail­man ihmiset saa täyttymyksensä lähetyskäskyssä saarnata evankeliumia kaikille kansoille (Matt. 28:18–20)? Miten ajatus sopii kutsuumme saarnata kolmen enkelin sanomaa?`