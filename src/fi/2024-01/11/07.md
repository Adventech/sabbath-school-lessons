---
title:  Lisäaineistoa
date:  15/03/2024
---

Pohdi Jes. 40 ja Jes. 51:1–16 välittämää sanomaa.

Siionin lauluissa sitoudutaan pitämään mielessä Siion ja sen edustama elävä toivo siitä, että ylin hallintavalta kuuluu Jumalalle. Vaikka moni Jumalan pyhäkön siunauksista koetaan jo tässä elämässä, toivo elämän täyteydestä ja ilosta Siionissa saa täyttymyksensä tulevaisuudessa. Monet ­Jumalan lapsista kaihoavat kyynelsilmin taivaallista Siionia (Ps. 137:1). Siionin muistaminen ei tarkoita sille vain sa­tunnaisesti suotua ajatusta, vaan tietoista mielessä pitämistä ja päätöstä elää tuon mielessä olevan esikuvan mukaisesti (2. Moos. 13:3; 2. Moos. 20:8).

Siksi Siionin laulujen laulamiseen liittyy palavahenkinen päätös pitää elossa toivoa Jumalan valtakunnan palauttamisesta uuteen maahan (Ilm. 21:1–5). ”Siellä kuolemattomat olennot pohtivat loppumattomaksi ilokseen luomisvoiman ihmeitä ja pelastavan rakkauden salaisuuksia. Paikalla ei ole julmaa ja petollista vihollista kiusaamassa unohtamaan Jumalan. Kaikki kyvyt kehittyvät ja kaikki lahjat vahvistuvat. Tiedon hankkiminen ei väsytä mieltä eikä ruumista. Mitä suurimpia hankkeita ja korkeimpia päämääriä voidaan saavuttaa ja toiveita toteuttaa. Kuitenkin löytyy vielä uusia korkeuksia valloitettavaksi, uusia ihmeitä ihailtavaksi, uusia totuuksia ymmärrettäväksi ja uusia tavoitteita mielen, hengen ja ruumiin haasteeksi.” (ST2023 417.)

Sitoumus olla unohtamatta Siionia on Herran pyhiinvaeltajien antama lupaus siitä, etteivät he koskaan hyväksy tätä maailmaa kotimaakseen, vaan odottavat uutta taivasta ja uutta maata.

Niinpä Siionin psalmeja voivat laulaa kaikkien niiden sukupolvien uskovat, jotka kaipaavat asua uudessa Jerusalemissa (Ilm. 3:12). Siionin laulut rohkaisevat meitä odottamaan tulevaa maailmaa toiveikkaina. Samalla ne myös velvoittavat meitä olemaan Jumalan armon välittäjiä tässä nykyisessä maailmassa.

**Keskustelunaiheita**

`Kuinka sovellamme seurakuntaan ja sen tehtävään maailmassa niitä hengellisiä ja teologisia periaatteita, jotka liittyivät Jumalan kansaan Siionissa – kirjaimellisessa paikassa Jerusalemissa?`

`Kuinka nykypäivän uskovat voivat asua Jumalan pyhäkössä? (Joh. 1:14–18; Hepr. 12:22–24.)`