---
title:  Mieluiten Jumalan Temppelissä
date:  10/03/2024
---

`Lue Ps. 84:2–5. Miksi psalminkirjoittaja kaipaa asua Herran pyhäkössä?`

Psalminkirjoittajan sielu nääntyy kaipauksesta hänen toivoessaan voivansa tehdä pyhäköstä pysyvän asuinsijansa, jotta voisi olla aina Jumalan lähellä (Ps. 84:2, 3). Herran elävä läsnäolo (Ps. 84:3) tekee pyhäköstä ainutlaatuisen paikan. Siellä Jumalaa palvovat ihmiset saavat ”katsella Herran ihanuutta” (Ps. 27:4; ks. myös Ps. 63:3), ja he tulevat ravituiksi Herran huoneen antimilla (Ps. 65:5). Psalmin 84 mukaan verraton onni saavutetaan suhteessa Jumalaan. Suhteeseen kuuluu Herran ylistäminen (Ps. 84:5), voiman löytäminen hänestä (Ps. 85:6) ja häneen luottaminen (Ps. 84:13). Pyhäkkö on paikka, jossa suhdetta ravitaan jumalanpalveluksen ja uskonveljien ja -sisarten kanssa löytyvän yhteyden kautta. Jumalan elävä läsnäolo pyhäkössä antaa ihmisille välähdyksen Jumalan loistavasta valtakunnasta ja esimakua ikuisesta elämästä.

`Lue Ps. 84:6–13. Ketä muuta pyhäkkö voi siunata?`

Jumalan siunausten kuvataan säteilevän pyhäköstä, ensin niille, jotka palvelevat siellä (Ps. 84:5), sitten pyhiinvaeltajille, jotka ovat matkalla sinne (Ps. 84:6–11) ja lopulta maan ääriin asti. Odotus Jumalan kohtaamisesta pyhäkössä vahvistaa pyhiinvaeltajien uskoa (Ps. 84:8). Siinä missä tavallisen matkaajan voimat ehtyvät väsyttävän matkan edetessä, pyhäkköön matkaavien pyhiinvaeltajien voimat lisääntyvät mitä lähemmäs pyhäkköä he saapuvat.

Jopa poistuttuaan fyysisesti pyhäköstä Jumalan lapset kantavat edelleen Jumalan pyhäkön leimaa elämällä nuhteetonta elämää (Ps. 84:12), joka on luonteenomaista vanhurskaille, jotka astuvat Herran pyhäkköön (Ps. 15:1, 2). Herraa kutsutaan auringoksi, mikä osoittaa, että pyhäkön siunaukset ulottuvat maan ääriin kuin auringonsäteet (Ps. 84:12). Siten ne, jotka pysyvät uskon kautta Jumalan yhteydessä, saavat hänen armonsa riippumatta siitä, missä ovat.

`Lue Ilm. 21:3. Miten maallinen pyhäkkö heijastelee meille paljastettua tulevaisuuden toivoa? Kuinka voimme edes kuvitella, millainen tuo kokemus tulee olemaan?`