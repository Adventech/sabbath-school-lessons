---
title:  Rukoilkaa Jerusalemille Rauhaa
date:  11/03/2024
---

`Lue Ps. 122:1–5. Millaisia tunteita Jerusalemiin saapuvilla palvojilla on? Mitä he toivovat löytävänsä Jerusalemista?`

Psalmi 122 ilmaisee pyhiinvaeltajien ilon ja innostuksen heidän saapuessaan Jerusalemiin. Pyhiinvaellukset Jerusalemiin olivat iloisia tilaisuuksia, kun Jumalan kansa kokoontui kolmesti vuodessa muistamaan Jumalan hyvyyttä heitä kohtaan (5. Moos. 16:16). Jerusalem oli kansakunnan elämän keskus, jossa he kiittivät Herran nimeä ”niin kuin Israelille on säädetty” (Ps. 122:4, RK 2012). Siellä olivat myös oikeusistuimet (Ps. 122:5) ja ”lain asumus” (4. Moos. 1:50, VKR). Liitonarkun kannen päältä Herra puhui ja ilmoitti käskynsä (2. Moos. 25:22). Oikeusistuimet kuvaavat Jerusalemin oikeusjärjestelmää (2. Sam. 8:15). Pyhiinvaellusten aikana ihmiset saattoivat etsiä ja saada oikeutta. Uskollisuus Jumalaa kohtaan ja oikeuden jakaminen olivat asioita, joita ei ollut koskaan tarkoitus erottaa toisistaan.

`Lue Ps. 122:6–9. Mikä on kansan keskeisin rukousaihe?`

Jerusalemin rauhan puolesta rukoileminen tuo kaupungille ja sen asukkaille Jumalan siunauksen. Se myös yhdistää palvojat saaden rauhan leviämään heidän keskuuteensa (Ps. 122:8). Jerusalem voisi olla rauhan kaupunki vain, jos rauha vallitsisi Jumalan ja hänen kansansa välillä sekä Jumalan lasten kesken. Siten rukous Jerusalemin rauhan puolesta on samalla vetoomus Jumalan kansalle elää rauhassa Jumalan ja toistensa kanssa. Jerusalemin rauha saa kansankin menestymään (Ps. 147:12–14).

Jumalan lasten tulisi rukoilla uskonyhteisölle hyvinvointia, sillä vain vahva ja yhtenäinen Jumalan kansa voi julistaa sanomaa rauhasta ja Jumalan pelastuksesta (Joh. 13:34, 35).

Jerusalemin rauhan puolesta rukoileminen on yhä uskovan etuoikeus ja velvollisuus. Se ylläpitää toivoa siitä, että ajan lopussa tulee Jumalan rauhan valtakunta, joka ei koske vain Jerusalemia, vaan koko maailmaa (Jes. 52:7; Jes. 66:12, 13; Ilm. 21–22).

`Millä tavoin voimme Jumalan kansana pyrkiä elämään sopusoinnussa keskenämme jo nyt?`