---
title:  Horjumaton Kuin Siionin Vuori
date:  14/03/2024
---

`Lue Ps. 125:1, 2. Kuinka tässä kuvataan niitä, jotka luottavat Jumalaan?`

Niitä, jotka luottavat Herraan, verrataan Siionin vuoreen, lujuuden ja voiman vertauskuvaan. Upea näkymä Jerusalemia ympäröivistä vuorista innoitti psalminkirjoittajaa kiittämään jumalallisen varjeluksen varmuudesta (Ps. 5:13; Ps. 32:7‚ 10). Jumalattomien hallitsemat vuoret vaipuvat merten syvyyksiin (Ps. 46:3), mutta vuori, jolle Jerusalem rakennettiin, on kestävä ja herättää syvää luottamusta. Se kasvaa sitä suuremmaksi, mitä enemmän näemme pahan hallitsevan. Pahuuden keskelläkin Jumalan kansalla on toivo.

`Lue Ps. 125:3–5. Kuinka vanhurskaita koetellaan? Mikä opetus tässä on meille?`

Jumalattomien menestys voi lannistaa Jumalan lapsia ja kenties saada heidät tuntemaan houkutusta seurata jumalattomien teitä (Ps. 73:2–13; Ps. 94:3). Siionin vuoren vakaus ei voi turvata niitä, jotka lähtevät Herran luota. Kansalla on edelleen vapaus tarttua ”vääryyden töihin” (Ps. 125:3) ja eksyä ”kierouden poluille” (Ps. 125:5). Herra on oikeudenmukainen ja tuomitsee kapinoivat yksilöt yhdessä muiden katumattomien syntisten kanssa.

Tässä on kutsu Jumalan kansalle pysyä järkkymättömänä uskossa ja luottaa Herraan, kuten Siionin vuoreen, joka on heidän horjumaton turvansa. Silloinkin, kun emme ymmärrä asioita, voimme silti luottaa Jumalan hyvyyteen.

”Monet asiat Raamatussa, kuten synnin tulo maailmaan, Kristuksen ihmiseksi syntyminen, ylösnousemus ja uudestisyntyminen, ovat liian syvällisiä selittää saati käsittää täydellisesti. Meillä ei kuitenkaan ole syytä epäillä Jumalan sanaa sen vuoksi, että emme kykene ymmärtämään sitä, miten hän meitä johtaa. – –

Kaikkialla kohtaamme asioita, jotka ylittävät käsityskykymme. Ei siis ole mikään ihme, että hengellisessäkin maailmassa on asioita, joihin ymmärryksemme ei riitä. Ongelmana on ihmisen heikko ja rajallinen käsityskyky. Raamatussa Jumala on antanut riittävästi todisteita kirjoitustensa jumalallisesta luonteesta. Meidän ei tule epäillä hänen sanaansa sen vuoksi, että emme ymmärrä sen kaikkia salaisuuksia.” (TKL 106.)