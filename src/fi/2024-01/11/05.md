---
title:  Siionin Turvallisuus Ja Rauha
date:  13/03/2024
---

`Lue Ps. 46:2–8. Millaisin runollisin sanoin maailmaa kuvataan tässä?`

Psalmi antaa elävän kuvauksen maailmasta, joka on sekasorron vallassa ja jota piinaavat ennennäkemättömän voimakkaat luonnonkatastrofit (Ps. 46:3, 4). Kielikuvat vesien pauhaamisesta tai myrskyämisestä kuvaavat kapinallisia kansoja ja ongelmia, joita jumalattomat aiheuttavat maailmassa (Ps. 93:3, 4; Ps. 124:3–6). Psalmin 46 kuvaukset luonnonkatastrofeista symboloivat sotia käyvien kansakuntien hallitsemaa maailmaa (Ps. 46:7).

Tuossa maailmassa ei selvästikään tunneta Jumalaa, sillä Jumala on kansansa keskellä ja siellä, missä Jumala asuu, vallitsee rauha (Ps. 46:5, 6). Vaikka maailma hylkää Jumalan, hän ei hylkää maailmaa. Jumala on läsnä maailmassa olemalla kansansa keskuudessa. Riippumatta siitä, kuinka pahalta asiat näyttävät, Jumala on läsnä maailmassa. Voimme saada henkilökohtaista toivoa ja rohkaisua tämän perustavanlaatuisen totuuden tuntemisesta.

Herra, täydellinen turvapaikka, antaa Siionille kestävän rauhan ja turvan, vaikka ”meret pauhaavat ja kuohuvat” (Ps. 46:3, 4). Vaikka maailma on sekasorron vallassa, Jumalan kansa on turvassa. Tämä osoittaa sen, että rauha ei ole seurausta koettelemusten puuttumisesta, vaan se on Jumalan lahja häneen luottaville lapsilleen. Varaukseton luottamus Jumalaan antaa rauhan ja turvan myrskyn keskellä (Matt. 8:23–27). Kysymys kuitenkin kuuluu: Aikooko Jumala jättää maail­man tuhoisien valintojensa ja tekojensa vangiksi ikuisiksi ajoiksi?

`Lue Ps. 46:7–12. Mikä on Jumalan vastaus maailmassa vallitsevaan väkivaltaan ja tuhoon?`

Jumala on tyytymätön ja vastaa sellaisella voimalla, että hänen sanansa, joka kerran loi maailman, saa sen nyt järkkymään (Ps. 46:7). Järkkyminen ei kuitenkaan pääty tuhoon vaan uudistumiseen. Jumala ulottaa rauhansa Siionista maan ääriin. Hän lopettaa sodat ja hävittää tuhon aseet, joiden avulla pahat harjoittivat sortoa maailmassa (Ps. 46:10). Tämä on kristittyjen suuri toivo, joka saa täyttymyksensä Jeesuksen tullessa.