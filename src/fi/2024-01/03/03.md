---
title:  Herra Hallitsee
date:  15/01/2024
---

Ajatukseen Herrasta luojana liittyy erottamattomasti ajatus hänestä kaikkeuden hallitsijana. Ps. 93:1; Ps. 96:10; Ps. 97:1 ja Ps. 99:1 julistavat juhlallisesti, että ”Herra on kuningas”. Näitä samoja julistuksen kaikuja voidaan kuulla kautta koko Psalmien kirjan.

Herra on pukeutunut mahtiin ja voimaan, kirkkauteen ja kunniaan (Ps. 93:1; Ps. 104:1). Hän on pilven ja pimeyden ympäröimä (Ps. 97:2), mutta samalla valo ympäröi hänet kuin viitta (Ps. 104:2). Nämä vertauskuvat ylistävät kuninkaan voimaa ja loistoa. Ne on huolellisesti valittu ilmaisemaan Jumalan suuruutta, joka ylittää ihmisen käsityskyvyn.

`Lue Ps. 97. Mikä on Herran hallintavallalle ominaista? (Ps. 97:2, 10.) Mikä on hänen hallitusvaltansa alue? (Ps. 97:1, 5, 9.)`

Herran hallintavalta näkyy hänen luomistöissään (Ps. 96:5), pelastuksessaan (Ps. 98:2) ja tuomiossaan (Ps. 96:10). Herra vahvistaa kuninkuutensa koko maailman yli (Ps. 47:7–10). Jumalan valtakunta on iankaikkinen, vailla vertaa voimassa ja majesteettiudessa (Ps. 45:7; Ps. 93:1, 2; Ps. 103:19). Herran valtakunta perustuu armoon, oikeuteen ja vanhurskauteen, se tuo järjestystä ja vakautta luotuun maailmaan (Ps. 98:3; Ps. 99:4). Jumalan hallintavalta yhdistää sekä taivaalliset että maan päällä elävät Jumalan palvojat ylistämään häntä (Ps. 103:20–22; Ps. 148). Monissa psalmeissa visioidaan sitä, kuinka koko ihmiskunta tunnustaa Jumalan ylivertaisen hallintavallan (Ps. 96:10; Ps. 97:1; Ps. 99:1; Ps. 145:11–13).

Näin eivät kaikki kuitenkaan tee, ainakaan toistaiseksi. Jumalattomat uhmaavat Herran hallintavaltaa. He kieltävät Herran, pilkkaavat hänen nimeään ja sortavat hänen kansaansa (Ps. 14:1, VKR; Ps. 73:3–22). Vaikka pahojen ihmisten menestys ja Jumalan kärsivällisyys heitä kohtaan haastaa ja vaivaa psalminkirjoittajaa, hän luottaa Jumalan ylivertaiseen hallintavaltaan ja vanhurskaaseen tuomioon (Ps. 68:22; Ps. 73:17–20). Uskossa Jumalan kansa riemuitsee Jumalan valtakunnan tulosta keskuuteemme, mikä alkoi Kristuksen lunastavasta palvelutyöstä ja odottaa huipennustaan Kristuksen toisessa tulemisessa (Matt. 12:26–28; 1. Kor. 15:20–28).

`Lue Ps. 97:10. Miksi rakkautemme Jumalaa kohtaan pitäisi saada meidät vihaamaan pahaa? `