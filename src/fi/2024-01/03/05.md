---
title:  Hän Muistaa Liittonsa
date:  17/01/2024
---

`Kuinka Jumalan kansalla voi olla pelastusvarmuus ja rauha Jumalan kanssa tuomion hetkellä? Lue Ps. 94:14; Ps. 105:7–10; Dan. 7:22.`

Jumalan kansa on turvassa, koska Herra otti Siionin asuinpaikakseen (Ps. 76:2, 3) ja vahvisti ikuisen liittonsa kallisarvoisen omaisuuskansansa kanssa (Ps. 94:14; Ps. 105:8–10). Jumala lupaa, ettei hylkää liittokansaansa. Hän työskentelee aktiivisesti pitääkseen heidät turvassa. Hän antaa heille heidän syntinsä anteeksi (Ps. 103:3) ja opettaa, siunaa ja vahvistaa kansaansa (Ps. 25:8–11; Ps. 29:11; Ps. 105:24). Jumalan tuomiot ohjaavat vanhurskauteen ja osoittavat Jumalan välittävän heistä (Ps. 94:8–15).

Ps. 105 osoittaa, miten Herra on ollut uskollinen liitolleen Israelin historiassa. Kaikessa, mitä tapahtui, Jumala oli läsnä. Kaitselmuksessaan hän johti Joosefin Egyptiin ja pelasti hänen kauttaan oman kansansa sekä sen alueen kansat nälänhädän aikana (Ps. 105:16–24). Herra nosti Mooseksen johtamaan kansansa pois Egyptin orjuudesta. Vapautumiseen liittyi tunnustekoja ja ihmeitä (Ps. 105:25–38).

Herra antoi kansalleen luvatun maan (Ps. 105:11, 44) ja jatkuvan varjeluksensa (Ps. 105:12–15). Hän moninkertaisti heidän määränsä (Ps. 105:24), vapautti heidät valtiaiden vallasta (Ps. 105:37, 38) ja huolehti heidän tarpeistaan (Ps. 105:39–41). Herralla on täysi valta kaikkeen, mikä liittyy hänen kansaansa. Psalmista haluaa meidän muistavan sen.

Kun Jumala muistaa liittonsa, se on muutakin kuin tie­dostamista tai mielessä pitämistä: se johtaa aina toimintaan (1. Moos. 8:1; 1. Sam. 1:19; Ps. 98:3; Ps. 105:42–44). Samoin, kun ihmisiä kutsutaan muistamaan Jumalan ihmeitä ja tuomioita, se tarkoittaa, että heidän tulisi elää Jumalaa kunnioittavalla tavalla.

Tässä liitossa Israelin ensisijainen kutsumus on pysyä uskollisena liitolle noudattamalla Jumalan lakeja (Ps. 78:5–7; Ps. 105:45). Jumalan kansa on myös kutsuttu todistamaan muille kansoille, koska Herra tahtoo kaikkien liittyvän hänen kansaansa Israeliin (Ps. 105:1, 2). Maailma on turvassa kaikkivaltiaan ja armollisen Jumalan suojelevassa liitossa (Ps. 89:29–35).

`Miten muinaiselle Israelille annetut lupaukset koskevat Jeesuksessa myös meitä? (Ks. Gal. 3:26–29.)`