---
title:  Jumala On Tuomari
date:  16/01/2024
---

`Lue Ps. 75. Miksi jumalattomat kerskuvat turhaan?`

Ylivertaisena kuninkaana Herra on myös lainsäätäjä (Ps. 99:7) ja tuomari (Ps. 98:9; Ps. 97:2). Jumalattomat uhkaavat jatkuvasti Jumalan maailmaan asettamaa oikeudenmukaista järjestystä, mutta Herra tulee tuomitsemaan maailman ja tekemään lopun pahan vallasta (Ps. 75:9–11; Ps. 96:13).

Psalmissa 75 kuvataan useilla kielikuvilla jumalattomien peruuttamatonta tuhoa. Kuva viinillä täytetystä maljasta (Ps. 75:9) kertoo Jumalan vihan voimakkuudesta (Jer. 25:15; Ilm. 14:10). Jumalattomien sarvien katkaisu kuvaa heidän valtansa ja herruutensa loppua, kun taas vanhurskaiden sarvet kohoavat korkealle (Ps. 75:11, VKR). Jumala asettaa tuomiolleen määräajan (Ps. 75:3). Tuomion täytäntöönpano tapahtuu aikojen lopussa (Ps. 96:13; 1. Kor. 15:23–26).

Tuomioon kuuluu se, että Herra tutkii ihmisten sydämet. Lue Ps. 14:2, joka muistuttaa kohdasta 1. Moos. 6:5, 8. Molemmat tekstit osoittavat, että tuomion täytäntöönpanoa edeltää Jumalan suorittama ihmisten elämän tutkiminen. Hän etsii kenet voi pelastaa. Tätä tuomiota kutsutaan joskus ”tutkivaksi tuomioksi”, jossa Jumala puolustaa vanhurskaita ja päättää jumalattomien kohtalosta.

Kuinka se toimii?

Ensiksi Jumala vapauttaa kansansa jumalattomien käsistä (Ps. 97:10; Ps. 146:9) ja kruunaa nöyrät pelastuksella (Ps. 149:4, VKR). Toiseksi katumattomat jumalattomat tuhotaan ikiajoiksi (Ps. 97:3). Jotkut psalmit kuvaavat runollisesti ihmisten aseiden hyödyttömyyttä jumalallista tuomaria vastaan (Ps. 76:4–7). Vaikka Herra rankaisee ihmisten pahoista teoista, hän on myös anteeksiantava Jumala (Ps. 99:8). Myös Jumalan kansaan kuuluvat, eivät ainoastaan jumalattomat, joutuvat tekemään tilin Jumalalle (Ps. 50:4; Ps. 135:14).

Psalmit välittävät muiden Raamatun tekstien tapaan samaa ajatusta siitä, että Jumalan tuomio alkaa hänen oman kansansa parista ja laajenee koskettamaan koko maailmaa (5. Moos. 32:36; 1. Piet. 4:17). Psalminkirjoittaja pyytää Jumalaa tuomitsemaan hänet, mutta luottaa siihen, että Jumalan vanhurskaus puolustaa häntä (Ps. 7:9–12; Ps. 139:23, 24).

`Psalmit kutsuvat meitä iloitsemaan odottaessamme Jumalan tuomiota (Ps. 67:5; Ps. 96:10–13; Ps. 98:4–9). Miten se on hyvä uutinen Kristuksen veren peittämille?`