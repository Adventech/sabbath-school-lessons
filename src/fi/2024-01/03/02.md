---
title:  Herra On Tehnyt Meidät
date:  14/01/2024
---

`Lue Ps. 8 ja Ps. 100. Miten Jumala ja ihmiset kuvataan näissä psalmeissa? Mitä ne paljastavat Jumalan luonteesta?`

Luominen on psalmeissa keskeisellä sijalla. Luomista korostamalla korostetaan Jumalan ylivertaisuutta. Taivaat, jotka ovat hänen kättensä työtä, julistavat hänen kunniaansa ja voimaansa (Ps. 19:2–5; Ps. 97:6). Jumalan nimi on suuri kautta koko maailman (Ps. 8:2, 10). Herra on luonut kaiken; hänellä ei ole alkua (Ps. 93:2) eikä loppua (Ps. 102:26–28). Hän on ikuinen ja ylivertainen kansojen jumaliin nähden, jotka ovat vain ”ihmiskätten työtä” (Ps. 115:4), eivät muuta. Epäjumalilla on ”kädet, mutta ne eivät kosketa” (Ps. 115:7) eivätkä tee käsillään mitään, mutta mitä Herraan tulee: ”Hänen kädessään on maa, sen laaksot ja syvyydet – – hänen on maa, hänen kätensä sen teki.” (Ps. 95:4, 5.)

Useat psalmit kuvaavat Jumalan ylivaltaa luonnonvoimiin nähden, joita muut kansat pitivät jumalallisina (esim. Ps. 29; Ps. 93; Ps. 104). Nämä psalmit vahvistavat, että Herra hallitsee koko luomakuntaa ja on korkein niin voimassa kuin arvossakin. Ps. 100:3 iskee yhteen epäjumalanpalveluksen hienovaraisimmista muodoista – itseriittoisuuteen – korostaen, että Jumala loi meidät, emmekä me itse (alkuteksti ja engl. NKJV käännös).

Myös luomakunta todistaa Jumalan rakkaudesta. Kaikki olemassa oleva on olemassa Jumalan ansiosta, joka ylläpitää elämää (Ps. 95:7; Ps. 147:4–9). Huomaa, että Jumala ei ainoastaan suonut ihmisille olemassaoloa, vaan hän teki lisäksi muinaisesta Israelista ”hänen kansansa, hänen laitumensa lampaat” (Ps. 100:3). Ajatus hänen kansastaan ja lampaistaan paljastaa Jumalan halun läheiseen suhteeseen kansansa kanssa.

Vain Luojalla on valta siunata kansaansa kasvulla, ja siten hän on ainoa, joka ansaitsee heidän palvontansa ja luottamuksensa. Lukuisat psalmit kehottavat kaikkea, missä on henki, koko maata, merta ja kaikkea, mitä niissä on, huutamaan ilosta Herran edessä.

Jumalan kunnia näkyy jopa langenneessa luomakunnassa, ja psalmit kertovat siitä, että Jumala yksin on palvonnan arvoinen.