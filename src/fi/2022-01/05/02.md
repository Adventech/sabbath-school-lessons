---
title:  Maa Levon Paikkana
date:  23/01/2022
---

`Lue 1. Moos. 15:13–21. Mitä Jumala lupasi Abrahamille?`

Kun Jumala vapautti Israelin Egyptin orjuudesta, hänen tarkoituksenaan oli tuoda Israel Kanaaninmaahan, jossa kansa saisi palvella ja totella Jumalaa vapaasti (2. Moos. 7:26; Ps. 105:43–45) ja myös nauttia sapatin levosta, jonka farao oli heiltä kieltänyt (2. Moos. 5:5). Kanaaninmaa oli perintöosa, jonka Jumala oli luvannut heidän esi-isälleen Abrahamille, koska tämä oli totellut Jumalan ääntä ja jättänyt maansa mennäkseen luvattuun maahan (1. Moos. 11:31–12:4).

Jumalan tarkoitus hänen antaessaan maan Israelille ei ollut vain se, että he saisivat pitää sitä hallussaan. Jumala johdatti heitä luokseen (2. Moos. 19:4). Jumala halusi heidän asuvan maassa, jossa he voisivat nauttia läheisestä suhteesta häneen ilman estäviä tekijöitä ja jossa he voisivat olla todistuksena maailmalle siitä, kuka todellinen Jumala oli ja mitä hän tarjosi kansalleen. Luomisessa annetun sapatin tavoin Kanaaninmaa oli puite, joka mahdollisti läheisen suhteen Lunastajaan ja riemuitsemisen hänen hyvyydestään.

5. Moos. 12:1–14 Herra sanoi kansalle, että he astuisivat lepoon vasta, kun olisivat puhdistaneet maan epäjumalanpalveluksesta. Sen jälkeen Jumala näyttäisi heille, valituilleen, paikan, jossa hän asuisi heidän keskellään.

`Lue 2. Moos. 20:8–11 ja 5. Moos. 5:12–15. Minkä kahden asian muistoksi sapattia vietetään ja miten nuo asiat liittyvät toisiinsa?`

Jumala yhdisti sapattiin sekä luomisen että Egyptistä vapautumisen. Hän määräsi Israelia viettämään sapattia muistona luomisesta ja muistona Egyptistä vapautumisesta. Luominen ja lunastus on molemmat sisällytetty sapattikäskyyn. Aivan kuten emme itse luoneet itseämme, samoin emme kykene itse itseämme lunastamaan. Se on työ, jonka yksin Jumala voi tehdä, ja lepäämällä me tunnustamme riippuvuutemme hänestä paitsi olemassaolomme myös pelastuksemme suhteen. Sapatin viettäminen on voimallinen kannanotto siihen, että pelastumme yksin uskosta.

`Miten sapatti kertoo pelastuksesta?`