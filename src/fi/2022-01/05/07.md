---
title:  Lisäaineistoa
date:  28/01/2022
---

On hyvin merkityksellistä, että Paavali käytti Heprealaiskirjeessä nimenomaan sapatin lepoa, ei sunnuntain, symbolina pelastuksesta, joka saadaan Jumalan meille tarjoaman armon kautta. Sapatin levon mainitseminen tällä tavalla viittaa siihen, että uskovat vaalivat ja noudattivat sapattia. Toiselta vuosisadalta jälkeen Kristuksen eteenpäin löydämme kuitenkin todisteita ratkaisevasta muutoksesta seurakunnassa. Sapatin noudattamista ei enää pidetty pelastuksen merkkinä, vaan siitä tuli sen sijaan merkki kuuliaisuudesta juutalaisuutta ja vanhaa liittoa kohtaan – merkki, jota tuli välttää. Sapatin viettämistä alettiin pitää juutalaistamisen merkkinä. Esimerkiksi Ignatios Antiokialainen (n. 110 jKr.) sanoi: ”Ne, jotka elivät vanhan järjestyksen mukaan, ovat löytäneet uuden toivon. He eivät enää noudata sapattia, vaan Herran päivää – päivää, jona meidät herätettiin kuolleista yhdessä Kristuksen kanssa.” – Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), s. 42. Samalla tavoin Markion määräsi seuraajansa paastoamaan sapattina merkiksi siitä, että nämä hylkäsivät juutalaisuuden ja heidän Jumalansa, eikä Victorinuskaan halunnut esiintyä sellaisena, joka ”noudatti juutalaisten sapattia” (ks. Israel and the Church, s. 41–45). Ymmärrys sapatin noudattamisesta armosta pelastumisen symbolina katosi, ja tämä johti sapatin viettämisen loppumiseen kristillisessä seurakunnassa.

”Sapatti on siis merkkinä Kristuksen voimasta tehdä meidät pyhiksi. Ja se on annettu kaikille, jotka Kristus tekee pyhiksi. Merkkinä hänen pyhittävästä voimastaan sapatti on annettu kaikille, jotka Kristuksen kautta liittyvät Jumalan Is­raeliin. – –

Sapatti viittaa luomistyöhön todistuksena hänen suuresta voimastaan myös lunastustyössä. Samalla kun se muistuttaa Eedenin kadotetusta rauhasta, se kertoo Vapahtajan palauttamasta rauhasta. Ja kaikki, mitä luonnossa on, toistaa hänen kutsuaan: ’Tulkaa minun tyköni, kaikki työtätekeväiset ja raskautetut, niin minä annan teille levon’ (Matt. 11:28).” (4AO 244.)

**Keskustelunaiheita**

`Miten sapatin noudattaminen ja uskosta vanhurskauttaminen liittyvät toisiinsa?`

`Mikä ero on todellisella sapatin viettämisellä ja lakihenkisellä sapatin noudattamisella?`