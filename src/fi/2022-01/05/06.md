---
title:  Esimakua Uudesta Luomisesta
date:  27/01/2022
---

`Vertaa 2. Moos. 20:8–11; 5. Moos. 5:12–15 ja Hepr. 4:8–11. Mitä eroja löydät sapatin levon merkitystä koskien?`

Mooseksen kirjojen tekstit kääntävät katseemme menneisyyteen. Ne kehottavat meitä lepäämään sapattina juhliaksemme Jumalan luomisen ja lunastuksen päätökseen viemistä. Hepr. 4:9–11 taas suuntaa katseemme tulevaisuuteen. Jumala on valmistanut sapatin levon, joka odottaa meitä tulevaisuudessa. Tämä antaa uuden näkökulman sapatin viettämiseen. Sapatin lepo muistuttaa paitsi Jumalan voitoista menneisyydessä myös hänen lupauksistaan koskien tulevaisuutta.

Sapatin tulevaisuutta koskeva ulottuvuus on aina ollut olemassa, mutta se on usein sivuutettu. Syntiinlankeemuksen jälkeen se alkoi tarkoittaa lupausta siitä, että Jumala eräänä päivänä palauttaisi luomakunnan sen alkuperäiseen kunniaan Messiaan kautta. Jumala käski meidän juhlia hänen lunastustekojaan viettämällä sapattia, koska sapatti viittasi lunastuksen huipentumiseen kaiken uudeksi luomisessa. Sapatin viettäminen on taivaan odotusta tässä epätäydellisessä maailmassa.

Tämä on aina ollut selvää juutalaisessa traditiossa. ”Seitsemäs päivä on merkki ylösnousemuksesta, tulevan ajan levosta.” – Life of Adam and Eve, (aikavälillä 100 eKr. – 200 jKr. kirjoitettu teos, julkaistu James Charlesworthin toimittamassa teoksessa The Old Testament Pseudepigrapha [New Haven, Lontoo: Yale University Press, 1985] osa 2, s. 18). Tuleva aika on ”päivä, joka on ikuisuuden kestävää täyttä sapatin lepoa”. – Jacob Neusner, The Mishnah (New Haven: Yale University Press, 1988), s. 873. Teoksessa Othiot of Rabbi Akiba kerrotaan: ”Israel sanoi Pyhän edessä, siunattu olkoon hän: ’Maailman Hallitsija, jos pidämme käskyt, minkä palkinnon siitä saamme?’ Hän sanoi heille: ’Tulevan maailman.’ He sanoivat hänelle: ’Näytä meille, minkä kaltainen se on.’ Hän näytti heille sapatin.” – Theodore Friedman, ”The Sabbath Anticipation of Redemption”, Judaism: A Quarterly Journal, osa 16, s. 443, 444.

Sapatti on juhlimista, iloa ja kiitosta varten. Viettämällä sitä osoitamme uskovamme Jumalan lupauksiin ja hyväksymme hänen armonsa lahjan. Sapatin viettäminen on elävää uskoa, ehkä täydellisin ilmaus siitä vakaumuksesta, että meidät pelastetaan yksin armosta, kun uskomme häneen.