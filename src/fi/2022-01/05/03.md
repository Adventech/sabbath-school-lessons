---
title:  Epäuskon Tähden
date:  24/01/2022
---

`Lue Hepr. 3:12–19. Miksi Israel ei päässyt heille luvattuun lepoon?`

On surullista, että Egyptistä vapautetut eivät päässeet heille luvattuun lepoon. Kun Israel saapui Kades-Barneaan luvatun maan rajalle, heiltä puuttui uskoa, jota he olisivat tarvinneet. 4. Moos. 13. ja 14. luvuissa selitetään, miten vakoojat puhuivat israelilaisille pahaa maasta, jota olivat olleet vakoilemassa (4. Moos. 13:32). He vakuuttivat, että maa oli hyvä, mutta he varoittivat siitä, että maan asukkaat olivat vahvoja ja kaupungit lujasti varustettuja ja että he eivät kykenisi sitä valtaamaan.

Joosua ja Kaaleb olivat samaa mieltä maan hyvyydestä, sen asukkaiden vahvuudesta ja kaupunkien lujasta varustuksesta, mutta he sanoivat, että Jumala oli heidän kanssaan ja antaisi maan heille (4. Moos. 14:7–9). Silti kansa, joka oli nähnyt Jumalan tuhoavan Egyptin vitsauksilla (2. Moos. 7–12), tekevän lopun sen armeijasta hukuttamalla sen Punaiseenmereen (2. Moos. 14), tarjoavan leipää taivaasta (2. Moos. 16) ja vettä kalliosta (2. Moos. 17) sekä osoittavan jatkuvan läsnäolonsa ja johdatuksensa pilvi- ja tulipatsaan muodossa (2. Moos. 40:36–38), ei kyennyt luottamaan Jumalaan luvatun maan rajalla. On traagista, että siitä sukupolvesta, joka sai nähdä Jumalan voiman niin mahtavalla tavalla, muo­dostui uskottomuuden symboli (Neh. 9:15–17; Ps. 106:24–26; 1. Kor. 10:5–10).

Jumala lupaa lapsilleen lahjoja, joita ei ihmisvoimin voitaisi saada. Tästä johtuen ne perustuvat armoon ja voidaan vastaanottaa vain uskon kautta. Hepr. 4:2 selittää, että lupaus, jonka israelilaiset saivat, ei kuitenkaan hyödyttänyt heitä, ”koska he eivät sitä uskoneet eikä se näin sulautunut heihin”.

Israelilaiset kulkivat luvatun maan rajalle kansana. Kun keskenään ristiriidassa olevat selonteot esitettiin, he samastuivat niihin, joilta puuttui uskoa. Usko ja sen puute ovat tarttuvia. Siksi Heprealaiskirjeessä kehotetaan: ”Rohkaiskaa toinen toistanne” (Hepr. 3:13), ”kannustakaamme toisiamme rakkauteen ja hyviin tekoihin” (Hepr. 10:24) ja ”[p]itäkää huoli siitä, ettei yksikään hukkaa Jumalan armoa” (Hepr. 12:15).

`Millä tavoin voit rakentaa kanssamatkaajiesi uskoa? Miten voit varmistaa, ettet koskaan sano tai tee mitään, mikä voi heikentää jonkun toisen uskoa?`