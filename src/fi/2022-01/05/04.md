---
title:  Tänä Päivänä, Jos Te Kuulette Hänen Äänensä
date:  25/01/2022
---

`Lue Hepr. 4:4–8. Mitä hänen lepoonsa astuminen ”tänä päivänä” tarkoittaa ja miten se liittyy sapatin viettämiseen?`

Erämaasukupolven epäusko esti heitä pääsemästä Jumalan lupaamaan lepoon. Jumala kuitenkin kehotti edelleen kansaansa astumaan tähän lepoon ja olemaan paaduttamatta sydäntään. Paavalin mukaan Jumalan lupaus ”pysyy” (Hepr. 4:1, 6, VKR). Hän käyttää kreikan sanoja kataleip¨­ ja apoleip¨­, jotka korostavat, että lupaus on yhä voimassa. Se, että kutsu tähän lepoon pääsemisestä toistettiin Daavidin aikana (Hepr. 4:6, 7: viittaus Psalmiin 95), tarkoitti, ettei lupausta ollut vielä täytetty ja että se oli yhä voimassa. Itse asiassa Paavalin mukaan todellinen sapatin levon kokemus on ollut tarjolla luomisesta lähtien (Hepr. 4:3, 4).

Jumala kutsuu meitä ”tänä päivänä” astumaan hänen lepoonsa. ”Tänä päivänä” on tärkeä käsite läpi koko Raamatun. Kun Mooses uudisti Israelin liiton Jumalan kanssa lu­vatun maan rajalla, hän korosti ”tämän päivän” tärkeyttä (5. Moos. 5:3, VKR; vrt. 5. Moos. 4:8; 5. Moos. 6:6; 5. Moos. 11:2 jne.) Se oli hetki muistella ja tunnustaa Jumalan uskollisuus (5. Moos. 11:2–7) ja päättää itse olla uskollinen Herralle (5. Moos. 5:1–3). Samalla tavoin Joosuakin kutsui oman aikansa kansaa valitsemaan ”tänä päivänä, ketä palvelette” (Joos. 24:15).

”Tänä päivänä” on meillekin päätöksen hetki, mah­dol­li­suu­den hetki, mutta myös vaaran hetki, kuten se on aina ollut Jumalan kansalle (ks. 2. Kor. 6:2). ”Tänä päivänä” esiintyy viisi kertaa Heprealaiskirjeen 3. ja 4. luvussa. Ilmaus korostaa Jumalan äänen kuuntelemisen tärkeyttä (Hepr. 3:7, 15; 4:7), sillä Jumalan sanojen sivuuttaminen johtaa tottelemattomuuteen ja sydämen paatumiseen. Se voi jopa viivyttää pääsyämme taivaalliseen Kanaaninmaahan, aivan kuten se esti erämaasukupolven pääsyn maalliseen Kanaaninmaahan.

Mutta Jeesus on voittanut meidän vihollisemme (Hepr. 2:14–16) ja aloittanut uuden liiton (Hepr. 8–10). Sen tähden saamme astua ”rohkeasti armon valtaistuimen eteen” (Hepr. 4:14–16). Vetoomus ”tänä päivänä” kutsuu meitä tunnustamaan, että Jumala on ollut uskollinen meitä kohtaan ja tarjonnut meille täyden syyn hyväksyä hänen kutsunsa välittömästi ilman viivyttelyä.