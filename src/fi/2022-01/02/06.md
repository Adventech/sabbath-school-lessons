---
title:  Jeesus Välittää Paremman Liiton
date:  06/01/2022
---

Heprealaiskirjeen luvut 8–10 keskittyvät Jeesuksen työhön uuden liiton välittäjänä. Vanhan liiton palvelukset oli suunniteltu esikuviksi, jotka kuvastaisivat sitä työtä, jonka Jeesus tekisi tulevaisuudessa. Papit olivat esikuvia Jeesuksesta, mutta he olivat kuolevaisia ja syntisiä. He eivät voineet tarjota sitä täydellisyyttä, jonka Jeesus tarjoaa. He palvelivat pyhäkössä, joka oli taivaallisen pyhäkön ”kuva ja varjo” (Hepr. 8:5).

Jeesus palvelee todellisessa pyhäkössä ja tarjoaa meille pääsyn Jumalan luo. Eläinuhrit olivat esikuvia Jeesuksen kuolemasta uhrina meidän puolestamme, mutta eläinten veri ei voinut puhdistaa omaatuntoa. Jeesuksen veri sen sijaan puhdistaa omantuntomme. Kun uskossa häneen ja hyväksymme hänen toimensa välittäjänä hyväksemme, voimme lähestyä Jumalaa rohkeasti (Hepr. 10:19–22).

`Lue Hepr. 8:8–12. Mitä Jumala lupasi meille uudessa liitossa?`

Asettamalla Jeesuksen ylipapiksemme Isä otti käyttöön uuden liiton, jota vanha liitto pystyi vain ennakoimaan. Uusi liitto tuo meille sen, mitä vain täydellinen ja ikuinen pappi, joka on yhtä aikaa sekä ihminen että Jumala, voi tuoda. Tämä ylipappi selittää Jumalan lakia ja istuttaa tuon lain meidän sydämeemme. Hän tarjoaa uhrin, joka tuo anteeksiannon. Hän puhdistaa ja muuttaa meidän kivisydämemme lihasydämeksi (Hes. 36:26). Hän todella luo meidät uudeksi (2. Kor. 5:17). Tämä pappi siunaa meitä mitä uskomattomimmalla tavalla tarjoamalla meille pääsyn itse Isän luo.

Jumala suunnitteli vanhan liiton viitatakseen sen kautta tulevaisuudessa tapahtuvaan Jeesuksen työhön. Vanha liitto oli suunnittelultaan ja tarkoitukseltaan kaunis. Kuitenkin jotkut ymmärsivät sen tarkoituksen väärin. Haluttomuudessaan jättää todellisen kuvan varjot ja omaksua ne totuudet, joihin symbolit viittasivat, he jäivät paitsi niistä ihanista hyödyistä, joita Jeesuksen suorittama palvelustyö tarjosi heille.

”Kristus oli temppelin perustus ja sen elämä. Siellä suoritetut jumalanpalvelukset kuvasivat Jumalan Pojan uhria. Pappeus oli perustettu kuvaamaan Kristuksen välittäjänasemaa ja tehtävää. Koko uhrijärjestelmä oli esikuva Vapahtajan kuolemasta maailman lunastamiseksi. Näiden uhrien merkitys oli lakkaava, kun täyttyisi se suuri tapahtuma, johon ne kautta aikojen olivat viitanneet.” (4AO 134.)