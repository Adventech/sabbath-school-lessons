---
title:  Jeesus, Sotaurhomme
date:  04/01/2022
---

`Vrt. 1. Sam. 8:19, 20 ja Hepr. 2:14–16. Mitä israelilaiset odottivat kuninkaalta ja miten heidän toiveensa täyttyivät Jeesuksessa?`

Israelilaiset halusivat kuninkaan tuomarikseen ja johtajakseen taisteluissa, sillä he unohtivat, että Jumala oli heidän kuninkaansa. Jumalan hallintavalta kansaansa nähden ennallistettiin Jeesuksen myötä. Kuninkaanamme Jeesus johtaa meitä taistelussa vihollista vastaan.

Hepr. 2:14–16 kuvailee Jeesusta sotaurhona, joka taistelee heikkojen puolesta. Kristus kohtaa ja kukistaa Paholaisen kaksintaistelussa ja vapauttaa meidät orjuudesta. Kuvaus muistuttaa meitä Daavidin ja Goljatin välisestä taistelusta. Kuninkaaksi voitelunsa jälkeen (1. Sam. 16) Daavid pelasti veljensä orjuudelta kukistamalla Goljatin. Taistelun ehdoissa määriteltiin, että taistelun voittaja orjuuttaisi koko toisen osapuolen kansan (1. Sam. 17:8–10). Näin Daavid oli taistelija Israelin puolesta. Hän edusti heitä.

`Lue Jes. 42:13 ja Jes. 59:15–20. Miten Jahve kuvailee itseään näissä jakeissa?`

Hepr. 2:14–16 viittaa siihen ajatukseen, että Jumala pelastaisi Israelin kaksintaistelussa. Huomaa Jesajan kirjan jae: ”Mutta Herra sanoo näin: – Nyt otetaan sotasankarilta hänen vankinsa ja valtiaalta riistetään hänen saaliinsa! Minä ahdistan sitä, joka sinua ahdistaa ja sinun lapsesi minä pelastan.” (Jes. 49:25.)

Kristittyinä usein ajattelemme olevamme kaksintaistelussa Paholaista vastaan. Kun luemme Ef. 6:10–18, näemme, että olemme taistelussa Paholaista vastaan, mutta Jumala on sotaurhomme, joka käy taisteluun meidän edellämme. Olemme osa hänen armeijaansa, ja siksi meidän on käytettävä hänen taisteluvarusteitaan. Emme myöskään taistele yksin. Ef. 6. luvussa käytetään monikkoa. Me seurakuntana puemme taisteluvarusteet ja taistelemme sotaurhomme, itse Jumalan, takana.

`Miten voimme päivittäisissä taisteluissamme itseämme, kiusauksia yms. vastaan hyödyntää Jumalan voimaa, joka antaa meille kyvyn olla uskollisia?`