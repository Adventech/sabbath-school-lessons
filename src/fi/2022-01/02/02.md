---
title:  Jeesus, Kuninkaamme
date:  02/01/2022
---

Heprealaiskirjeen pääkohta on, että Jeesus on hallitsija, joka istuu Isän oikealla puolella (Hepr. 8:1). Jumalana hän on aina ollut maailmankaikkeuden hallitsija, mutta kun Aadam ja Eeva tekivät syntiä, Paholaisesta tuli tämän maailman hallitsija (Joh. 12:31; 14:30; 16:11). Jeesus kuitenkin tuli ja kukisti Paholaisen ristillä saaden takaisin oikeuden hallita niitä, jotka vastaanottavat hänet Pelastajanaan (Kol. 2:13–15).

Heprealaiskirjeen luvut yksi ja kaksi keskittyvät erityisesti Jeesuksen kuninkaaksi asettamiseen.

`Lue Hepr. 1:5–14. Mitä tässä tapahtuu?`

Jakeet on järjestetty kolmeen osaan, jossa jokaisessa esitellään jokin näkökohta Pojan valtaistuimelleastumisseremoniaan. Ensimmäisessä osassa Jumala asettaa Jeesuksen kuninkaalliseksi Pojaksi (Hepr. 1:5). Toisessa Jumala esittelee Poikansa taivaalliselle hovilleen, joka palvoo häntä (Hepr. 1:6, 8) samalla, kun Isä julistaa Pojan ikuista hallintavaltaa ja hänen asemaansa Luojana (Hepr. 1:8–12). Kolmannessa Jumala asettaa Pojan valtaistuimelle, mikä on merkki maailmaa koskevan hallintavallan myöntämisestä (Hepr. 1:13, 14).

Yksi Uuden testamentin tärkeimmistä opetuksista on, että Jeesuksessa Jumala täytti lupauksensa Daavidille (ks. 2. Sam. 7:8–16 ja Luuk. 1:30–33). Jeesus syntyi Daavidin sukulinjasta Daavidin kaupungissa (Matt. 1:1–16; Luuk. 2:10, 11). Ihmiset kutsuivat häntä usein Daavidin pojaksi. Hänet teloitettiin syytettynä siitä, että hän väitti olevansa juutalaisten kuningas (Matt. 27:37). Pietari ja Paavali julistivat, että Jeesus oli noussut kuolleista niiden lupausten täyttymyksenä, jotka oli annettu Daavidille (Ap. t. 2:22–36; 13:22–37). Ja Johannes tunnisti Jeesuksen leijonaksi Juudan heimosta (Ilm. 5:5).

Heprealaiskirje yhtyy ajatukseen. Jumala on täyttänyt lupauksensa Daavidille Jeesuksessa: Jumala antoi hänelle suuren nimen (Hepr. 1:4), asetti hänet Pojakseen (Hepr. 1:5) ja vahvisti hänen asemansa Luojana ja Herrana ikuisesti (Hepr. 1:8–12), ja asetti hänet istumaan oikealle puolelleen (Hepr. 1:13, 14). Hepr. 4. luvun mukaan Jeesus johtaa kansan lepoon. Hän on myös Jumalan talon rakentaja (Hepr. 3:3, 4.)

Jeesus on tämän maailman laillinen hallitsija, joka käy sotaa Paholaista vastaan voittaakseen uskollisuutemme.

`Mitä lohtua tieto siitä, että Jeesus on kaikkeuden hallitsija, tuo meille koettelemusten keskellä?`