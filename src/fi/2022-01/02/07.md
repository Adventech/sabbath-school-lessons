---
title:  Lisäaineistoa
date:  07/01/2022
---

Kaikkien Heprealaiskirjeen hyvien ja toiveikkaiden totuuksien lisäksi kirja sisältää myös sarjan varoituksia, joiden huippukohta tulee luvuissa 10–12. Näissä osuuksissa on ainakin kaksi tyypillistä piirrettä. Ensinnäkin niissä kaikissa verrataan erämaasukupolvea Heprealaiskirjeen lukijoihin. Toiseksi niissä kehotetaan meitä uskomaan.

Erämaasukupolvi oli se sukupolvi, joka näki Jumalan hämmästyttävän voiman niissä merkeissä ja ihmeissä, joita tapahtui Egyptistä vapautumisen yhteydessä. He myös kuulivat kymmenen käskyä Jumalan puhumina Siinainvuorelta. He näkivät tulipatsaan yöllä ja suojaavan pilvipatsaan päivällä. He söivät mannaa, taivaan leipää. He joivat myös vettä, jota pulppusi kalliosta, missä ikinä he leiriytyivätkin. Kun he saapuivat luvatun maan rajalle, he eivät kuitenkaan kyenneet luottamaan Jumalaan. Heiltä puuttui uskoa, joka on juuri sitä, mitä Jumala vaatii. ”Ilman uskoa ei kuitenkaan kukaan ole Jumalan mielen mukainen.” (Hepr. 11:6.)

Paavali sanoo, että me olemme erämaasukupolven tavoin luvatun maan rajalla (Hepr. 10:37–39). Meidän etuoikeutemme ja velvollisuutemme ovat kuitenkin suuremmat. Me emme kuulleet Jumalan puhuvan Siinainvuorelta, mutta olemme Raamatun välityksellä nähneet suuremman ilmoituksen Jumalasta kuin se, joka saatiin Siinainvuorella: lihaksi tulleen Jumalan, Jeesuksen Kristuksen (Hepr. 12:18–24). Kysymys kuuluu: olemmeko uskossa kestäviä? Kirjeen kirjoittaja kehottaa meitä seuraamaan uskonsankareiden esimerkkiä, joista suurin on itse Jeesuksen esimerkki.

**Keskustelunaiheita**

`Olemme oppineet, että Jeesus on meidän sotaurhomme, joka kulkee edellämme taisteluun Paholaista vastaan. Miten me voimme taistella yhdessä, yhteen liittyneenä seurakuntana sotaurhomme jäljessä? Mikä estää meidän yhteytemme? Millä tavoin Paholainen voi heikentää meitä seurakuntana? Miten hän heikensi Israelia menneisyydessä?`

`Uskovina me olemme Jumalan ohjauksen alainen pappien yhteisö. Millä tavoin oma paikallisseurakuntanne voi uhrata paremmin kiitosta ja hyviä tekoja Jumalalle? Menkää vas­tauksissanne yksityiskohtiin ja käytännön tasolle.`

`Millä tavoin tilanteemme on samanlainen kuin erämaasukupolven tilanne juuri ennen kuin heidän piti astua luvattuun maahan? Mitä voimme oppia näistä yhtäläisyyksistä?`