---
title:  Jeesus, Meidän Välittäjämme
date:  03/01/2022
---

Eräs mielenkiintoinen Vanhan testamentin teologinen käsitys on se, että luvattu Daavidin sukulinjan kuningas tulee edustamaan kansaa Jumalan edessä.

`Vertaa 2. Moos. 4:22, 23 ja 2. Sam. 7:12–14; sitten 5. Moos. 12:8–10 ja 2. Sam. 7:9–11 ja vielä 5. Moos. 12:13, 14 ja Ps. 132:1–5, 11–14. Mitkä Israelin saamat lupaukset täyttyisivät luvatun Daavidin sukulinjan kuninkaan kautta?`

Israel oli Jumalan poika, ja Jumala antaisi heille paikan, jossa he saisivat levätä vihollistensa ahdistelulta. Jumala valitsisi myös paikan, jossa hänen nimensä voisi asua heidän keskuudestaan. Nämä Israelille annetut lupaukset täyttyisivät nyt luvatun Daavidin sukulinjan kuninkaan kautta. Hänet Jumala asettaisi Pojakseen, hänelle Jumala antaisi levon hänen vihollisistaan ja hän rakentaisi temppelin Jumalalle Siioniin, jossa Jumalan nimi asuisi. Jumala täyttäisi siis lupauksensa Israelille luvatun Daavidin sukulinjan kuninkaan kautta, joka edustaisi Israelia Jumalan edessä.

Tällaisen edustajan tuominen Jumalan ja Israelin väliseen suhteeseen mahdollisti heidän liittosuhteensa jatkumisen. Mooseksen kanssa tehdyn liiton vaatimuksena oli, että koko Israel olisi uskollinen, jotta he saisivat Jumalan suojeluksen ja siunaukset (ks. Joos. 7:1–13). Daavidin kanssa tehty liitto takasi kuitenkin Jumalan liittosiunaukset Israelille yhden ihmisen uskollisuuden kautta: Daavidin sukulinjan kuninkaan kautta.

Valitettavasti suurin osa Daavidin sukulinjan kuninkaista ei ollut uskollisia, eikä Jumala voinut siunata Israelia kuten olisi halunnut. Vanha testamentti on täynnä kertomuksia juuri siitä, kuinka uskottomia monet noista kuninkaista olivat.

Hyvä uutinen on, että Jumala lähetti Poikansa syntymään Daavidin Pojaksi, ja hän on ollut täydellisen uskollinen. Siksi Jumala voi täyttää hänessä kaikki kansalleen antamansa lupaukset. Kun Jumala siunaa kuningasta, koko hänen kansansa hyötyy siitä. Siksi Jeesus on Jumalan siunauksen välittäjä meille. Hän on välittäjä eli kanava, jonka kautta Jumalan siunaukset virtaavat meille. Meidän perimmäinen pelastustoivomme löytyy vain Jeesuksessa ja siinä, mitä hän on tehnyt puolestamme.