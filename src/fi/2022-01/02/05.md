---
title:  Jeesus, Meidän Ylipappimme
date:  05/01/2022
---

Hepr. 5–7 esittelee Jeesuksen toisen tehtävän. Hän on meidän ylipappimme. Kirjeen kirjoittaja selittää, että tämä täyttää lupauksen, jonka Jumala oli antanut luvatulle Daavidin sukulinjan kuninkaalle, että tästä tulisi ”pappi ikuisesti”, hänen pappeutensa on ”Melkisedekin pappeutta” (Ps. 110:4; Hepr. 5:5, 6).

`Lue 3. Moos. 1:1–9; 10:8–11; Mal. 2:7; 4. Moos. 6:22–26 ja Hepr. 5:1–4. Mitä tehtäviä pappi suoritti?`

Papit oli määrätty edustamaan ihmisiä Jumalan edessä ja toimimaan välittäjinä kaikissa Jumalaan liittyvissä asioissa. Pappi oli välittäjä. Tämä oli totta kaikissa pappisjärjestelmissä, oli kyse sitten juutalaisuudesta tai Kreikan, Rooman tai muun vallan uskonnosta. Pappi mahdollistaa sen, että voimme olla suhteessa Jumalaan, ja kaikkien papin tehtävien tarkoituksena on jotenkin helpottaa meidän ja Jumalan välistä suhdetta.

Pappi suorittaa uhripalvelusta ihmisten puolesta. Ihmiset eivät voi tuoda näitä uhreja Jumalalle henkilökohtaisesti. Pappi tietää, miten me voimme uhrata sellaisen uhrin, joka on Jumalalle otollinen ja tuo meille puhdistuksen ja anteeksiannon.

Papit myös opettivat Jumalan lakia kansalle. He olivat asiantuntijoita Jumalan käskyjen suhteen ja olivat vastuussa niiden selittämisestä ja soveltamisesta.

Lisäksi papeilla oli vastuu siitä, että kansalle luettiin siunaus Jahven nimeen. Heidän kauttaan Jumala välitti hyväntahtoiset tarkoituksensa kansalle.

Kuitenkin 1. Piet. 2:9 näemme jotakin muuta. Meitä Jeesukseen uskovia kutsutaan kuninkaalliseksi papistoksi. Tämä osa tarjoaa aivan uskomattomia etuoikeuksia. Papit saattoivat lähestyä Jumalaa pyhäkössä. Tänä päivänä voimme rukouksessa lähestyä Jumalaa luottavaisin mielin (Hepr. 4:14–16; 10:19–23). Toki tehtävään kuuluu myös tärkeitä velvollisuuksia. Meidän on osallistuttava Jumalan kanssa hänen työhönsä pelastaa maailma. Hän haluaa meidän opettavan ja selittävän Jumalan lakia ja säädöksiä toisille. Hän haluaa meidän myös uhraavan kiitosta ja hyviä tekoja, jotka ovat hänelle mieleen. Millainen etuoikeus ja millainen vastuu!

`Mitä merkitystä sillä tulisi olla elämässämme, että me todella olemme kuninkaallinen papisto? Miten tämän totuuden tulisi vaikuttaa siihen, miten me elämme?`