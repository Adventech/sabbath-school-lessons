---
title:  Hän Panee Taivaan Ja Maan Järkkymään
date:  15/03/2022
---

Kuvailtuaan juhlavaa kokoontumista taivaassa Paavali kehottaa lukijoita kiinnittämään huomionsa Jumalan ääneen, koska Jumala aikoo panna ”[v]ielä viimeisen kerran – – maan järkkymään, enkä vain sitä, vaan myös taivaan” (Hepr. 12:26). Paavali sanoo, että vaikka Jeesus oli jo noussut valtaistuimelle, meidän pelastustamme ei ole viety loppuun. Meidän tulee olla tarkkoina, sillä tärkeä tapahtuma on vielä tulossa.

`Vertaa Hagg. 2:6–9, 20–22; Ps. 96:9, 10; Ps. 99:1 ja Hepr. 12:26, 27. Mikä tarkoitus on sillä, että Jumala panee taivaan ja maan järkkymään? Mitä se tarkoittaa?`

Vanhassa testamentissa maan järisyttäminen oli yleinen kuvaus Jumalan läsnäolosta, kun hän saapuu vapauttamaan kansansa. Kun Debora ja Barak taistelivat Siseraa vastaan, Jumala taisteli taivaasta heidän puolestaan (Tuom. 5:20). Sitä kuvailtiin voimakkaana maanjäristyksenä, maan ja vuorten järkkymisenä Jumalan läsnäolon tähden (Tuom. 5:4, 5). Löydämme saman kuvauksen läpi Vanhan testamentin aina, kun Jumala nousee vapauttamaan sorretut (Ps. 68:8, 9; 60:4; 77:18, 19). Maan järisyttäminen oli merkki Jumalan tuomiosta hänen vakuuttaessaan hallintavaltaansa maan kansojen yli. Profeetat ennustivat, että näin tapahtuisi Herran päivänä (Jes. 13:13; 24:18–23).

Heprealaisille maan ja taivaan järkkyminen viittaa Jumalan vihollisten tuhoutumiseen. Sen Jumala lupasi silloin, kun Jeesus asetettiin valtaistuimelle. Jumala sanoi hänelle: ”Istu oikealle puolelleni, kunnes minä panen sinun vihollisesi sinun jalkojesi astinlaudaksi.” (Hepr. 1:13, VKR). Jeesus oli siis kukistanut vihollisen (Hepr. 2:14–16) ja hänet oli asetettu valtaistuimelle (Hepr. 1:5–14), mutta vihollisia ei ole vielä tuhottu (Hepr. 10:11–14; 1. Kor. 15:23–25).

Jumala tulee kuitenkin tuhoamaan viholliset tulevaisuudessa, kun hän panee taivaan ja maan järkkymään. Niiden järisyttäminen tarkoittaa niiden maallisten valtojen tuhoamista, jotka vainoavat Jumalan kansaa, ja ennen kaikkea pahan vallan tuhoamista (Paholainen ja hänen enkelinsä), jotka seisovat maallisten valtojen takana ja hallitsevat niitä.

`Miksi lupaus siitä, että eräänä päivänä oikeus toteutuu ja maailmaamme hallinnut pahuus tuhoutuu, on niin toivoa antava meille kaikille, erityisesti niille, jotka ovat kärsineet suoraan pahan käsissä?`