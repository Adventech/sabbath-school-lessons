---
title:  Olette Tulleet Jumalan, Kaikkien Tuomarin, Luo
date:  14/03/2022
---

`Lue Hepr. 12:23. Jos tämä on juhla, miksi Jumala kuvataan tuomarina? Miten tuomari voi olla osallisena tai syynä juhlintaan? Lue myös Dan. 7:9, 10, 13–22.`

Hepr. 12:22–24 kuvattu juhlinta viittaa tulevaan tuomioon. Jumala, tuomari, toimii puheenjohtajana. Kirjat avataan ja kirjoihin perustuva tuleva tuomio on se, että Jumalan kansa saa valtakunnan (Hepr. 12:28).

Tämä näkymä tuo mieleen sen suuren, ennen Jeesuksen paluuta tapahtuvan tuomion kuvauksen, josta Danielin kirjan 7. luku puhuu. Siinä kuvataan tuomiokohtausta, jossa Jumala, tuo Ikiaikainen (Dan. 7:9), istuu tulen liekeistä muodostuvalla valtaistuimella ja häntä ympäröivät ”tuhannet ja taas tuhannet” enkelit (Dan. 7:10). Kirjat avataan (Dan. 7:10) ja tuomio on suosiollinen Korkeimman pyhille, jotka saavat haltuunsa valtakunnan (Dan. 7:22, VKR).

Samoin Hepr. 12:22–29 kuvaa tuomionäkymää Siionin vuorella, taivaallisessa Jerusalemissa, jossa ”Jumala, kaikkien tuomari” on ”kymmenientuhansien enkelien” (RK 2012) ympäröimänä. Näkymä on myös tulenhehkuinen (Hepr. 12:29). Siihen liittyy kirja, koska pyhät on kirjattu sinne (Hepr. 12:23), mikä tarkoittaa suosiollista tuomiota pyhille.

Jeesus on tapahtuman keskiössä (Hepr. 12:24). Hepr. 2. luvussa hänet kuvattiin Ihmisen Pojaksi, joka on ”kuoleman tuskat [meidän puolestamme] kärsittyään ’seppelöity kirkkaudella ja kunnialla’” (Hepr. 2:9). Hepr. 2:10 mukaan Ihmisen Poika (ks. Hepr. 2:6, RK 2012) kärsi voidakseen ”tuoda paljon lapsia kirkkauteen”, toisin sanoen, jotta uskovat voitaisiin myös seppelöidä ”kirkkaudella ja kunnialla” (Hepr. 2:7). Poika on tuonut nyt uskovia Siioniin, taivaalliseen Jerusalemiin, uuden liiton kautta (Hepr. 12:22–24), jossa valtakunta luvataan heille (Hepr. 12:28).

Tämä tuomio on siis todella hyvä uutinen uskoville, koska se on heille suotuisa ja vapauttava. Tuomio kukistaa heidän vastustajansa, tuon lohikäärmeen, joka on ollut niiden kauhistuttavien petojen takana, jotka ovat vainonneet uskovia menneisyydessä (Dan. 7) ja vainoavat heitä tulevaisuudessa (Ilm. 13).

Miten kolmen enkelin sanomassa esitetty Jumalan tuomio on hyvä uutinen tälle ajalle? (Ilm. 14:6, 7; vrt.

`5. Moos. 32:36; 1. Aik. 16:33–35)?`