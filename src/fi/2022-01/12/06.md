---
title:  Olkaamme Kiitollisia
date:  17/03/2022
---

Heprealaiskirje päättää tämän osuuden huomauttamalla, että oikea tapa reagoida kaikkiin Jumalan hyväksemme tekemiin ihaniin asioihin on ilmaista kiitollisuutta osoittamalla hänelle hänen tahtonsa mukaista palvontaa.

`Vertaa Hepr. 12:28 ja Hepr. 13:15, 16. Miten voimme uhrata Jumalalle hänen mielensä mukaisesti?`

Vanhan liiton järjestelmässä eläinuhrit olivat tapa, jolla ihmiset osoittivat katumustaan ja kiitollisuuttaan, mutta kyseisten uhrien oli määrä olla vain merkki uhrin tuoneen ihmisen sydämessä vallitsevasta kiitollisuudesta ja katumuksesta. Jumala teki Psalmeissa ja profeettojen kautta selväksi, että se, mikä häntä todellisuudessa miellytti, ei ollut eläinten veri, vaan kiitollisuus, hyvät teot ja palvojiensa sydämen vanhurskaus (Ps. 50:7–23; Jes. 1:11–17).

Paavali kutsuu meitä palvomaan Jumalaa taivaallisessa pyhäkössä uhraamalla ylistystä, synnintunnustusta, kiitosta ja hyviä tekoja, jotka ovat sitä todellista palvontaa, josta hän iloitsee. Uhraamme näitä uhreja maan päällä, mutta ne otetaan vastaan taivaassa Jumalalle mieluisana uhrina. Tämä kehotus pitää sisällään kaikki aiemmin kirjeessä esitetyt kutsut tunnustaa Jeesuksen nimeä (Hepr. 3:1; 4:14; 10:23) ja jatkaa hyvien tekojen tekemistä (Hepr. 6:10–12; 13:1, 2, 16).

Paavalin kutsu lukijoilleen kiittää Jumalaa ja palvella ”häntä hänen tahtonsa mukaisesti” (Hepr. 12:28) tarkoittaa, että uskovat ovat nyt todella pappiskansa, joka on tehty täydelliseksi ja pyhitetty Jeesuksen uhrin kautta (Hepr. 10:10–14, 19–23). Tämä täyttää Jumalan alkuperäisen tarkoituksen ­Israeliin nähden, että he olisivat pappiskansa, jonka kautta hän voisi ilmoittaa hyvän uutisen pelastuksesta maailmalle (2. Moos. 19:4–6; 1. Piet. 2:9, 10; Ilm. 1:6; 5:10).

Hepr. 13:1–6 kuvailee käytännön tasolla, mitä hyvän tekeminen ja omastaan jakaminen tarkoittavat: veljesrakkauden osoittamista, aivan kuten Jeesus osoitti veljellistä rakkautta meitä kohtaan (Hepr. 2:11, 12); vieraanvaraisuutta; vankien ja pahoinpideltyjen luona vierailemista (Hepr. 13:3, VKR) sekä aviorikoksien ja ahneuden torjumista.

`Miksi on tärkeää ajatella hyvien tekojen tekemistä ja omastamme jakamista osana Jumalan palvontaa?`