---
title:  Lisäaineistoa
date:  18/03/2022
---

”Niinä tuhantena vuotena, jotka ovat ensimmäisen ja toisen ylösnousemuksen välillä, pidetään jumalattomien tuomio. Apostoli Paavali viittaa tähän tuomioon Kristuksen toista tulemista seuraavana tapahtumana, kun hän kirjoittaa: ’Älkää sentähden lausuko mitään tuomiota, ennenkuin aika on, ennenkuin Herra tulee, joka myös on saattava valoon pimeyden kätköt ja tuova ilmi sydänten aivoitukset’ (1 Kor. 4:5). Daniel todistaa, että vanhaikäisen tullessa ’oikeus annettiin Korkeimman pyhille’ (Dan. 7:22). Tähän aikaan vanhurskaat hallitsevat kuninkaina ja Jumalan pappeina. Johannes sanoo Ilmestyskirjassa: ’Minä näin valtaistuimia, ja he istuivat niille, ja heille annettiin tuomiovalta.’ ’He tulevat olemaan Jumalan ja Kristuksen pappeja ja hallitsevat hänen kanssaan ne tuhannen vuotta’ (Ilm. 20:4, 6). Tähän aikaan ’pyhät tulevat maailman tuomitsemaan’, kuten Paavali on ennustanut (1 Kor. 6:2, 3). Yhdessä Kristuksen kanssa he tuomitsevat jumalattomat vertaillen heidän tekojaan lakikirjaan Raamattuun ja ratkaisten jokaisen henkilön asian sen mukaan, kuin hän ruumiissa ollessaan on tehnyt. Jumalattomien kärsittäväksi tulevan rangaistuksen suuruus määrätään heidän tekojensa mukaan ja merkitään heidän nimensä kohdalle kuoleman kirjaan.

Kristus ja hänen kansansa tuomitsevat myös saatanan ja pahat enkelit. Sanoohan Paavali: ’Ettekö tiedä, että me tulemme tuomitsemaan enkeleitä?’ Ja Juudas selittää, että Herra ’ne enkelit, jotka eivät säilyttäneet valta-asemaansa, vaan jättivät oman asumuksensa, pani pimeyteen iankaikkisissa kahleissa säilytettäviksi suuren päivän tuomioon’ (Juud. 6).” (8AO 162, 163.)

**Keskustelunaiheita**

`Mitä pyhien osallistuminen jumalattomien tuomitsemiseen (1. Kor. 6:3; Juud. 6) kertoo meille Jumalasta ja siitä, kuinka läpinäkyväksi hän tulee tekemään hyvyytensä ja oikeudenmukaisuutensa siinä, miten hän on käsitellyt synnin ja pahuuden?`

`Lue 2. Moos. 32:32; Ps. 56:9; 69:29; 139:16; Jes. 4:3; Dan. 12:1; Mal. 3:16, VKR; Luuk. 10:20; Ilm. 13:8 ja Ilm. 17:8. Näissä jakeissa mainitaan Jumalan kirja taivaassa. Millaisia asioita kirjaan merkitään? Miksi on tärkeää, että Jumala merkitsee kirjaansa esimerkiksi kyyneleistämme (Ps. 56:9)? Jos Jumala tietää kaiken, mikä kirjan tarkoitus on?`