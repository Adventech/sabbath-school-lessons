---
title:  Veli Esimerkkinä
date:  20/01/2022
---

Toinen syy, miksi Jeesus otti ihmisluonnon ja eli keskuudessamme, jotta voisi olla esimerkkimme – ainoa, joka voi toimia meille mallina siitä, mikä on oikea tapa elää Jumalan edessä.

`Lue Hepr. 12:1–4. Miten meidän tulisi juosta kristillisen elämän kilpajuoksu?`

Tekstissä Jeesusta kutsutaan uskomme perustajaksi ja täydelliseksi tekijäksi. Kreikan kielen sana arkhegos (’perustaja’) voidaan kääntää myös sanalla ’uranuurtaja’. Jeesus on juoksukilpailumme uranuurtaja siinä mielessä, että hän juoksee kaikkien uskovien edellä. Hepr. 6:20 (VKR) kutsuu Jeesusta edelläjuoksijaksemme. Ilmaus ”täydelliseksi tekijä” tuo esiin ajatuksen siitä, että Jeesus oli osoittanut uskoa Jumalaan puhtaimmassa mahdollisessa muodossa. Hän on ensimmäinen, joka on juossut kilpailumme menestyksekkäästi näyttäen samalla, mistä uskon elämässä on kyse ja millaista se täydellisimmillään on.

Hepr. 2:13 sanotaan: ”’Minä turvaan Herraan”, ja edelleen: ”Tässä me olemme, minä ja lapset, jotka Jumala minulle antoi.’” Tässä Jeesus sanoo panevansa luottamuksensa Jumalaan. Sanoilla viitataan kohtaan Jes. 8:17, 18.

Jesaja lausui nämä sanat, kun hänen maansa yllä leijui hyökkäyksen uhka Pohjois-Israelista ja Syyriasta (Jes. 7:1, 2). Jesajan usko oli suuri vastakohta kuningas Ahasin uskon puutteelle (2. Kun. 16:5–18). Jumala oli kehottanut Ahasia luottamaan häneen ja pyytämään häneltä merkkiä, jonka hän antaisi (Jes. 7:1–11). Jumala oli jo luvannut Ahasille, Daavidin pojalle, että hän varjelisi tätä omana poikanaan. Nyt Jumala armollisesti tarjoutui vahvistamaan tuon lupauksen Ahasille merkin kautta. Ahas kuitenkin kieltäytyi pyytämästä merkkiä ja sen sijaan lähetti sanansaattajia Tiglatpileserin, Assyrian kuninkaan, luo sanoen: ”Minä olen sinun palvelijasi ja sinun poikasi.” (2. Kun. 16:7, VKR.) Kuinka surullista! Ahas oli mieluummin Tiglatpileserin poika kuin Jumalan poika.

Jeesus kuitenkin pani luottamuksensa Jumalaan ja hänen lupaukseensa, että tämä panisi hänen vihollisensa hänen jalkojensa alle (Hepr. 1:13; 10:12, 13). Jumala on antanut tämän saman lupauksen meille. Uskotaan siihen (Room. 16:20).