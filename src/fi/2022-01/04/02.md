---
title:  Veli Lunastajana
date:  16/01/2022
---

`Lue 3. Moos. 25:25–27, 47–49. Kuka saattoi lunastaa ihmisen, joka oli menettänyt omaisuutensa tai vapautensa köyhyyden tähden?`

Mooseksen laissa määrättiin, että kun henkilö oli niin köyhä, että hänen täytyi selviytyäkseen myydä omaisuutensa tai itsensä, hän oli oikeutettu saamaan omaisuutensa tai vapautensa takaisin joka viidentenäkymmenentenä vuotena eli riemuvuotena. Riemuvuosi oli suuri sapattivuosi, jolloin velat annettiin anteeksi, maaomaisuus palautettiin oikeille omistajilleen ja vangit julistettiin vapaiksi.

Viisikymmentä vuotta oli kuitenkin pitkä aika odottaa. Siksi Mooseksen laissa määrättiin, että myös lähiomainen saattoi maksaa jäljellä olevan velan ja näin lunastaa sukulaisensa pulasta paljon aiemmin.

Lisäksi lähisukulainen takasi sen, että oikeus toteutui silloin, kun joku murhattiin. Hän oli velvoitettu verikostoon ja hänen tehtävänään oli ottaa kiinni lähisukulaisensa murhaaja ja rangaista tätä (4. Moos. 35:9–15).

`Lue Hepr. 2:14–16. Miten Jeesusta ja meitä kuvataan tässä katkelmassa?`

Katkelma kuvaa meidät Paholaisen orjiksi mutta Jeesuksen Lunastajaksemme. Kun Aadam teki syntiä, ihmiset joutuivat Paholaisen vallan alle. Tämän seurauksena meillä ei ollut voimaa vastustaa syntiä (Room. 7:14–24). Ja vielä pahempaa, rikkomuksistamme oli säädetty kuolemanrangaistus, jota emme kyenneet maksamaan (Room. 6:23). Niinpä tilanteemme oli selvästikin toivoton.

Jeesus kuitenkin otti ihmisluonnon ja tuli lihaksi ja vereksi, kuten mekin. Hän tuli meidän lähisukulaiseksemme ja lunasti meidät. Hän ei hävennyt kutsua meitä veljikseen (Hepr. 2:11).

Paradoksaalisesti ottamalla meidän luontomme ja lunastamalla meidät Jumala paljasti myös oman jumalallisen luonteensa. Vanhassa testamentissa Israelin todellinen lunastaja ja heidän lähin sukulaisensa on Jahve (esim. Ps. 19:15; Jes. 41:14; 43:14; 44:22; Jer. 31:11, VKR; Hoos. 13:14 VKR).