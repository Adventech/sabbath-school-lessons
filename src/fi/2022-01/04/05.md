---
title:  Kärsimysten Kautta Täydelliseksi
date:  19/01/2022
---

`Lue Hepr. 2:10, 17, 18 ja Hepr. 5:8, 9. Mikä tarkoitus kärsimyksellä oli Jeesuksen elämässä?`

Jumala teki Jeesuksen ”kärsimysten kautta täydelliseksi”. Tämä on hämmästyttävä ilmaus, sillä sanottiinhan Jeesuksesta, että hän on ”Jumalan sädehtivä kirkkaus, hänen olemuksensa kuva” (Hepr. 1:3) ja että hän on synnitön, virheetön, tahraton ja pyhä (Hepr. 4:15; 7:26–28; 9:14; 10:5–10). Jeesuksen ei siis tarvinnut nujertaa itsessään minkäänlaista moraalista tai eettistä epätäydellisyyttä. Hän oli täydellinen sekä moraalisesti että eettisesti.

Heprealaiskirjeessä sanotaan kuitenkin, että Jeesus kävi läpi ”täydellistymisen” prosessin, joka tarjosi hänelle keinot pelastaa meidät. Jeesuksen tuleminen täydelliseksi tarkoitti sitä, että hänet varustettiin meidän Vapahtajaksemme.

1. Jeesus tuli täydelliseksi kärsimysten kautta, jotta hänestä voisi tulla pelastuksemme päämies (Hepr. 2:10, VKR). Hänen piti kuolla uhrina, jotta Isällä olisi lailliset valtuudet pelastaa meidät. Jeesus oli täydellinen uhri, ainoa mahdollinen. Jumalana hän voisi tuomita meidät; mutta uhrinsa tähden hän voi myös pelastaa meidät.

2. Jeesus oppi kuuliaisuuden kärsimysten kautta (Hepr. 5:8). Kuuliaisuus oli välttämätöntä kahdesta syystä. Ensinnäkin se teki Jeesuksen uhrista hyväksyttävän (Hepr. 9:14; 10:5–10). Toiseksi Jeesuksen kuuliaisuus kärsimyksissä mahdollisti sen, että hänestä tuli esimerkkimme (Hepr. 5:9). Hän oppi kuuliaisuuden, koska ei ollut aiemmin kokenut sitä. Ketä hänen Jumalana olisi pitänyt totella? Ikuisena Poikana, joka on yhtä Jumalan kanssa, häntä itseään toteltiin maailmankaikkeuden hallitsijana. Siksi Jeesus ei edennyt tottelemattomuudesta kuuliaisuuteen, vaan täysivaltaisuudesta ja yliherruudesta alistumiseen ja kuuliaisuuteen. Ylhäisestä Jumalan Pojasta tuli kuuliainen Ihmisen Poika.

Kiusausten kärsiminen ja niiden voittaminen tekivät Jeesuksesta armollisen ja uskollisen ylipapin (Hepr. 2:17, 18). Kärsimys ei tehnyt hänestä armollisempaa. Päinvastoin, juuri armollisuutensa tähden hän alun alkaenkin tarjoutui kuolemaan pelastaakseen meidät (Hepr. 10:5–10; vrt. Room. 5:7, 8). Kärsimysten kautta Jeesuksen veljellisen rakkauden todellisuus ilmaistiin ja paljastettiin totuudenmukaisesti.

`Miten opimme kestämään elämän tragedioita?`