---
title:  Ei Hävennyt Kutsua Heitä Veljikseen
date:  17/01/2022
---

Heprealaiskirjeessä sanotaan, että Jeesus ei hävennyt kutsua meitä veljikseen (Hepr. 2:11). Sen lisäksi, että Jeesus oli yhtä Jumalan kanssa, hän otti meidätkin osaksi perhettään. Tällainen solidaarisuus oli vastakohta sille julkiselle häpäisylle, josta Heprealaiskirjeen lukijat olivat kärsineet yhteisöissään (Hepr. 10:33).

`Lue Hepr. 11:24–26. Millä tavoin Mooseksen päätökset ovat esikuvia siitä, mitä Jeesus teki meidän hyväksemme?`

Oletko miettinyt, mitä se merkitsi Moosekselle, että häntä kutsuttiin faraon tyttären pojaksi? Mooses oli voimallinen henkilö sen ajan voimallisimmassa valtakunnassa. Hän sai korkeimman siviili- ja sotilaskoulutuksen, ja hänestä tuli merkittävä persoona. Stefanos sanoo, että Mooses oli ”voimallinen sanoissa ja teoissa” (Ap. t. 7:22, VKR). Ellen White sanoo, että hän oli ”Egyptin armeijan suosiossa” ja että farao ”oli päättänyt tehdä tyttärensä ottopojasta valtaistuimensa perijän” (1AO 229.) Kuitenkin Mooses luopui kaikista etuoikeuksistaan valitessaan samaistua israelilaisiin, orjakansaan, jolla ei ollut koulutusta eikä valtaa.

`Lue Matt. 10:32, 33; 2. Tim. 1:8, 12 ja Hepr. 13:12–15. Mitä Jumala pyytää meiltä?`

Tämä oli osa Heprealaiskirjeen lukijoiden ongelmaa. Kärsittyään vainoista ja hylkäämisistä monet heistä olivat alkaneet hävetä Jeesusta ja olivat tekojensa kautta vaarassa julkisesti häpäistä häntä kunnioittamisen sijaan (Hepr. 6:6). Siksi Paavali jatkuvasti kutsuu lukijoitaan pysymään tunnustuksessa ja toivossa (Hepr. 4:14; 10:23).

Jumala haluaa meidän tunnustavan Jeesuksen Jumalaksemme ja veljeksemme. Lunastajanamme Jeesus on maksanut velkamme; veljenämme hän on osoittanut meille, miten meidän tulee elää, jotta mukautuisimme hänen ”Poikansa kaltaisiksi, niin että hänen Poikansa olisi esikoinen suuressa veljesjoukossa” (Room. 8:29).

`Jeesus päätti ottaa meidät ”sisaruksikseen”. Miksi se, mitä Jeesus teki, oli paljon alentavampaa hänelle kuin se, mitä Mooses teki?`