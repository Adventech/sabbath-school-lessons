---
title:  Lihaa Ja Verta Kuten Mekin
date:  18/01/2022
---

Heprealaiskirjeessä sanotaan, että Jeesus otti ihmisluonnon, oli se, että hän voisi edustaa meitä ja kuolla puolestamme (Hepr. 2:9, 14–16; 10:5–10). Tässä on pelastussuunnitelman perusta ja ainoa toivomme ikuisesta elämästä.

`Lue Matt. 16:17; Gal. 1:16, VKR; 1. Kor. 15:50 ja Ef. 6:12, VKR. Mihin ihmisluonnon puutteisiin jakeissa mainittu ilmaisu ”liha ja veri” viittaa?`

Ilmaus ”liha ja veri” korostaa ihmisen haurautta ja heikkoutta (Ef. 6:12, VKR), hänen ymmärryksen puutettaan (Matt. 16:17; Gal. 1:16, VKR) ja kuoleman alaisuuttaan (1. Kor. 15:50). Heprealaiskirjeessä sanotaan, että Jeesuksen ”oli tultava joka suhteessa veljiensä kaltaiseksi” (Hepr. 2:17). Tämä tarkoittaa, että Jeesuksesta tuli täysin ihminen. Hän ei vain näyttänyt tai vaikuttanut ihmiseltä; hän todella oli ihminen, yksi meistä.

Jeesus kuitenkin erosi meistä synnin suhteen. Ensinnäkään Jeesus ei tehnyt syntiä (Hepr. 4:15). Toiseksi Jeesuksella oli ihmisluonto, joka oli ”pyhä, viaton, tahraton, syntisistä erotettu” (Hepr. 7:26, VKR). Olemme kaikki tehneet syntiä ja meillä kaikilla on pahoja taipumuksia. Synnin orjuutemme nousee syvältä omasta luonnostamme. Ihminen on turmeltunut, ”synnin orjaksi myyty” (Room. 7:14; ks. myös Room. 7:15–20). Ylpeys ja muut synnilliset vaikuttimet usein tahraavat jopa hyvät tekomme. Jeesuksen luonnetta synti ei tahrannut. Näin asian täytyi olla. Jos Jeesus olisi meidän tavallamme ollut turmeltunut ja synnin orjaksi myyty, hänkin olisi tarvinnut Pelastajaa. Sen sijaan Jeesus tuli Pelastajana ja uhrasi itsensä puolestamme Jumalalle tahrattomaksi uhriksi (Hepr. 7:26–28; 9:14).

Jeesus tuhosi Paholaisen vallan kuolemalla synnittömänä uhrina meidän syntiemme tähden mahdollistaen näin meille anteeksiannon ja sovinnon Jumalan kanssa (Hepr. 2:14–17). Jeesus myös mursi synnin vallan antamalla meille voiman elää vanhurskasta elämää. Tämän hän toteutti lupauksessaan kirjoittaa lakinsa sydämeemme (Hepr. 8:10). Jeesus on siis kukistanut vihollisen ja tosi asiassa vapauttanut meidät palvelemaan elävää Jumalaa (Hepr. 9:14). Paholaisen lopullinen tuho tapahtuu viimeisellä tuomiolla (Ilm. 20:1–3, 10).

`Kun meillä on lupaus voitosta Jeesuksessa, miksi niin monet meistä silti kamppailevat synnin kanssa?`