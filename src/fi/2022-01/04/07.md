---
title:  Lisäaineistoa
date:  21/01/2022
---

Hepr. 2:13 sisältää Jeesuksen Isälleen lausumat sanat koskien veljiään: ”Tässä me olemme, minä ja lapset, jotka Jumala minulle antoi.” Patrick Gray esittää, että Jeesus kuvataan tässä veljiensä vartijana. Roomalainen tutela impuberum -järjestelmä määräsi, että isän kuollessa ”tuutori, joka oli usein vanhempi veli, otti vastuun alaikäisistä lapsista ja heidän perinnöstään, kunnes nämä tulivat täysi-ikäisiksi. Näin tehostettiin vanhemman veljen luonnollista velvollisuutta huolehtia nuoremmista sisaruksistaan.” – Godly Fear: The Epistle of the Hebrews and Greco-Roman Critiques of Superstition (Atlanta: Society of Biblical Literature, 2003), s. 126. Tämä selittää sen, miksi Heprealaiskirjeessä meistä puhutaan sekä Jeesuksen sisaruksina että hänen lapsinaan. Vanhempana veljenämme Jeesus on meidän tuutorimme, meidän huoltajamme ja suojelijamme.

”Kristus tuli maailmaan ihmiseksi. Hän seisoo ihmisten edustajana näyttääkseen Paholaista vastaan käydyssä taistelussa, että ihminen sellaisena, joksi Jumala hänet loi, ja yhteydessä Isään ja Poikaan, voi totella jokaista jumalallista vaatimusta.” (1SM 253.)

”Elämällään ja opetuksillaan Kristus on antanut täydellisen esikuvan siitä epäitsekkäästä palveluksesta, joka on lähtöisin Jumalasta. Jumala ei elä itselleen. Luomalla maailman ja ylläpitämällä kaikkia luotujaan hän jatkuvasti palvelee toisia. ’Hän antaa aurinkonsa koittaa niin pahoille kuin hyvillekin, ja antaa sataa niin väärille kuin vanhurskaillekin’ (Matt. 5:45). Tämän palvelemisen ihanteen Jumala on antanut Pojalleen. Jeesus asetettiin koko ihmiskunnan eteen, jotta hän esimerkillään opettaisi, mitä palveleminen merkitsee.” (5AO 204.)

**Keskustelunaiheita**

`Heprealaiskirjeessä kerrotaan, että Jeesuksesta tuli meidän veljemme, jotta hän voisi pelastaa meidät. Mitä se tarkoittaa sen suhteen, mitä Jumala teki pelastaakseen meidät? Miksi selän kääntäminen tälle ihmeelliselle todellisuudelle olisi niin surullinen virhe?`

`Miksi meidän kannaltamme on tärkeää, ettei Jeesus syntynyt synnin orjaksi (Room. 7:14)? Ajattele Moosesta ja sitä, miksi israelilaisille oli tärkeää, ettei Mooses ollut heidän tapaansa orja. Miten kertomus Mooseksesta auttaa meitä ymmärtämään edes vähän siitä, mitä Jeesus on tehnyt meidän hyväksemme?`