---
title:  Lisäaineistoa
date:  11/03/2022
---

”Uskon kautta sinusta tuli Kristuksen oma, ja uskon kautta tulet kasvamaan hänessä antamalla ja saamalla. Sinun on annettava kaikki – sydämesi, tahtosi ja palvelutyösi. Anna itsesi hänelle totellaksesi häntä kaikessa, mitä hän sinulta pyytää. Sinun on myös otettava kaikki.  Ota Kristus, kaikkien siunauksien täyttymys, elämään sydämessäsi. Ota hänet voimaksesi, vanhurskaudeksesi ja ikuiseksi auttajaksesi. Hän antaa sinulle voimaa totella.” (TKL 68.)

”Jumala ei oleta meidän uskovan ilman riittävää näyttöä uskomme perustaksi. Hänen olemassaolostaan, luonteestaan ja hänen sanansa totuudenmukaisuudesta on todisteita, jotka vetoavat meidän järkeemme, ja niitä on runsaasti. Jumala ei kuitenkaan ole koskaan poistanut epäilyn mahdollisuutta. Uskomme täytyy perustua näytölle, ei toteennäyttämiselle. Jos joku haluaa epäillä, hänellä on siihen tilaisuus. Toisaalta ihminen, joka todella haluaa päästä selville totuudesta, löytää todisteita, joille perustaa uskonsa.

Rajallisen ihmisen on mahdotonta täysin ymmärtää iankaikkisen Jumalan tekojen luonnetta. Pyhä olento tulee aina jäämään mysteeriksi sellaisellekin, joka on huippuälykäs ja korkealle koulutettu. ’Tavoitatko sinä Jumalan syvyydet? Ymmärrätkö ääriään myöten Kaikkivaltiaan suuruuden? Se on taivasta korkeampi – miten sen tavoitat? Se on tuonelaa syvempi – mitä siitä tiedät?’ (Job 11:7, 8.)” (TKL 105.)

**Keskustelunaiheita**

`Eräs varhaiskristillinen oppinut kirjoitti: Credo ut intelligam. Se on latinaa ja tarkoittaa: ”Uskon voidakseni ymmärtää.” Hepr. 11:3 sanoo: ”Uskon avulla me ymmärrämme – –.” Mikä on uskon ja ymmärtämisen suhde? Miksi usko tulee usein ennen ymmärtämistä, ja meidän on joskus ensin uskossa kurottauduttava niitä totuuksia kohti, joita emme ainakaan heti ymmärrä ja joihin saamme lisää ymmärrystä jälkeenpäin?`

`Kreikan kielen sana pistis tarkoittaa sekä uskoa että uskollisuutta. Miksi on tärkeää pitää molemmat merkitykset mielessä yrittäessämme ymmärtää, mitä uskon kautta eläminen tarkoittaa? Miten Heprealaiskirjeen 11. luvussa mainitut ihmiset osoittivat uskonsa todellisuuden uskollisuudellaan? Miten me voimme tehdä samoin?`

`Ymmärrämme, että usko on Jumalan lahja (Room. 12:3), mutta onko meillä itsellämme minkäänlaista osaa sen vastaanottamisessa ja ylläpitämisessä?`