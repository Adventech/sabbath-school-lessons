---
title:  'Mooses: Näki Uskossa Näkymättömän'
date:  08/03/2022
---

`Lue Hepr. 11:20–28. Mitä nämä uskonmiehet tekivät? Miten teot liittyvät toivoon ja asioihin, joita ei voi nähdä?`

Mooses on toinen tämän uskonluvun suurista esimerkeistä. Hänen elämänsä käydään lyhyesti läpi. Tekstissä mainitaan kaksi tekoa, joissa uhmattiin kuningasta: Mooseksen vanhemmat piilottivat hänet, kun hän oli syntynyt, sillä he eivät ”pelänneet kuninkaan määräystä” (Hepr. 11:23), ja Mooses lähti Egyptistä ”kuninkaan vihaa pelkäämättä” (Hepr. 11:27). Mooseksen merkittävin teko oli se, että hän ”kieltäytyi esiintymästä faraon tyttären poikana” (Hepr. 11:24). Mooseksesta piti tulla seuraava farao sillä perusteella, että faraon tytär oli ottanut hänet pojakseen, mutta hän luopui mahdollisuudesta tulla tuon ajan mahtavimman kansan hallitsijaksi. Sen sijaan hänestä tuli juuri orjuudesta vapautettujen pakolaisten johtaja.

`Vertaa Hepr. 11:24–27 ja Hepr. 10:32–35. Millä tavoin Heprealaiskirjeen alkuperäisten lukijoiden tilanne ja Mooseksen kokemus muistuttivat toisiaan?`

Mooseksen suuruus piili siinä, että hän kykeni näkemään Egyptin kuninkaan lupausten ohi ja katsomaan kohti näkymätöntä, kohti Jumalan lupauksia. Heprealaiskirjeen mukaan asian ydin on siinä, että hänen katseensa oli kiinnitetty tulevaan palkintoon, ei Egyptin aarteisiin. Tuo palkinto on sama palkinto, joka mainitaan Hepr. 10:35 ja jonka Jumala on luvannut kaikille häneen uskoville.

Paavalin sanojen Mooseksen päätöksestä on täytynyt kaikua vahvasti Heprealaiskirjeen lukijoiden sydämissä. He olivat kestäneet paheksuntaa ja parjausta siksi, että uskoivat Kristukseen. Heitä oli koeteltu ja he olivat menettäneet omaisuutensa (Hepr. 10:32–34). Jotkut olivat joutuneet vankilaan (Hepr. 13:3). Samoin Mooses valitsi tulla kaltoin kohdelluksi yhdessä Jumalan kansan kanssa. Hän vaihtoi Egyptin rikkaudet Kristuksen häväistykseen, koska uskoi, että Kristuksen antama palkinto oli suurempi kuin mitä Egypti pystyisi koskaan tarjoamaan.

`Millaisia koettelemuksia olet joutunut kohtaamaan?`