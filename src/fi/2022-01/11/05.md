---
title:  Uskon Tähden Rahab Ja Muut…
date:  09/03/2022
---

`Lue Hepr. 11:31 ja Joos. 2:9–11. Miksi portto Rahab on otettu mukaan pyhien sankareiden listalle?`

Emme odottaisi Rahabin löytyvän Heprealaiskirjeen 11. luvusta. Hän on listan kymmenes henkilö, toinen kahdesta naisesta, jotka mainitaan nimeltä. Ensin on mainittu Israelin esi-isät ja patriarkat, joita pidettiin vanhurskaina. Rahab puolestaan on paitsi nainen myös pakanaprostituoitu.

Hämmästyttävintä on, että Rahab on luvun keskus. Koko luvun tematiikka huipentuu häneen. Lista on laadittu ainutlaatuisella tavalla. Jokainen uusi ajatuskokonaisuus alkaa viittaamalla uskoon. Peruskaava on tämän kaltainen: ”uskon tähden se-ja-se teki sitä-ja-sitä” tai ”uskon voimalla tapahtui sellaista-ja-sellaista sille-ja-sille”. Tämä kaava saa lukijan odottamaan huipentumaa, jossa sanottaisiin: ”Uskon tähden Joosua johti kansan luvattuun maahan.”

Mutta ei. Joosua sivuutetaan kokonaan, ja hänen sijaansa mainitaan prostituoitu. Rahabin jälkeen tähän asti toistunut kaava loppuu yllättäen sanoihin: ”Mitäpä tähän enää lisäisin?” (Hepr. 11:32.) Sitten Paavali listaa pintapuolisesti muutamia nimiä ja tapahtumia, joita ei tarkemmin selitetä.

Rahabin uskonteko oli se, että hän kuuli, uskoi ja totteli, vaikkei ollutkaan nähnyt Egyptin vitsauksia, Punaisenmeren vapautusta, vettä kalliosta tai taivaan mannaa. Kuitenkin hän uskoi. Hän oli hyvä esimerkki Heprealaiskirjeen lukijoille, jotka eivät olleet kuulleet Jeesuksen saarnaavan tai nähneet hänen ihmeitään. Hän on hyvä esimerkki meillekin, jotka emme ole nähneet mitään näistä asioista.

”Rahab oli portto, joka asui Jerikon muurilla. Hän piilotti kaksi israelilaisvakoojaa, jotka oli lähetetty tutkimaan kaupungin puolustusta. Sen tähden, että Rahab oli ystävällinen ja uskoi Jumalaan, vakoojat lupasivat säästää hänet ja hänen perheensä, kun Jerikoon hyökättäisiin.” (White: Daughters of God, s. 35.)

Paavali jatkaa listaamalla vaikeuksia, joita monet kohtasivat (Hepr. 11:35–38). Ilmaus he ”olivat torjuneet heille tarjotun vapautuksen” (Hepr. 11:35) tarkoittaa, että heillä oli mahdollisuus paeta, mutta he valitsivat toisin, koska heidän katseensa oli kiinnitetty Jumalan palkintoon.

`Vaikka emme ole nähneet yhtä ainoaa noista tapahtumista, miksi meillä on monia hyviä syitä uskoa niihin?`