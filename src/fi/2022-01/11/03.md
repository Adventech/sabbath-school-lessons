---
title:  Usko Sai Abrahamin …
date:  07/03/2022
---

””Usko on sen todellisuutta, mitä toivotaan, ja sen näkemistä, mitä ei nähdä.” (Hepr. 11:1.) Heprealaiskirjeen 11. luvussa luetellaan Israelin historiasta joukko ihmisiä, jotka esimerkillään osoittavat, mitä usko on ja miten se näkyi heidän teoissaan.

`Lue Hepr. 11:1–19. Miten uskonsankarit osoittivat uskonsa? Miten heidän toimintansa liittyi toivoon siitä, mitä ei vielä voinut nähdä?`

Luvun ehkä tärkein henkilö on Abraham. Hänen viimeinen uskon tekonsa opettaa selkeästi, millaista todellinen usko on.

Jumalan ohje Abrahamille siitä, että tämän tulisi uhrata Iisak, vaikutti Jumalan tahtoon nähden ristiriitaiselta (Hepr. 11:17, 18). Iisak ei ollut Abrahamin ainoa poika. Ismael oli Abrahamin esikoinen, mutta Jumala oli sanonut Abrahamille, että tämä voisi suostua Saaran pyyntöön lähettää Ismael ja tämän äiti pois, sillä Jumala pitäisi heistä huolta ja myös siksi, että vain Iisakin jälkeläisiä kutsuttaisiin Abrahamin jälkeläisiksi (1. Moos. 21:12, 13). 1. Moos. 22. luvussa Jumala kuitenkin pyytää Abrahamia uhraamaan Iisakin polttourina. Jumalan ohjeet vaikuttavat täysin ristiriitaisilta edellisissä luvuissa (12–21) annettuihin lupauksiin nähden.

Abraham ratkaisi pulman päätymällä siihen johtopäätökseen, että Jumala voisi vaikka herättää Iisakin kuolleista Abrahamin uhrattua tämän. Tämä on hämmästyttävä johtopäätös, sillä ketään ei ollut vielä tuohon mennessä herätetty kuolleista. Vaikuttaa siltä, että Abrahamin aiemmat kokemukset Jumalan kanssa saivat hänet päätymään tähän johtopäätökseen. Hepr. 11:12 sanotaan, että Jumalan voimasta Iisak sai alkunsa mieskuntonsa jo menettäneestä miehestä. Paavalikin totesi, että vaikka Abraham tiesi ”elinvoimansa sammuneen ja Saaran kohdun kuihtuneen”, hän silti ”toivoi, vaikka toivoa ei ollut, ja niin hän uskoi tulevansa monien kansojen kantaisäksi”, sillä hän uskoi, että Jumala ”tekee kuolleet eläviksi ja kutsuu olemattomat olemaan” (Room. 4:17–20). Abrahamin täytyi siis ajatella, että jos Jumala oli antanut Iisakille elämän kuolettuneesta, hän voisi tehdä saman ihmeen uudestaan. Jumalan menneestä johdatuksesta Abraham näki, mihin Jumala kykenisi myös tulevaisuudessa.

`Miksi Jumalan johdatuksen ajattelemisella on niin tärkeä osa siinä, miten onnistumme säilyttämään uskomme?`