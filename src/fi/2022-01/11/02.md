---
title:  Vanhurskas On Elävä Uskosta
date:  06/03/2022
---

`Lue Hepr. 10:35–39. Mitä Jumala sanoo tässä meille?`

Kestävyys on Jumalan lopunajan kansan ominaisuus, jota ilman he eivät pääse osallistumaan lupausten täyttymyksestä (Ilm. 13:10; 14:12). Voidakseen kestää uskovien on pysyttävä tunnustuksessa (Hepr. 10:23; 4:14). Erämaasukupolvi ei nähnyt lupausten täyttymystä, koska heiltä puuttui uskoa (Hepr. 3:19). Heprealaiskirje kuvaa myös uskovien olevan lupausten täyttymyksen kynnyksellä (Hepr. 9:28; 10:25, 36–39). Heidän on harjoitettava uskoa, jos he haluavat päästä lupausten täyttymyksestä osallisiksi (Hepr. 10:39).

Paavali aloittaa esitelmänsä uskosta lainaamalla Hab. 2:2–4. Habakuk on kysynyt Jumalalta, miksi tämä sieti petollista kansaa, joka sorti vanhurskaita (Hab. 1:12–17). Profeetta ja hänen kansansa kärsivät; siispä he halusivat Jumalan toimivan. Jumala vastasi, että oli olemassa määräaika, jolloin hänen lupauksensa täyttyisi, ja heidän tuli odottaa (Hab. 2:2–4). Habakuk ja hänen kansansa elivät, kuten mekin, lupauksen saamisen ja sen toteutumisen välistä aikaa. Jumalan sanoma jatkui Heprealaiskirjeessä: ”– – vain vähän aikaa, niin tulee se, jonka on määrä tulla, eikä hän viivyttele.” (Hepr. 10:37; ks. myös Hab. 2:3.)

Viesti viittaa Jeesukseen. Hän on vanhurskas uskon ruumiillistuma, joka miellyttää Jumalaa ja tarjoaa elämän (Hepr. 10:5–10).

Miksi hän viivyttelisi? Ei hän viivyttelekään. Hän on tullut ja kuollut puolestamme (Hepr. 9:15–26), ja hän tulee varmasti takaisin, kun sen aika on (Hepr. 9:27, 28; 10:25).

Jumalan sanoma jatkui: ”Kun vanhurskas palvelijani uskoo, hän saa elää – –.” (Hepr. 10:38.) Paavali sanoo saman Room. 1:17 ja Gal. 3:11. Varsinkin Room. 1:16, 17 on valaiseva kohta, koska siinä selitetään, että ”Jumalan vanhurskaus ilmestyy uskosta uskoon”. Paavali tarkoittaa, että ensin tulee Jumalan uskollisuus lupauksiaan kohtaan, sitten hänen uskollisuutensa tuottaa meissä uskoa ja uskollisuutta.

Jumala pysyy uskollisena lupauksilleen (2. Tim. 2:13) ja vastauksena hänen uskollisuuteensa vanhurskaat pysyvät myös uskollisina.

`Miksi on tärkeää tajuta, että uskomme on seurausta Jumalan uskollisuudesta? Miten voimme oppia luottamaan enemmän hänen uskollisuuteensa?`