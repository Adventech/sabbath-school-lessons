---
title:  Jeesus, Uskomme Perustaja Ja Täydelliseksi Tekijä
date:  10/03/2022
---

`Lue Hepr. 12:1–3. Mitä meitä pyydetään tekemään?`

Uskon esikuvien esittely päättyy Jeesukseen Heprealaiskirjeen 12. luvussa. Paavali aloitti uskon kuvaukset Jeesuksesta, joka on ”se, jonka on määrä tulla”, ja joka ei ”viivyttele” (Hepr. 10:37). Samoin Paavali päättää uskon kuvaukset Jeesukseen, joka on uskomme perustaja ja täydelliseksi tekijä (Hepr. 12:2). Jeesus mahdollistaa uskon. Hän on esimerkki, joka täydellisesti ilmensi, mistä uskonelämässä on kyse.

Jeesus on uskomme perustaja ainakin kolmessa mielessä.

Ensinnäkin hän on ainoa, joka on juossut kilpailun loppuun asti. Muut, joista edellisessä luvussa puhuttiin, eivät ole vielä saavuttaneet maalia (Hepr. 11:39, 40). Jeesus sitä vastoin on astunut Jumalan lepoon taivaassa ja istuutunut Jumalan oikealle puolelle. Me, yhdessä näiden muiden kanssa, saamme tulevaisuudessa hallita Jeesuksen kanssa taivaassa (Ilm. 20:4).

Toiseksi Jeesuksen täydellinen elämä mahdollisti sen, että muut ylipäätään voivat osallistua kilpailuun (Hepr. 10:5–14). Jos Jeesus ei olisi tullut, muiden kilpailu olisi turhaa.

Kolmanneksi Jeesus on syy, jonka takia meillä on uskoa. Hän on yhtä Jumalan kanssa ja hänessä ilmenee Jumalan uskollisuus meitä kohtaan. Jumala ei ole koskaan antanut periksi pyrkimyksissään pelastaa meidät, ja siksi saavutamme lopussa palkinnon, jos emme luovuta. Jeesus juoksi kärsivällisesti ja pysyi uskollisena, silloinkin kun me olimme uskottomia (2. Tim. 2:13). Meidän uskomme on vain vastausta hänen uskollisuuteensa.

Jeesus on uskomme täydelliseksi tekijä, koska hän on täydellinen esimerkki siitä, kuinka uskon kilpajuoksu juostaan. Miten hän juoksi? Hän luopui kaikesta meidän hyväksemme (Fil. 2:5–8). Hän ei koskaan tehnyt syntiä. Hän piti katseensa tiukasti kiinnitettynä palkintoon, edessä odottavaan iloon siitä, että näkisi ihmiskunnan lunastettuna hänen armostaan. Niinpä hän kesti sen, että tuli väärin ymmärretyksi ja kohdelluksi; hän otti ristin häpeän ylleen (Hepr. 12:2, 3).

Nyt on meidän vuoromme juosta. Vaikka emme koskaan voikaan omassa voimassamme saavuttaa sitä, minkä Jeesus saavutti, meillä on kuitenkin hänen täydellinen esimerkkinsä edessämme. Uskomalla häneen ja pitämällä katseemme hänessä (kuten muut ennen meitä), jatkamme eteenpäin uskossa luottaen hänen lupauksiinsa suuresta palkinnosta.