---
title:  Jumala On Puhunut Meille Poikansa Kautta
date:  10/01/2022
---

`Lue Hepr. 1:1–4. Mikä on jakeiden keskeinen ajatus?`

Alkuperäisellä kreikan kielellä Hepr. 1:1–4 on yhtä ja samaa virkettä. On väitetty, että se olisi Uuden testamentin kaunein virke, kun tarkastellaan tekstin kauniita kielellisiä piirteitä. Sen keskeinen sanoma on, että Jumala on puhunut meille Poikansa, Jeesuksen, kautta.

Ensimmäisen vuosisadan juutalaiset eivät olleet kuulleet Jumalan sanaa pitkään aikaan. Viimeisin ilmoitus, jonka he olivat saaneet kirjoitetussa muodossa, oli tullut profeetta Malakian sekä Esran ja Nehemian toiminnan kautta neljä vuosisataa aikaisemmin. Nyt Jeesuksen kautta Jumala puhui heille jälleen.

Jeesuksen kautta annettu ilmoitus oli profeettojen kautta annettua parempaa, sillä Jeesus on suurempi ilmoituksen välittäjä. Hän on itse Jumala, joka loi taivaan ja maan ja hallitsee maailmankaikkeutta. Paavalille Kristuksen jumaluus ei ole kyseenalainen asia, vaan itsestäänselvyys.

Paavalille Vanha testamentti on Jumalan sanaa. Sama Jumala, joka puhui menneisyydessä, puhuu nykypäivässäkin. Vanha testamentti välitti oikean tiedon Jumalan tahdosta.

Sen täydempi merkitys oli mahdollista ymmärtää vasta, kun Poika oli tullut maailmaan. Kirjoittajan mielessä Isän ilmoitus Pojassaan tarjosi avaimen ymmärtää Vanhan testamentin todellista ulottuvuutta, kuten palapelilaatikon kannessa oleva kuva tarjoaa avaimen löytää oikea paikka jokaiselle palapelin palalle. Jeesus toi paljon valoa Vanhan testamentin teksteihin.

Samalla Jeesus tuli meidän edustajaksemme ja pelastajaksemme. Hän ottaisi paikkamme taistelussa ja kukistaisi käärmeen. Samalla tavoin Jeesus on käännöksestä riippuen uskovien ”perilleviejä”, ”edelläkävijä” tai ”päämies” (Hepr. 2:10; Hepr. 6:20). Hän taistelee puolestamme ja edustaa meitä. Tämä tarkoittaa myös, että sen, minkä Jumala teki Jeesuksen hyväksi, joka on edustajamme, hän haluaa tehdä myös meidän hyväksemme. Hän, joka korotti Jeesuksen istumaan oikealla puolellaan, haluaa myös meidän istuvan yhdessä Jeesuksen kanssa hänen valtaistuimellaan (Ilm. 3:21). Jumalan sanoma Jeesuksessa sisältää paitsi kaiken, mitä Jeesus sanoi, myös kaiken, mitä Isä teki hänen kauttaan ja hänelle, ja kaikki on meidän ajalliseksi ja ikuiseksi parhaaksemme.