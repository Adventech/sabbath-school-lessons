---
title:  Hän On Jumalan Kirkkauden Säteily
date:  11/01/2022
---

`Lue Hepr. 1:2–4. Millaisia asioita nämä jakeet opettavat meille Jeesuksesta?`

Keskitymme nyt kohtaan, jossa sanotaan: ”Poika on Jumalan sädehtivä kirkkaus, hänen olemuksensa kuva[.]” (Hepr. 1:3.)

`Lue 2. Moos. 24:16, 17; Ps. 4:7; 36:10 ja 89:16. Miten jakeet auttavat meitä ymmärtämään, mitä Jumalan kirkkaus on?`

Vanhassa testamentissa Jumalan kirkkaus viittaa hänen näkyvään läsnäoloonsa kansansa keskuudessa (2. Moos. 16:7; 24:16, 17; 3. Moos. 9:23; 4. Moos. 14:10). Tämä läsnäolo liitetään usein valoon tai säteilyyn.

Raamattu kertoo meille, että Jeesus oli valo, joka tuli tähän maailmaan paljastamaan Jumalan kirkkauden (Hepr. 1:3; Joh. 1:6–9, 14–18; 2. Kor. 4:6). Mieti esimerkiksi, millaisena Jeesus näyttäytyi kirkastusvuorella. ”Siellä hänen ulkomuotonsa muuttui heidän nähtensä: hänen kasvonsa loistivat kuin aurinko ja hänen vaatteensa tulivat valkeiksi kuin valo.” (Matt. 17:2.)

Aivan kuten aurinkoakaan ei voi nähdä muuta kuin sen säteilemänä valona, samoin Jumala voidaan tuntea Jeesuksen kautta. Meidän näkökulmastamme he ovat kuin yksi ja sama. Koska Jumalan kirkkaus on valo itse, ei Jumalan ja Jeesuksen todellisessa olemuksessa ja luonteessa ole minkäänlaista eroa, aivan kuten valolla ja sen säteilylläkään ei ole mitään eroa.

Heprealaiskirjeen alkutekstissä sanotaan myös, että Jeesus on Isän olemuksen tarkka jäljennös (kreik. kharakt¨¥r, Hepr. 1:3). Tämän kielikuvan tarkoituksena on ilmaista se, että Isän ja Pojan ydinolemuksen väliltä löytyy täydellinen vastaavuus. Huomaa, että ihmiset kantavat itsessään Jumalan kuvaa, mutta eivät hänen ydinolemustaan (1. Moos. 1:26). Poika sen sijaan jakaa saman ydinolemuksen Isän kanssa. Ei ihme, että Jeesus sanoi: ”Joka on nähnyt minut, on nähnyt Isän.” (Joh. 14:9.)

`Miksi se, että Jeesus paljastaa meille Isän luonteen ja kirkkauden, on niin hyvä uutinen? Mitä Jeesus kertoo meille siitä, millainen Isä on?`