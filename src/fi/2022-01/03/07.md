---
title:  Lisäaineistoa
date:  14/01/2022
---

Jeesuksen tulo tänne maailmaan Jumalan Poikana täytti useita tarkoituksia samaan aikaan. Ensinnäkin Jumalan jumalallisena Poikana Jeesus tuli paljastamaan meille Isän. Tekojensa ja sanojensa kautta Jeesus osoitti meille, millainen Isä todellisuudessa on ja miksi me voimme luottaa häneen ja totella häntä.

Jeesus tuli myös luvattuna Daavidin, Abrahamin ja Aadamin Poikana, jonka kautta Jumala oli luvannut kukistaa vihollisen ja hallita maailmaa. Niinpä Jeesus tuli ottamaan Aadamin paikan ihmiskunnan päänä ja täyttämään sen alkuperäisen tarkoituksen, joka Jumalalla oli ihmisiä varten (1. Moos. 1:26–28; Ps. 8:4–9). Jeesus tuli siksi oikeudenmukaiseksi hallitsijaksi, jollaisen Jumala oli aina halunnut tälle maailmalle.

”Jeesukselle Jordanilla lausutut sanat: ’Tämä on minun rakas Poikani, johon minä olen mielistynyt’, kuuluvat koko ihmiskunnalle. Jumala puhui Jeesukselle, joka on meidän edustajamme. Meitä ei kaikkine synteinemme ja heikkouksinemme heitetä arvottomina syrjään. Jumala ottaa meidät lapsikseen ’siinä rakastetussa’ (Ef. 1:6). Kristuksen yllä levännyt kirkkaus on pantti Jumalan rakkaudesta meitä kohtaan. – – Valo, joka taivaan avoimesta ovesta lankesi Vapahtajamme päälle, on loistava meillekin, kun rukoilemme apua vastustaaksemme kiusauksia. Ääni, joka puhui Jeesukselle, sanoo jokaiselle uskovalle sielulle: ’Tämä on minun rakas lapseni, johon olen mielistynyt.’” (4AO 85, 86.)

**Keskustelunaiheita**

`Olemme oppineet, että Jeesuksen sanojen ja tekojen syvempi ymmärtäminen auttaa meitä ymmärtämään paremmin Isä-Jumalaa. Millä käytännön tavoilla Jeesuksen parempi ymmärtäminen rikastuttaa suhdettamme Isä-Jumalaan?`

`Opimme, että tapa, jolla Jumala puhui Jeesukselle ja jolla hän kohteli Jeesusta, on tapa, jolla hän haluaa puhua meille ja kohdella meitä. Mitä tämä opettaa meille siitä, miten meidän tulisi kohdella toisia?`

`Pohtikaa Kristuksen ikuisen jumaluuden tärkeyttä. Mitä menetettäisiin, jos uskoisimme, että Jeesus olisi jollakin tapaa meidän kaltaisemme luotu olento, joka meni ristille? Vertaa ajatusta siihen todellisuuteen, että Kristus oli ikuinen Jumala, joka itse meni ristille. Mikä on näiden kahden ajatuksen suuri ero?`