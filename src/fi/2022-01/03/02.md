---
title:  Näinä Viimeisinä Aikoina
date:  09/01/2022
---

Heprealaiskirjeen ensimmäinen kappale paljastaa, että Paavali uskoi elävänsä ”viimeisiä aikoja”. Raamattu käyttää tulevaisuudesta kahta ilmausta, joilla on eri merkitykset. Profeetat puhuvat aikojen lopusta puhuessaan tulevaisuudesta yleensä (5. Moos. 4:30, 31, VKR; Jer. 23:20, VKR). Profeetta Daniel käytti toista ilmaisua – ”lopun aika” – puhuessaan erityisesti maailman historian viimeisistä päivistä (Dan. 8:17; 12:4).

`Lue 4. Moos. 24:14–19 ja Jes. 2:2, 3. Mitä Jumala lupasi tehdä kansansa hyväksi viimeisinä aikoina?`

Useat Vanhan testamentin profeetat ilmoittivat, että viimeisinä päivinä Jumala nostattaisi kuninkaan, joka tuhoaisi hänen kansansa viholliset (4. Moos. 24:14–19) ja joka vetäisi kansat Israelin puoleen (Jes. 2:2, 3). Paavali sanoo, että nämä lupaukset täyttyivät Jeesuksessa. Hän kukisti Paholaisen ja evankeliumin julistamisen kautta vetää kaikkia kansoja puoleensa (Kol. 2:15; Joh. 12:32). Tässä mielessä viimeiset ajat ovat alkaneet, koska Jeesus on täyttänyt Jumalan lupaukset.

Meidän hengelliset isämme kuolivat uskossa. He näkivät lupaukset kaukaa ja tervehtivät niitä matkan päästä, mutta he eivät saaneet vastaanottaa niiden täyttymystä. Me taas olemme saaneet nähdä niiden toteutumisen Jeesuksessa.

Mietitäänpä hetki Jumalan lupauksia ja Jeesusta. Isä lupasi, että hän herättäisi lapsensa kuolleista (1. Tess. 4:15, 16). Ihana uutinen on se, että hän aloitti lastensa herättämisen Jeesuksesta (1. Kor. 15:20; Matt. 27:51–53). Isä lupasi myös uuden luomakunnan (Jes. 65:17). Hän on aloittanut tämän lupauksen täyttämisen luomalla meihin uuden hengellisen elämän (2. Kor. 5:17; Gal. 6:15). Hän lupasi, että hän perustaisi lopullisen valtakunnan (Dan. 2:44). Hän pani tuon valtakunnan alulle vapauttamalla meidät Paholaisen vallasta ja asettamalla Jeesuksen meidän hallitsijaksemme (Matt. 12:28–30; Luuk. 10:18–20). Tämä on kuitenkin vasta alkua. Sen, minkä Isä aloitti Jeesuksen ensimmäisessä tulemuksessa, hän tulee viemään päätökseen tämän toisessa tulemisessa.

`Katso kaikkia Jumalan menneisyydessä täyttämiä lupauksia. Miten ne auttavat meitä luottamaan häneen niiden lupausten osalta, jotka eivät vielä ole täyttyneet?`