---
title:  Melkisedekin Pappeutta
date:  31/01/2022
---

`Lue 1. Moos. 14:18–20 ja Hepr. 7:1–3. Kuka oli Melkisedek? Miten hän oli Jeesuksen esikuva?`

Melkisedek oli sekä kuningas että pappi. Hän oli myös Abrahamia korkea-arvoisempi, koska Abraham antoi hänelle kymmenykset. Samoin Jeesus on kuningas ja pappi (Hepr. 1:3), mutta toisin kuin Melkisedek, Jeesus oli synnitön (Hepr. 7:26–28).

Hepr. 7:15 selittää, että Jeesus oli Melkisedekin kaltainen pappi. Tätä Heprealaiskirjeen aiempi ilmaus Melkise­dekin pappeus (Hepr. 5:6) tarkoittaa. Jeesus ei ollut Melkisedekin seuraaja, vaan hänen pappeutensa oli tämän pappeuden kaltaista.

Paavali sanoo, että Melkisedek oli isätön, äiditön, vailla sukuluetteloa, syntymää ja kuolemaa. Jotkut ovat ehdottaneet, että Melkisedek olisi ollut Jeesuksen ruumiillistuma Abrahamin aikoihin. Ajatus ei kuitenkaan sovi yksiin Heprealaiskirjeen argumentoinnin kanssa. Melkisedek on Jeesukseen verrattavissa (Hepr. 7:3, VKR), mikä tarkoittaa, että hän oli eri henkilö kuin Jeesus.

On ehdotettu myös, että Melkisedek olisi ollut taivaallinen olento, mutta tämäkin olisi ristiriidassa Heprealaiskirjeen todistuksen kanssa. Jos Melkisedek olisi ilman isää ja äitiä, ilman alkua ja loppua, hän olisi Jumala itse. Tämä aiheuttaa ongelman. Melkisedekin taivaallinen, täysin jumalallinen pappeus olisi ollut ennen Jeesuksen palvelustyötä. Jos näin olisi, ”miksi sitten oli tarpeen, että nousi toinen pappi” (Hepr. 7:11, VKR)?

Heprealaiskirjeessä käytetään vain hyväksi sitä, ettei Raamatusta löydy mainintaa Melkisedekin syntymästä, kuolemasta tai sukuluettelosta. Tämän seikan varaan rakennetaan esikuva Jeesuksen papillisesta palvelutehtävästä (1. Moos. 14:18–20) ja sillä tuodaan esiin se, että Jeesus oli ikuinen. Lyhyesti sanottuna, Melkisedek oli kanaanilainen kuningas ja pappi, joka toimi Kristuksen esikuvana.

”Kristus puhui Melkisedekin, tuon korkeimman Jumalan papin kautta. Melkisedek ei ollut Kristus, mutta hän toimi Jumalan äänenä ja Isän edustajana maailmassa. Kaikkien menneiden sukupolvien aikana Kristus on puhunut; Kristus on johtanut kansaansa ja ollut maailman valona.” (1SM 409.)

`Kuinka Jumala toimii niiden keskuudessa, jotka eivät ole koskaan saaneet kuulla julistusta ihmisten kautta?`