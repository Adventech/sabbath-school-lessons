---
title:  Ikuinen Pappi
date:  02/02/2022
---

`Lue Hepr. 7:16. Millä perusteella Jeesuksesta tuli pappi?`

Jeesus sai pappeuden häviämättömän elämän voimasta ja siksi että hänellä on ikuinen tehtävä. Näillä tosiasioilla on valtavat seuraukset.  Mikään ei tule koskaan vetämään vertoja Jeesuksen työlle. Hän pelastaa täydellisesti ja ikuisesti ”nyt ja aina” (Hepr. 7:25.) Jeesuksen tarjoama pelastus on täydellistä ja lopullista. Se tavoittaa kaikki ihmisluonnon sisimmätkin sopukat (Hepr. 4:12; 9:14; 10:1–4). Jeesuksen välittäjän tehtävään Jumalan edessä kuuluu kaikkien niiden etujen myöntäminen, jotka uusi liitto suo.

Siihen sisältyy paljon muutakin kuin vain syntien anteeksisaamista. Siihen kuuluu lain asettaminen meidän sydämeemme niin, että meistä tulee uusia ihmisiä hänessä, mikä johtaa evankeliumin levittämiseen maailmalle (Hepr. 8:10–12). Jeesus, joka on yhtä Jumalan kanssa ja yhtä ihmisten kanssa, edustaa meitä Isän edessä. Koska Jeesus on antanut elämänsä uhriksi, hänellä on Jumalan horjumaton suosio.

`Lue Hepr. 7:22. Mitä Jeesus on?`

Jeesus on uuden liiton takaaja, koska Jumala vannoi valan, että Jeesuksesta tulisi ”pappi ikuisesti” (Hepr. 7:21). Tämä vala on hyvin merkittävä. Aiemmin oli viitattu valoihin, jotka Jumala antoi erämaasukupolvelle ja Abrahamille (Hepr. 3:7–11; 6:13–15). Ero noiden valojen ja Jumalan Pojalleen vannoman valan välillä oli se, että nuo valat oli annettu kuolevaisille ihmisille. Valat ovat voimassa niin kauan kuin niiden edunsaajat ovat elossa. Jumalan lupaukset erämaasukupolvelle ja Abrahamille olivat sitovia niin kauan kuin erämaasukupolvi ja Abrahamin jälkeläisiä oli olemassa (ks. Gal. 3:29).

Katoamattoman elämän omaavan Pojan tapauksessa Jumalan hänelle antama vala on voimassa ikuisesti. Henkilö, joka oli vakuutena tai takaajana toisen puolesta, oli velvollinen ottamaan vastaan samat rangaistukset kuin se, jonka puolesta hän oli takuuna, olipa kyse vaikka kuolemasta. Kuitenkin Isä antoi Jeesuksen takuuksi meille siitä, ettei hän laiminlöisi lupauksiaan. Näin varmoja voimme olla pelastuksesta Jeesuksessa.