---
title:  Synnitön Pappi
date:  03/02/2022
---

`Lue Hepr. 7:26. Mitkä viisi Jeesuksen ominaisuutta on mainittu jakeessa?`

Jeesus oli ”pyhä”. Se tarkoittaa, että hän oli ”viaton” suhteessa Jumalaan (Hepr. 2:18; 4:15; 5:7, 8). Vanhan testamentin vanha kreikankielinen käännös käyttää samaa kreikan kielen sanaa kuvaamaan niitä, jotka säilyttävät liittosuhteensa Jumalaan ja toisiinsa.

Jeesus oli ”tahraton”. Hän pysyi puhtaana ja pahalta koskemattomana, vaikka oli kaikessa kiusattu (Hepr. 4:15; 2:18). Jeesuksen täydellinen synnittömyys on tärkeää hänen pappeutensa kannalta. Vanhassa liitossa oli määrätty, että uhrieläinten piti olla virheettömiä, jotta ne olisivat Jumalalle otollisia (3. Moos. 1:3, 10 jne.). Jeesuksen täydellinen kuuliaisuus maallisen elämänsä aikana mahdollisti sen, että hän uhrasi itsensä otollisena uhrina Jumalalle (Hepr. 9:14).

Jeesus oli ”erotettu syntisistä”, mikä tapahtui hänen noustessa taivaaseen. Kreikan kielen verbin aikamuoto viittaa siihen, että tämä on Jeesuksen nykyinen tila. Jeesus kesti syntisten vihamielisyyttä maanpäällisen elämänsä aikana, mutta selvisi voittajana, ja sen jälkeen hänet asetettiin Jumalan oikealle puolelle (Hepr. 12:2, 3). Jeesus on erotettu syntisistä myös siinä mielessä, että hän oli täydellisen synnitön (Hepr. 4:15).

Jeesus oli ”korotettu taivaita korkeammaksi”. Jeesus on korotettu kaiken olemassa olevan yläpuolelle ja siksi hän on yhtä Jumalan kanssa. Psalmeissa sanotaan, että Jumala on ”yli taivaitten” (Ps. 57:6, 12; 108:5).

Jeesus oli täysin ihminen, mutta ei syntinen, kuten me (Hepr. 2:14–16; 4:15). Jeesus on täydellinen, ei vain siksi, että hän ei koskaan tehnyt syntiä, vaan myös siksi, että synti ei ollut turmellut häntä, kuten se on turmellut meitä.

Koska hän oli kuitenkin täysin ihminen, hän on myös esimerkkimme, jota meidän on seurattava (1. Piet. 2:21–23). Hän näyttää meille, miten elämän kilpajuoksu on juostava (Hepr. 12:1–4). Koska hän on pyhä, viaton, tahraton, erotettu syntisistä (Hepr. 7:26), hän on meidän Pelastajamme, ja mekin voimme heijastaa hänen luonnettaan.

`Ajattele Jeesuksen pyhyyttä! Miten lupaus siitä, että hänen pyhyytensä luetaan meidän hyväksemme uskon kautta, antaa meille vakuutusta pelastuksestamme?`