---
title:  Lisäaineistoa
date:  04/02/2022
---

”Kristus katselee. Hän tietää meidän taakkamme, vaaramme ja vaikeutemme, ja hänen suunsa on täynnä meitä puolustavia lausuntoja. Hän sovittaa esirukouksensa jokaisen ihmisen henkilökohtaiset tarpeet huomioiden, aivan kuten hän teki Pietarinkin kohdalla. – – Meidän puolustajamme täyttää suunsa perusteilla, jotka opettavat hänen koeteltuja ja kiusattuja lapsiaan valmistautumaan Paholaisen kiusauksia vastaan. Hän tulkitsee vihollisen jokaisen liikkeen. Hän määrää tapahtumien kulun.” (7BC 931.)

”Saatanan tarkoitus oli saada aikaan ikuinen ero Jumalan ja ihmisen välillä, mutta Kristuksessa me tulemme liitetyiksi Jumalaan läheisemmin, kuin jos emme olisi koskaan langenneet. Ottaessaan päälleen meidän luontomme Vapahtaja on liittänyt itsensä ihmiskuntaan katkeamattomin sitein. – – Tämä on pantti siitä, että Jumala on täyttävä sanansa. ’Sillä lapsi on meille syntynyt, poika on meille annettu, jonka hartioilla on herraus.’ Jumala otti ihmisluonnon Poikansa persoonassa ja vei sen ylös taivaaseen. ’Ihmisen Poika’ istuu maailmankaikkeuden valtaistuimella. ’Ihmisen Pojan’ nimi on ’Ihmeellinen neuvonantaja, Väkevä Jumala, Iankaikkinen Isä, Rauhanruhtinas’ (Jes. 9:5). MINÄ OLEN on välimies Jumalan ja ihmiskunnan välillä, hän on yhteydessä kumpaankin. Hän, joka on ’pyhä, viaton, tahraton, syntisistä erotettu’, ei häpeä kutsua meitä veljikseen (Hebr. 7:26; 2:11). Kristuksessa maallinen ja taivaallinen perhe ovat liitetyt yhdeksi. Kirkastettu Kristus on meidän veljemme. Taivas on kätketty ihmisyyteen, ja ihmiskunta lepää ikuisen rakkauden helmassa.” (4AO 16, 17.)

**Keskustelunaiheita**

`Ensimmäisessä yllä olevassa lainauksessa sanotaan, että Jeesus täyttää suunsa meitä puolustavilla perusteilla. Mitä tällainen lupaus merkitsee sinulle? Ajattele, mitä tämä opettaa meille Jumalan rakkaudesta meitä kohtaan. Miksi ajatus on niin rohkaiseva? Miksi me tarvitsemme jonkun, joka puolustaa meitä?`

`Toisessa yllä olevassa lainauksessa sanotaan, että ”Kristuksessa me tulemme liitetyiksi Jumalaan läheisemmin, kuin jos emme olisi koskaan langenneet”. Mitä tämä tarkoittaa? Miten voimme kokea tuollaista läheisyyttä ja mitä lohtua voit saada kokemuksesta? Mitä tällainen läheisyys tarkoittaa ja millaista on kokea sitä? Miten Kristuksen meitä puolustavat lausunnot auttavat meitä saamaan tällaisen kokemuksen?`