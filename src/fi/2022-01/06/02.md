---
title:  Pappi Ihmisten Puolesta
date:  30/01/2022
---

`Lue Hepr. 5:1–10. Mikä on papiston tehtävä? Miten Jeesus sen täyttää?`

Leeviläisen papiston perustehtävä oli toimia välittäjänä syntisen kansan ja Jumalan välillä. Jumala asetti papit heidän virkaansa, jotta he toimisivat ihmisten puolesta; siksi heidän piti olla armollisia ja ymmärtäväisiä ihmisten heikkouksia kohtaan.

Hepr. 5:5–10 osoittaa, että Jeesuksessa nämä edellytykset täyttyivät täydellisesti: Jumala nimesi hänet tehtävään, ja Jeesus ymmärtää meitä, koska hänkin on kärsinyt.

Tärkeitä eroavuuksia kuitenkin löytyy. Jeesusta ei valittu ”ihmisten joukosta”. Sen sijaan hän otti ihmisluonnon, jotta voisi mm. palvella pappina meidän puolestamme. Jeesus ei uhrannut uhreja omien syntiensä vuoksi, vaan vain meidän, sillä hän itse oli synnitön (Hepr. 4:15; 7:26–28).

Heprealaiskirjeessä sanotaan, että Jeesus rukoili häntä, ”jolla on valta pelastaa hänet kuolemasta, ja hänen uhrirukouksensa kuultiin” (Hepr. 5:7). Tällä viitattiin toiseen kuolemaan, jolta Jumala pelasti Jeesuksen herättäessään tämän kuolleista (Hepr. 13:20). Jeesus ”joutui kärsimyksistä oppimaan, mitä on kuuliaisuus” (Hepr. 5:8). Kuuliaisuus oli uutta Jeesukselle, ei siksi että hän olisi ollut tottelematon, vaan siksi että hän oli Jumala. Maailmankaikkeuden hallitsijana hän ei totellut ketään; sen sijaan kaikki tottelivat häntä.

Jeesuksen kärsimykset ja kuolema ristillä ovat olennainen osa hänen papillista tehtäväänsä. Kärsimykset eivät tehneet Jeesusta täydelliseksi siinä mielessä, että hän olisi niiden kautta muuttunut moraalisesti tai eettisesti paremmaksi. Kärsimykset eivät tehneet hänestä armollista, vaan hän tuli maailmaan, koska on aina ollut armollinen. Sen takia hän oli armahtava meitä kohtaan (Hepr. 2:17). Kärsimysten kautta Jeesuksen veljellinen rakkaus, ihmisluonnon aitous ja hänen alistumisensa Isän tahtoon ihmiskunnan edustajana todella paljastettiin. Hän tuli täydelliseksi siinä mielessä, että hänen kärsimyksensä pätevöittivät hänet meidän ylipapiksemme. Jeesuksen täydellisen kuuliainen elämä ja kuolema ristillä ovat uhri, jonka hän toi Isän eteen meidän pappinamme.

`1. Piet. 2:9 sanotaan, että olemme ”kuninkaallinen papisto”. Mitä Jeesuksen elämä opettaa siitä, millainen suhteesi toisiin ihmisiin tulisi pyhän osasi perusteella olla?`