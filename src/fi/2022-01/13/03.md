---
title:  Ahneus Ja Seksuaalinen Moraalittomuus
date:  21/03/2022
---

`Lue Hepr. 13:4, 5; Luuk. 16:10–18; 1. Kor. 5:1; Ef. 5:3–5; Kol. 3:5. Mitkä kaksi pahetta liittyvät yhteen tekstien perusteella?`

Paavali varoittaa lukijoita seksuaalisesta moraalittomuudesta ja ahneudesta, sillä ne olivat veljellisen rakkauden kaksi suurta uhkaa. Uuden testamentin kirjoittajat ja muinaiset moralistit olivat panneet merkille näiden kahden paheen välisen yhteyden.

Paavalin kutsu kunnioittaa avioliittoa tarkoitti kaiken sellaisen karttamista, mikä vähättelisi sitä. Siihen kuului sekä avioliittolupauksen pitäminen että perusteettoman avioeron välttäminen (vrt. Matt. 19:9). Kehotus olla häpäisemättä aviovuodetta viittaa avioliiton häpäisemiseen avioliiton ­ulkopuolisten suhteiden kautta. Siveettömyydellä ja irstailulla viitataan kaikenlaiseen seksuaaliseen moraalittomuuteen (1. Kor. 5:9–11; 6:9, 10; Ef. 5:5; 1. Tim. 1:9, 10; Ilm. 21:8; 22:15). Kreikkalais-roomalainen yhteiskunta oli leväperäinen seksuaalietiikan suhteen. Kaksinaismoraali oli yleistä; miesten sallittiin harjoittaa siveettömyyttä, kunhan se tehtiin hillitysti. Paavali varoittaa kuitenkin, että Jumala tulee tuomitsemaan avionrikkojat. Uskovien ei tule antaa yhteiskunnallisten käytäntöjen määrittää eettisiä standardejaan.

Rahanhimo oli yksi kreikkalais-roomalaisen maailman suurimpia paheita. Paavali puhuu rahanhimosta kaiken pahan alkujuurena (1. Tim. 6:10).

Tätä pahetta vastaan voi puolustautua omaksumalla asenteen, johon Paavali kannustaa useissa kirjeissään. Ih­misten tulee olla tyytyväisiä siihen, mitä heillä on (2. Kor. 9:8; Fil. 4:11, 12). Lisäksi kristittyjen tulee uskoa ja omaksua ­Juma- lan lupaus siitä, ettei tämä koskaan jätä eikä hylkää heitä (Hepr. 13:5). Sama lupaus on annettu Jumalan omille useis- sa eri tilanteissa ja on meidänkin käytettävissämme tänään (1. Moos. 28:15; 5. Moos. 31:6, 8; Joos. 1:5; 1. Aik. 28:20). Uskovia pyydetään vastaamaan Jumalan lupauksiin Ps. 118:6 sanoin: ”Kun Herra on minun kanssani, en minä mitään pelkää. Mitä voisivat ihmiset silloin?” Tämä viittaus Psalmiin 118 on sopiva, koska psalminkirjoittaja luottaa Jumalaan jumalattomien hänelle tuottamasta kärsimyksestä huolimatta.

`Miten nyky-yhteiskunta heikentää seksuaalisen puhtauden standardeja ja ruokkii ihmisten rahanhimoa?`