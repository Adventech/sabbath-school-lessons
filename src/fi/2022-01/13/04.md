---
title:  Muistakaa Johtajianne
date:  22/03/2022
---

`Lue Hepr. 13:7–17. Millainen suhde meillä tulisi olla johtajiimme?`

Meitä kehotetaan kunnioittamaan ja tottelemaan seurakunnan johtajia. Alkuun tulee kehotus muistaa edesmenneitä johtajia, joiden kautta on saanut kuulla Jumalan sanaa; lopuksi kehotetaan tottelemaan nykyisiä johtajia (Hepr. 13:17). Edesmenneet johtajat ovat todennäköisesti heitä, jotka ensimmäisinä julistivat sanaa ja perustivat seurakunnan. Kutsu muistaa heitä ei tarkoita vain heidän mieleen palauttamista tai ulkoisen kunnianosoituksen antamista heille. Paavali selittää, että heitä tulee muistaa siinä mielessä, että katsotaan, mihin heidän käyttäytymisensä johti, ja jäljitellään heidän uskoaan.

Paavalille suurin muistamisen merkki ja kunnianosoitus on jäljitteleminen. Näin Paavali lisää seurakunnan perustaneet johtajat listalle uskonsankareita, joita uskovien tulisi tarkastella. Listaan kuuluvat Hepr. 11. luvun uskonsankarit ja itse Jeesus, täydellinen uskonsankari, jota käsitellään 12. luvussa. Kirjoittaja lisää vielä, että Jeesus on sama eilen, tänään ja ikuisesti (Hepr. 13:8). Hän on vahva vastakohta väärille opettajille, jotka ailahtelevat ajan hengen mukaan ja joiden opetukset ovat vieraita ja harhaanjohtavia (Hepr. 13:9).

Hepr. 13:7 esitetty kutsu muistaa johtajia toistetaan entistäkin painokkaammin katkelman lopussa. Uskovia kehotetaan tottelemaan johtajia, koska nämä valvovat öitä heidän vuokseen. Johtajat kuvataan pastoreiksi, jotka ovat vastuussa laumansa hengellisestä hyvinvoinnista ja joiden on tehtävä Jumalalle tili heidän hengellisestä tilastaan (ks. myös

1. Piet. 5:1–4; 1. Kor. 3:10–15). Epäilemättä ajatusta on sovellettava nykyään myös kaikkiin kirkkokuntamme johtajiin kaikilla tasoilla.

Asiayhteys viittaa siihen, että nämä johtajat ovat Jeesuksen, ”lampaiden suuren paimenen” (Hepr. 13:20), alaisuudessa palvelevia alipaimenia. Johtajien osoittama huolenpito ja uskollisuus sekä jäsenten osoittama luottamus ja kuuliaisuus johtavat iloon. Tämä tarkoittaa, että johtajat voivat palvella seurakuntaa ilolla tai että he tekevät Jumalalle tiliä seurakunnasta ilolla eivätkä murheella.

`Mitä voit tehdä vahvistaaksesi johtajien ja jäsenten suhdetta omassa seurakunnassasi?`