---
title:  Varokaa Vieraita Ja Harhaanjohtavia Oppeja
date:  23/03/2022
---

`Vertaa Hepr. 13:9; 2:9, 4:16 ja 6:19, 20. Mistä armoa hankitaan? Miten meidän sydämemme vahvistuvat?`

Väärien oppien ja ruokien yhdistäminen kohdassa Hepr. 13:9 ei viittaa jakoon puhtaista ja epäpuhtaista ruoista.

Miksi? Ensinnäkään Paavali ei ole kirjeessään ollut huolissaan puhtaiden ja epäpuhtaiden ruokien määrittelystä. Tiedämme Ap. t. 15. luvun perusteella, että alkuseurakunta vahvisti sekä sen, että uskovat pelastuvat armosta (Ap. t. 15:7–11), että sen, että heidän tulisi jatkaa joidenkin ruokasäädösten noudattamista (Ap. t. 15:19, 20). Ruokien erottelu puhtaisiin ja epäpuhtaisiin, kuten muutkaan raamatulliset säädökset, ei ole ristiriidassa armon kanssa. Itse asiassa Paavali sanoo, että uusi liitto on pannut lain meidän sydämeemme (Hepr. 8:10–12). Kirjoittaja tekee kuitenkin selväksi, että eläinuhrit ja leeviläispappien välitystyö pyhäkössä ovat väistyneet Jeesuksen ylivoimaisen uhrin ja papillisen välitystyön myötä (Hepr. 8:4, 5; 10:1–18).

Toiseksi asiayhteydestä käy ilmi, ettei Paavali arvostele lukijoitaan siitä, että nämä eivät ole pidättäytyneet tietyistä ­ruoista, vaan siitä, että nämä ovat syöneet niitä siinä toivossa, että sitä kautta saisivat armoa tai ansiota (Hepr. 13:9). Hän varoittaa varmaankin osallistumasta juutalaisten rituaalisille kulttiaterioille, joita pidettiin temppelissä eläinuhrimenojen jatkoina ja joiden otaksuttiin tarjoavan jonkinlaista hengellistä etua tai armoa. Armoa ei kuitenkaan välitetä tällaisten aterioiden kautta; se saadaan vain Kristuksen uhrin ja papillisen välitystyön kautta. Uskovilla on alttari (Hepr. 13:10): Kristuksen risti, jolta he saavat syödä (Joh. 6:47–58).

Armo tulee Jumalan valtaistuimelta (Hepr. 4:16). Armo, jonka Kristus välittää, on ”ankkuri, luja ja varma”, ja se on kiinnitetty itse Jumalan valtaistuimeen (Hepr. 6:19, 20; vrt. 4:16). Juuri tämä Kristuksen kautta saamamme armo tarjoaa sydämiimme vakauden ja vakuuden. Kun sydän on tällä tavoin vakaantunut, vieraat opit eivät johda sitä harhaan eikä se ajaudu pois Jumalasta (Hepr. 2:1).

`Pohdi Kristuksen täydellistä uhria. Miksi ajatus siitä, että voisimme jotenkin lisätä jotakin tähän uhriin, on ristiriidassa Jeesuksen evankeliumin ja armon kanssa?`