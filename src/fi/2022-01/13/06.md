---
title:  Leirin Ulkopuolelle
date:  24/03/2022
---

`Vertaa Hepr. 13:10–14; Mark. 8:34; Matt. 10:38; Luuk. 14:27 ja Gal. 2:20. Mitä tarkoittaa lähteä Jeesuksen luo leirin ulkopuolelle?`

Portin ulkopuolella oleva paikka oli koko leirin epäpuhtain. Uhrieläinten ruhot poltettiin siellä (3. Moos. 4:12). Spitaaliset suljettiin ulos leiristä (3. Moos. 13:46). Jumalanpilkkaajat ja muut rikolliset teloitettiin leirin ulkopuolella (3. Moos. 24:10–16, 23; 1. Kun. 21:13; Ap. t. 7:58). Nämä asetukset olet­tavat, että Jumalan läsnäolo löytyy leirin sisäpuolelta. Se, mikä oli epäpuhdasta, heitettiin leirin ulkopuolelle, koska Jumala ei halunnut nähdä leirissä mitään saastaista tai säädytöntä (4. Moos. 5:3; 5. Moos. 23:13).

Jeesus kärsi ristillä Jerusalemin ulkopuolella (Joh. 19:17–20). Tämä korostaa häpeää, joka hänen ylleen langetettiin (Hepr. 12:2). Hänet tuomittiin virallisesti Jumalan nimen häpäisemisestä, ja teloitettiin Israelin torjumana muurin ulkopuolella (Mark. 14:63, 64; ks. 3. Moos. 24:11, 16). Jeesus siirrettiin leirin ulkopuolelle häpeällisenä, epäpuhtaana hylkiönä (Hepr. 12:2). Paavali kuitenkin kehottaa uskovia seuraamaan Jeesusta leirin ulkopuolelle ja kestämään saman häpeän (Hepr. 12:2; ks. Hepr. 13:13). Tämän tien Mooseskin valitsi pitäessään ”Kristuksen osaksi tulevaa häväistystä suurempana rikkautena kuin koko Egyptin aarteita” (Hepr. 11:26).

Paradoksaalisesti Heprealaiskirje esittää, että Jumalan läsnäolo on nyt leirin ulkopuolella. Jeesuksen luo leirin ulkopuolelle meneminen tarkoittaa paitsi hänen häväistyksensä kantamista myös hänen luokseen lähtemistä (Hepr. 13:13), kuten israelilaisten, jotka halusivat kysyä jotakin Herralta, oli mentävä leirin ulkopuolelle, jonne Mooses oli siirtänyt pyhäkköteltan kultaisen sonnin synnin jälkeen (2. Moos. 33:7). Tämän perusteella Jeesuksen hylkääminen on Jumalan hylkäämistä, kuten Israel hylkäsi Jumalan kultaisen sonnin kanssa tapahtuneessa luopumuksessa (2. Moos. 32, 33). Kärsimyksen ja häpeän tie on siis samalla tie Jumalan luo.

Paavali kutsuu seuraamaan Jeesusta, uskomme perustajaa ja täydelliseksi tekijää (Hepr. 12:2), ja näkemään tämänhetkiset kärsimykset hetkellisenä kurituksena, joka tuottaa rauhan ja vanhurskauden hedelmää (Hepr. 12:11). Jätämme taaksemme turmeltuneen kaupungin tai leirin etsiessämme kaupunkia, joka tulee ja jonka suunnittelija on Jumala itse (Hepr. 13:14; 11:10, 16).