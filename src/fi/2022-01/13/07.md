---
title:  Lisäaineistoa
date:  25/03/2022
---

”Pyhän Hengen laskeutumisen jälkeen, – – [uskovat] iloitsivat pyhien suloisesta keskinäisestä yhteydestä. He olivat helliä, huomaavaisia, epäitsekkäitä, auliita tekemään mitä hyvänsä uhrauksia totuuden tähden. Jokapäiväisessä keskinäisessä kanssakäymisessään he osoittivat sitä rakkautta, johon Kristus oli heitä velvoittanut. Epäitsekkäillä sanoilla ja teoilla he pyrkivät sytyttämään tämän saman rakkauden muidenkin sydämessä. – –

Mutta vähitellen tapahtui muutos. Uskovat alkoivat haeskella toisistaan vikoja. Takertuessaan virheisiin, suodessaan sijaa tylylle arvostelulle he unohtivat Vapahtajan ja hänen rakkautensa. He muuttuivat ankarammiksi ulkonaisten seremonioiden suhteen, tarkemmiksi uskon teorian kuin käytännön suhteen. Kärkkäinä tuomitsemaan muita he väheksyivät omia erheitään. He unohtivat sen veljellisen rakkauden, jota Kristus oli teroittanut, ja mikä murheellisinta: he eivät tiedostaneet tätä menetystään. He eivät tajunneet, että onni ja ilo olivat kaikkoamassa heidän elämästään ja että he pian vaeltaisivat pimeydessä suljettuaan Jumalan rakkauden pois sydämestään.

Johannes, joka havaitsi veljellisen rakkauden olevan kylmenemässä seurakunnan keskuudessa, tähdensi uskoville tuon rakkauden jokahetkistä tarpeellisuutta. Kirjeet, joita hän lähetti seurakunnalle, ovat täynnä tätä ajatusta. ’Rakkaani, rakastakaamme toinen toistamme’, hän kirjoittaa, ’sillä rakkaus on Jumalasta; ja jokainen, joka rakastaa, on Jumalasta syntynyt ja tuntee Jumalan. Joka ei rakasta, se ei tunne Jumalaa, sillä Jumala on rakkaus. Siinä ilmestyi meille Jumalan rakkaus, että Jumala lähetti ainokaisen Poikansa maailmaan, että me eläisimme hänen kauttansa. Siinä on rakkaus – ei siinä, että me rakastimme Jumalaa, vaan siinä, että hän rakasti meitä ja lähetti Poikansa meidän syntiemme sovitukseksi. Rakkaani, jos Jumala on näin meitä rakastanut, niin mekin olemme velvolliset rakastamaan toinen toistamme.’” (6AO 378.)

**Keskustelunaiheita**

`Kristillinen elämä nähdään usein henkilökohtaisena suhteena Jeesukseen. Miksi on tärkeää muistaa, että Jumala johtaa meitä ryhmänä? Mitkä ovat minun velvollisuuteni ryhmää kohtaan? Mitä voin itse odottaa ryhmältä?`

`Mistä näkee parhaiten, että veljellinen rakkaus on vahvaa seurakunnassa?`