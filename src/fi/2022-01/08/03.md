---
title:  Uusi Ja Uudistettu
date:  14/02/2022
---

`Vertaa Hepr. 8:10–12 kohtiin 5. Moos. 6:4–6; 30:11–14 ja Jer. 31:31–34. Mitä opimme uuden liiton luonteesta?`

Heprealaiskirjeen lupaus uudesta liitosta viittaa Jeremian kirjaan. Jeremian mukaan Jumalan lupaus uudesta liitosta oli itse asiassa sen liiton uudistamista, jonka hän oli tehnyt Israelin kanssa Mooseksen kautta (Jer. 31:31–34). Voitaisiin siis väittää, että Jer. 31 ei puhu vain ”uudesta” liitosta vaan ”uudistetusta” liitosta, joka alun perin tehtiin Israelin kanssa. Heprean kielen ’uutta’ tarkoittava sana ḥad¨¡ª±¨¡ voi tarkoittaa sekä uudistettua että upouutta.

Vanhan liiton ongelma oli, että kansa rikkoi sen (Hepr. 8:8, 9). Liitto ei ollut viallinen; ihmiset olivat. Jos Israel olisi osannut nähdä symbolien läpi tulevaan Messiaaseen ja pannut uskonsa häneen, liitto ei olisi rikkoutunut. Israelin historian aikana oli kuitenkin monia uskovia, joiden kohdalla liiton tarkoitus täyttyi ja joilla oli laki sydämessään (Ps. 37:31; 40:9; 119:11; Jes. 51:7).

Vaikka uusi liitto on vanhan liiton uudistettu versio, se on silti tavallaan myös upouusi. Jeremian lupaus uudesta liitosta ei ollut vain ennustus siitä, että Jumala uudistaa ennen pakkosiirtolaisuutta voimassa olleen liiton, joka oli rikottu ja uudistettu useita kertoja, koska kansa oli useita kertoja langennut luopumukseen. Luopuminen johtui siitä, että kansa oli yksinkertaisesti haluton pitämään omaa osuuttaan Jumalan kanssa tehdystä liitosta (Jer. 13:23).

Niinpä Jumala lupasi luoda uutta (Jer. 31:22). Uusi liitto ei olisi kuin se, jonka Jumala oli tehnyt ”heidän isiensä kanssa” (Jer. 31:32). Kansan uskottomuuden tähden lupaukset, jotka Jumala antoi Mooseksen kanssa tehdyn liiton yhteydessä, eivät koskaan täyttyneet. Nyt Pojan antaman takuun turvin (Hepr. 7:22) Jumala täyttäisi liittonsa tarkoitukset. Jumala ei muuttanut lakiaan tai alentanut standardejaan; sen sijaan hän lähetti Poikansa takuuksi liiton lupauksista (Hepr. 7:22; Hepr. 6:18–20). Siksi tässä liitossa ei ole kirouksia. Siinä on vain siunauksia, koska Jeesus täytti liiton ehdot täydellisesti tullen kiroukseksi meidän puolestamme (Gal. 3:13).

`Lue 2. Tim. 2:13. Mitä opimme Jumalan uskollisuudesta kansaansa ja omia suunnitelmiaan kohtaan verratessamme niitä omiin suhteisiimme ja suunnitelmiimme?`