---
title:  Lisäaineistoa
date:  18/02/2022
---

”Jos sydämemme on uudistunut Jumalan luonteen kaltaisuuteen ja jos Jumalan rakkaus hallitsee sydämessämme, emmekö silloin elä todeksi lain periaatteita? Silloin toteutuu lupaus: ”Minä asetan lakini heidän sydämeensä, kirjoitan sen heidän sisimpäänsä.” (Hepr. 10:16.)

Jos laki on kirjoitettu sydämeen, eikö se näy elämässä? Kuuliaisuus, silloin kun se on rakkauden innoittamaa, on opetuslapseuden todellinen tunnusmerkki. Raamatussa sanotaan: ”Sitähän Jumalan rakastaminen on, että pidämme hänen käskynsä – –.” ”Joka sanoo tuntevansa hänet mutta ei pidä hänen käskyjään, on valehtelija, eikä totuus ole hänessä.” (1. Joh. 5:3; 2:4.)

Uskon, ja ainoastaan uskon, kautta voimme tulla osallisiksi Jumalan armosta. Usko ei kuitenkaan vapauta meitä lain noudattamisesta, vaan tekee kuuliaisuuden meille mahdolliseksi. – –

Mitä läheisempään yhteyteen pääset Jeesuksen kanssa, sitä puutteellisemmaksi osoittaudut omissa silmissäsi. Näkökykysi on tullut paremmaksi, ja hänen täydellisyytensä rinnalla näet luonteesi heikkoudet järkyttävän selvästi. Tämä on osoitus siitä, että Paholaisen luoma illuusio on menettänyt voimansa, ja että Jumalan Hengen eläväksi tekevä vaikutus on alkanut työskennellä meissä.

Sydämessä, joka ei tajua omaa syntisyyttään, ei voi vallita syvä rakkaus Jeesusta kohtaan. Ihminen, jonka armo on muuttanut, ihailee Jeesuksen täydellistä luonnetta. Jos taas emme tajua oman luonteemme rumuutta, se on kiistaton todiste siitä, ettemme ole koskaan nähneet Kristuksen ihanuutta ja täydellisyyttä.” (TKL 59, 63.)

**Keskustelunaiheita**

`Pohtikaa yllä olevaa Ellen G. Whiten lainausta siitä, että mitä lähemmäksi tulemme Kristusta, sitä syntisemmiltä me omissa silmissämme vaikutamme. Miten voimme tämän tosiasian edessä muistaa, ettemme saa antaa omien puutteittemme tajuamisen aiheuttaa sitä, että epätoivoisina luopuisimme uskosta?`

`Pohtikaa vielä sitä, että laki kirjoitetaan meidän sydämeemme. Mitä tämä tarkoittaa kristityn hengellisen elämän kannalta? Miten tämän totuuden ymmärtäminen ja kokeminen voi auttaa meitä välttämään sellaista kuuliaisuutta, joka on todellisuudessa vain lakihenkisyyttä – kuolleiksi teoiksi kutsuttua kuuliaisuutta (Hepr. 9:14)?`