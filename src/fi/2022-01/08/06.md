---
title:  Uusi Liitto On Ratkaissut Sydämen Ongelman
date:  17/02/2022
---

`Vertaa Jer. 31:33 ja Hes. 36:26, 27. Kuinka teksteissä annetut lupaukset uudesta liitosta liittyvät toisiinsa?`

Jumala kirjoitti ensimmäisen liittodokumentin kivitauluille, jotka sijoitettiin liitonarkkuun tärkeänä todisteena Jumalan liitosta kansansa kanssa (2. Moos. 31:18; 5. Moos. 10:1–4). Kivitaulut voitiin kuitenkin rikkoa; ja kirjakääröt voitiin leikellä palasiksi tai polttaa (Jer. 36:23).

Nyt uudessa liitossa Jumala kuitenkin kirjoittaa lakinsa ihmisten sydämeen. Sydän viittaa mieleen, muistimme ja ymmärryksemme keskukseen (Jer. 3:15; 5. Moos. 29:3), jossa tietoiset päätökset tehdään (Jer. 3:10; 29:13).

Tämä lupaus varmisti, että laki olisi jokaisen saatavilla ja hänen tiedossaan, ja lisäksi se muuttaisi koko kansan sydämen. Israelin ongelma oli, että heidän syntinsä oli ”kirjoitettu rautapiirtimellä, kaiverrettu timanttikärjellä heidän sydämensä tauluun” (Jer. 17:1). Heillä oli paatunut sydän (Jer. 13:10; 23:17); siksi heidän oli mahdotonta tehdä oikein (Jer. 13:23).

Jeremia ei ilmoittanut, että lakiin tulisi muutos, sillä Is­raelin ongelma ei ollut laki vaan heidän sydämensä. Jumala halusi, että Israelin uskollisuus olisi kiitollinen vastaus siihen, mitä hän oli tehnyt heidän hyväkseen; siksi kymmenen käskyn mukana tuli historiallinen esipuhe, jossa hän ilmaisi heille rakkauttaan ja huolenpitoaan (2. Moos. 20:1, 2). Jumala halusi Israelin noudattavan hänen lakejaan tunnustuksena siitä, että hän halusi heidän parastaan. Tämähän oli tullut ilmi heidän mahtavassa Egyptistä vapautumisessaan. Kuuliaisuuden tuli olla kiitollisuuden ilmaus – osoitus heidän ja Jumalan välisen suhteen todellisuudesta.

Sama pätee meihin. Jeesuksen rakkaus ja huolenpito meitä kohtaan hänen kuollessaan puolestamme on uuden liiton esipuhe (Luuk. 22:20). Aito kuuliaisuus nousee rakkauden ilmaisuna sydämestä (Matt. 22:34–40). Rakkaus on erottava merkki, joka osoittaa sen, että Pyhä Henki on läsnä uskovan elämässä. Jumala vuodattaa rakkautensa yllemme Henkensä kautta (Room. 5:5), mikä ilmenee rakkautena (Gal. 5:22).

`Jos muinaisen Israelin tuli rakastaa Jumalaa ilman, että he ymmärsivät Kristuksen kuolemaa, miksi emme me rakastaisi Jumalaa vielä enemmän? Miten kuuliaisuus on osoitus tuon rakkauden todellisuudesta?`