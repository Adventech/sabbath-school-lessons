---
title:  Uuden Liiton Parempi Välittäjä
date:  15/02/2022
---

`Lue Hepr. 8:1–6. Miksi Jeesus on liiton parempi välittäjä?`

Kreikan mesit¨¥s (’välittäjä’) tulee sanasta mesos (’keski-’). Se tarkoittaa sitä, joka kävelee tai seisoo keskellä. Se oli tekninen termi, joka viittasi henkilöön, joka täytti ainakin yhden seuraavista tehtävistä: 1) sovittelija kahden tai useamman osapuolen välillä; 2) neuvottelija tai kaupanvälittäjä; 3) todistaja sanan oikeudellisessa merkityksessä, tai 4) joku, joka takaa jonkin vakuuden tai sopimuksen toimeenpanemisen.

Suomen sana ”välittäjä” on merkitykseltään liian suppea kuvamaan kaikkia merkityksiä, joita sana mesit¨¥s pitää sisällään. Sana ”välittäjä” kattaa vain pari (ehkä kolme) ensimmäistä yllä mainituista merkityksistä. Heprealaiskirje korostaa kuitenkin juuri neljättä merkitystä. Jeesus ei ole välittäjä, joka ratkaisisi kiistan Isän ja ihmisten välillä, tai rauhantekijä, joka sovittelee tyytymättömien osapuolten välejä, tai todistaja, joka vahvistaa sopimuksen olemassaolon tai sen täyttymisen. Sen sijaan Jeesus on uuden liiton takaaja tai vakuus (Hepr. 7:22). Heprealaiskirjeessä ”välittäjä” tarkoittaa samaa kuin ”takaaja”. Jeesus takaa, että liiton lupaukset täytetään.

Kristuksen kuolema mahdollisti uuden liiton perustamisen, koska se tyydytti Israelin (ja Eedenissä eläneiden ihmisten) kanssa tehdyn liiton vaatimukset, jotka oli rikottu (Hepr. 9:15–22). Tässä merkityksessä Jeesus on takaaja, joka otti hoitaakseen kaikki liiton oikeudelliset velvoitteet, joita oli rikottu. Jeesuksen korottaminen taivaassa takaa, että Jumalan lupaukset ihmisille täytetään (Hepr. 6:19, 20). Jeesus takaa liiton, koska hän on osoittanut, että Jumalan lupaukset ovat totta. Herättämällä Jeesuksen kuolleista ja asettamalla hänet istumaan oikealle puolelleen Isä on osoittanut haluavansa herättää meidätkin ja tuoda luokseen.

Jeesus on suurempi välittäjä kuin Mooses, koska hän palvelee taivaallisessa pyhäkössä ja on uhrannut itsensä täydellisenä uhrina puolestamme (Hepr. 8:1–5; 10:5–10). Mooseksen kasvot heijastivat Jumalan kirkkautta (2. Moos. 34:29–35); Jeesus on Jumalan kirkkaus (Hepr. 1:3; Joh. 1:14). Mooses keskusteli Jumalan kanssa kasvoista kasvoihin (2. Moos. 33:11); Jeesus on Jumalan Sana lihaksi tulleena (Hepr. 4:12, 13; Joh. 1:1–3, 14).

`Mikä osa kuuliaisuudella on meidän elämässämme?`