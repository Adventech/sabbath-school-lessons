---
title:  Uuden Liiton Tarve
date:  13/02/2022
---

`Lue Hepr. 7:11–19. Miksi tarvittiin uusi liitto?`

Heprealaiskirjeen mukaan se, että Jeesus nimitettiin papiksi Melkisedekin järjestyksen mukaan, tarkoitti, että uusi liitto oli vihitty käyttöön. Vanha liitto oli annettu Leevin heimon pappisviran pohjalle (Hepr. 7:11). Leeviläispapit toimivat välittäjinä Jumalan ja Israelin välillä, eikä laki sallinut muiden olla pappeja. Kirjoittaja tekee sen johtopäätöksen, että pappeusjärjestyksen muutos tarkoittaa muutosta pappeutta koskevaan lakiin ja lisäksi liiton muutosta (Hepr. 7:12, 18, 19).

Vanhan liiton ongelma oli, ettei se pystynyt tarjoamaan täydellisyyttä (Hepr. 7:11). Paavali puhuu leeviläisten pappeudesta ja siihen kuuluvista toimista (uhrit, juhlat jne.). Heidän kauttaan uhratut eläinuhrit eivät pystyneet tarjoamaan todellista, täydellistä puhdistusta synnistä, tai pääsyä Jumalan luo (Hepr. 10:1–4; 9:13, 14; 10:19–23).

Se, että uusi liitto oli välttämätön, ei tarkoita, että Jumala olisi ollut epäreilu Israelia kohtaan antaessaan heille vanhan liiton. Leeviläisen pappeuden ja pyhäkköpalvelusten oli tarkoitus suojella heitä epäjumalanpalvelukselta ja olla esikuvana Jeesuksen tulevasta palvelutehtävästä. Heprealaiskirjeessä korostetaan, että uhrit olivat ”tulevan hyvän varjo” (Hepr. 10:1, VKR).

Koska uhrit viittasivat Jeesukseen, niiden oli tarkoitus auttaa ihmisiä panemaan toivonsa ja uskonsa Jumalan Karitsaan, ”joka ottaa pois maailman synnin” (Joh. 1:29; vrt. Jes. 53). Paavali korostaa samaa asiaa sanoessaan, että ”laki oli meidän valvojamme Kristuksen tuloon asti, jotta me sitten tulisimme vanhurskaiksi uskosta” (Gal. 3:24) tai että ”Kristus on näet lain loppu, ja niin tulee vanhurskaaksi jokainen, joka uskoo” (Room. 10:4).

Toisin sanoen edes kymmenen käskyä, niin hyviä ja täydellisiä kuin ne ovatkin, eivät voi tarjota pelastusta (Room. 3:20–28; 7:12–14). Ne tarjoavat täydellisen vanhurskauden mittapuun, mutta eivät tarjoa vanhurskautta sen enempää kuin peiliin katsominen voi poistaa iän mukanaan tuomia ryppyjä. Täydellisen vanhurskauden saavuttamiseksi me tarvitsemme Jeesusta sijaiseksemme.

`Miksi laki ei voi pelastaa meitä? Vaikka pitäisimme kaikki käskyt – ja pitäisimme ne hyvin, jopa täysin moitteettomasti – miksei se silti voi pelastaa meitä?`