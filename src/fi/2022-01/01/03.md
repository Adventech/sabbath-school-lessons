---
title:  Kamppailu
date:  27/12/2021
---

Kristukseen uskomisen tunnustaminen ja seurakuntaan liittyminen muodostuivat rajamerkeiksi, jotka erottivat uskovat muusta yhteiskunnasta. Valitettavasti tästä muodostui konfliktin lähde, koska se epäsuorasti välitti tuomiota heidän yhteisölleen ja sen arvoille.

`Lue Hepr. 10:32–34 ja Hepr. 13:3. Millaisia kokemuksia kirjeen lukijoilla oli ollut kääntymyksensä jälkeen?`

On todennäköistä, että Heprealaiskirjeen lukijat kärsivät vastustajiensa yllyttämien kansanjoukkojen käsissä sekä sanallisesta että fyysisestä kaltoinkohtelusta (esim. Ap. t. 16:19–22; 17:1–9). Heitä vangittiin ja mahdollisesti myös piestiin, koska viranomaisilla oli valta määrätä rangaistuksista ja vangitsemisista ilman asianmukaisia oikeusprosesseja samalla, kun he vielä keräsivät todisteita syytettyjä vastaan (esim. Ap. t. 16:22, 23).

`Lue Hepr. 11:24–26 ja 1. Piet. 4:14, 16. Miten Mooseksen ja 1. Pietarin kirjeen lukijoiden kokemukset auttavat meitä ymmärtämään, miksi kristittyjä uskovia vainottiin?`

Solvaus Kristuksen nimen tähden tarkoitti sitä, että ihminen samastui Kristukseen ja kärsi sen häpeän ja kaltoinkohtelun, jonka yhteys häneen sai aikaan. Julkinen vihamielisyys kristittyjä kohtaan oli seurausta heidän muista erottuvasta uskonnollisesta sitoutumisestaan. Ihmisiä voivat loukata sellaiset uskonnolliset tavat, joita he eivät ymmärrä, tai ihmiset, joiden elämäntapa ja moraali saavat heidät tuntemaan huonoa omaatuntoa tai häpeää. Ensimmäisen vuosisadan puolivälissä jKr. Tacitus katsoi kristittyjen syyllistyneen ”vihamielisyyteen ihmiskuntaa kohtaan”. – Alfred J. Church & William J. Brodribb (käänt.) The Complete Works of Tacitus (New York: The Modern Library, 1942) Annals 15.44.1. Oli tämän väärän syytöksen syy mikä tahansa, monet varhaiset kristityt, sellaisetkin, joille Paavali tämän kirjoitti, kärsivät uskonsa tähden.

`Jokainen kärsii, oli kristitty tai ei. Mitä Kristuksen tähden kärsiminen tarkoittaa? Kuinka paljon kärsimyksestämme on oikeasti Kristuksen tähden kärsimistä ja kuinka paljon omien valintojemme seurausta?`