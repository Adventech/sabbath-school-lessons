---
title:  Näinä Viimeisinä Aikoina
date:  30/12/2021
---

`Lue Hepr. 1:2; 9:26–28; 10:25, 36–38; 12:25–28. Mitä aikaan liittyvää seikkaa Paavali tässä korostaa?`

Apostoli korostaa erästä tärkeää seikkaa, joka lisää hänen kehotuksensa kiireellisyyttä: lukijat elävät viimeisiä aikoja (Hepr. 1:2) ja lupaukset ovat täyttymäisillään (Hepr. 10:36–38). Paavali vertaa kuulijoitaan toistuvasti erämaassa vaeltaneeseen sukupolveen, joka oli aivan Kanaaninmaan kynnyksellä, valmiina astumaan luvattuun maahan. Hän muistuttaa heitä: ”Vähän aikaa vielä, vain vähän aikaa, niin tulee se, jonka on määrä tulla, eikä hän viivyttele.” (Hepr. 10:37.) Ja sitten hän rohkaisee heitä: ”Me emme ole niitä, jotka luopuvat ja joutuvat tuhoon, vaan niitä, jotka uskovat ja pelastavat sielunsa.” (Hepr. 10:39.) Tämä viimeinen kehotus muistutti lukijoita (ja meitä) vaaroista, joita Jumalan kansa on historian saatossa kokenut juuri ennen Jumalan lupausten täyttymystä.

4. Mooseksen kirjassa kerrotaan, että juuri ennen luvattuun maahan astumista Israel koki merkittäviä tappioita.

Ensimmäisen kerran, kuten 4. Moos. 13 ja 14 kerrotaan, useat johtajat alkoivat levittää epäilyksiä kansan keskuuteen, mikä sai Israelin uskon horjumaan. Niinpä kansa päätti nimittää itselleen uuden johtajan ja palata Egyptiin, juuri kun he olivat pääsemäisillään Kanaaninmaahan.

Toisen kerran israelilaiset sekaantuivat haureuteen ja Baal-Peorin palvontaan (4. Moos. 24 ja 25). Vaikka Bileam ei kyennyt langettamaan kirousta Israelin ylle, Paholainen käytti seksuaalisia kiusauksia johtaakseen Israelin epäjumalanpalvontaan ja syntiin sekä vetääkseen Jumalan epäsuosion heidän päälleen.

Paavali varoittaa kirjeen lukijoita molemmista vaaroista. Ensinnäkin hän kehottaa heitä pysymään tunnustuksessaan ja kiinnittämään katseensa Jeesukseen (Hepr. 4:14; 10:23; 12:1–4). Toiseksi hän varoittaa heitä moraalittomuudesta ja ahneudesta (Hepr. 13:4–6). Lopuksi hän kehottaa heitä kuuntelemaan ja tottelemaan johtajiaan (Hepr. 13:7, 17).

`Jos ajattelemme kuolleitten tilaa – eli sitä, että kun suljemme silmämme kuolonuneen, heti seuraava asia, jonka tajuamme on Jeesuksen toinen tuleminen – miksi voimme sanoa, että kaikki ihmiset ovat eläneet ”viimeisinä aikoina”?`