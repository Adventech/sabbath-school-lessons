---
title:  Loistava Alku
date:  26/12/2021
---

Ymmärtääksemme tätä saarnaa ja osataksemme soveltaa sitä itseemme, meidän tulee ymmärtää seurakunnan historiaa ja tilannetta silloin, kun se vastaanotti tämän kirjeen apostolilta.

`Lue Hepr. 2:3, 4. Millaisia kääntymyksensä jälkeisiä kokemuksia kirjeen vastaanottajilla oli ollut?`

Jae antaa ymmärtää, että kirjeen lukijakunta ei ollut kuullut Jeesuksen itsensä saarnaavan. He olivat sen sijaan vastaanottaneet evankeliumin muiden evankelistojen välityksellä, jotka olivat ilmoittaneet heille hyvän uutisen pelastuksesta.

Paavali sanoo, että evankelistat olivat ”todistuksellaan vahvistaneet” välittämänsä sanoman todeksi ja että Jumala itse ”vahvisti heidän todistuksensa” antamalla ”heidän tehdä tunnustekoja ja ihmeitä”. Jumala antoi evankeliumista kokemuksellista vahvistusta merkkien ja voimallisten tekojen kautta, joihin kuului myös Pyhän Hengen lahjojen jakaminen. Uudesta testamentista käy ilmi, että kun evankeliumia julistettiin uusilla paikkakunnilla, samalla usein tapahtui ihmeellisiä parantumisia, pahojen henkien poisajamista ja hengellisten lahjojen vuodattamista.

Seurakunnan alkuaikoina Jumala vuodatti Henkensä apostolien päälle Jerusalemissa niin, että he kykenivät tekemään ihmeitä ja julistamaan evankeliumia kielillä, joita eivät olleet aiemmin osanneet (Ap. t. 2, 3). Filippos teki samankaltaisia ihmeitä Samariassa (Ap. t. 8), Pietari Joppessa ja Kesareassa (Ap. t. 9, 10) ja Paavali eri puolilla Vähää-Aasiaa ja Eurooppaa (Ap. t. 13–28). Voimalliset teot olivat kokemuksellisia todisteita, joilla vahvistettiin sanoma ”pelastuksesta” – Jumalan valtakunnan perustamisesta, pelastuksesta kadotustuomiolta ja vapautuksesta pahan voimista (Hepr. 12:25–29).

Henki vakuutti varhaiset kristityt siitä, että heidän syntinsä oli annettu anteeksi; siksi he eivät pelänneet tuomiota ja heidän rukouksensa olivat rohkeita ja luottavaisia ja heidän hengellinen kokemuksensa oli ilontäyteistä (Ap. t. 2:37–47). Henki vapautti myös ne, jotka olivat pahojen voimien orjuuttamia, mikä oli vastaansanomaton todiste Jumalan ylivoimasta pahan voimiin nähden ja osoitti, että Jumalan valtakunta oli todellisuutta heidän elämässään.

`Millä tavoin olet saanut vahvistusta uskollesi Jeesukseen Pelastajanasi ja Herranasi?`