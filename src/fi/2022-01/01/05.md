---
title:  Pitäkää Yhtä
date:  29/12/2021
---

Mitä apostoli neuvoi lukijoitaan tekemään heidän tilanteessaan? Mitä voimme oppia Heprealaiskirjeestä itseämme varten? Tarkastelkaamme, miten Jumala auttoi Eliaa toipumaan masennuksesta.

`Lue 1. Kun. 19:5–18. Mitä Jumala teki palauttaakseen Elian uskon?`

Se, miten Jumala kohtasi Elian Karmelin tapahtumien jälkeen, on kiehtovaa, sillä se osoittaa sen hellän huolenpidon ja viisauden, jolla Jumala huolehtii niistä, jotka ovat ahdingossa ja kamppailevat saadakseen uskonsa takaisin. Ensinnäkin Jumala huolehti Elian fyysisistä tarpeista: tarjosi tälle ruokaa ja antoi tämän levätä. Sitten luolassa Jumala ystävällisesti nuhteli Eliaa kysymällä: ”Mitä sinä täällä teet, Elia?” (VKR.) Näin Jumala auttoi Eliaa ymmärtämään syvemmin, kuinka hän toimii ja täyttää tarkoituksiaan. Jumala ei ollut tuulessa, maanjäristyksessä eikä tulessa, vaan hiljaisessa huminassa. Sitten Jumala antoi Elialle tehtäviä ja rauhoitteli häntä.

`Lue Hepr. 2:1; 3:12–14; 5:11–6:3; 10:19–25. Mitä Paavali ehdotti, että uskovien tulisi tehdä?`

Paavali antoi lukijoille useita ohjeita auttaakseen heitä saamaan takaisin voiman ja uskon, joka heillä alussa oli. Heidän tulisi huolehtia kanssauskovien fyysisistä tarpeista. Heidän tulisi osoittaa vieraanvaraisuutta sekä vierailla vankien luona ja huolehtia heidän tarpeistaan. Apostoli kehotti lukijoita olemaan anteliaita muistuttaen heitä siitä, että Jumala ei hylkää heitä (Hepr. 13:1–6). Hän myös nuhteli ja rohkaisi heitä. Hän varoitti heitä, etteivät he vähitellen ”ajautuisi virran vieminä harhaan” (Hepr. 2:1) ja ettei kukaan heistä olisi ”sydämessään paha ja epäuskoinen” (Hepr. 3:12). Hän rohkaisi heitä kasvamaan uskon ymmärryksessä (Hepr. 5:11–6:3). Hän myös muistutti, miten tärkeää on käydä säännöllisesti seurakunnan tilaisuuksissa (Hepr. 10:25). Tiivistetysti hänen sanomansa oli: pitäkää yhtä, rohkaiskaa toisianne, kannustakaa rakkauteen ja hyviin tekoihin. Lisäksi hän korotti Jeesusta ja tämän tehtävää taivaallisessa pyhäkössä meidän puolestamme (Hepr. 8:1, 2; 12:1–4).