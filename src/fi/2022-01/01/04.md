---
title:  Pahanolontunne
date:  28/12/2021
---

Heprealaiskirjeen lukijat onnistuivat säilyttämään uskonsa ja sitoutumisensa Kristukseen hyljeksinnästä ja vainosta huolimatta. Ristiriitatilanne vei kuitenkin heidän voimiaan ajan mittaan. He taistelivat hyvän taistelun ja selviytyivät voittajina, mutta he olivat hyvin uupuneita.

`Lue Hepr. 2:18; 3:12, 13; 4:15; 10:25; 12:3, 12, 13 ja 13:1–9, 13. Millaisia haasteita uskovat kohtasivat?`

Heprealaiskirjeessä kerrotaan meille, että sen lukijat joutuivat edelleen kokemaan vaikeuksia. Sanalliset ja todennäköisesti myös muunlaiset hyökkäykset heidän kunniaansa vastaan jatkuivat (Hepr. 13:13). Jotkut uskovista olivat edelleen vankilassa (Hepr. 13:3), mikä on saattanut uuvuttaa seurakuntaa taloudellisesti ja psyykkisesti. He olivat väsyneitä (Hepr. 12:12, 13) ja voisivat helposti menettää rohkeutensa (Hepr. 12:3).

On tavallista ihmisten ja yhteisöjen keskuudessa, että voitonhuuman laannuttua psyykkiset ja muunlaiset suojamuurit lasketaan ja ihmiset tulevat haavoittuvaisemmiksi vihollistensa vastaiskuille. Sitä voimaa, jonka yksilö tai yhteisö on koonnut kohdatakseen itseään uhkaavan asian, on vaikeampaa kutsua koolle toista kertaa.

`Lue 1. Kun. 19:1–4. Mitä Elialle tapahtui?`

”Nyt Eliaa kuitenkin ahdisti sellainen vastavaikutus, joka usein seuraa vahvan uskon ja loistavan menestyksen kokemusta. Hän pelkäsi, ettei Karmelin vuorella alkanut uskonpuhdistus jäisi pysyväksi, ja hänet valtasi masennus. Hänet oli nostettu Pisgan huipulle, mutta nyt hän oli laaksossa. Kaikkivaltiaan innoittamana hän oli kestänyt ankarimmankin uskon koetuksen, mutta tänä masennuksen aikana, Iisebelin uhkauksen kaikuessa hänen korvissaan ja saatanan vielä näköjään ohjatessa tämän jumalattoman naisen vehkeilyjä, hän menetti otteensa Jumalasta. Häntä oli ylen määrin korotettu, ja vastavaikutus oli valtava. Elia pakeni pakenemistaan, kunnes huomasi olevansa erämaassa yksinään.” (3AO 56.)

`Mieti hetkiä, jolloin olet epäonnistunut kristillisessä elämässäsi. Mitä olisit voinut tehdä eri tavalla?`