---
title:  Jeesuksen Täydellinen Uhri
date:  22/02/2022
---

`Lue Hepr. 7:27 ja Hepr. 10:10. Miten Jeesuksen uhria kuvaillaan?`

Leeviläispappien ”määrä on jatkuvasti kasvanut, kun kuolema on estänyt heitä pysymästä virassaan” (Hepr. 7:23). Heitä verrataan Jeesukseen, joka pysyy ikuisesti ja jonka pappeus on muuttumaton (Hepr. 7:24, 25). Leeviläiset uhrasivat päivittäin (Hepr. 7:27) ja vuosittain (Hepr. 9:25) lahjoja ja uhreja ”jotka eivät kykene tekemään täydelliseksi omassatunnossaan sitä, joka jumalanpalvelusta toimittaa” (Hepr. 9:9, VKR; 10:1–4).

Jeesus kuitenkin uhrasi itsensä ”yhdellä ainoalla”, ”ainutkertaisella uhrilla” (Hepr. 10:10, 12–14), joka puhdistaa omantuntomme (Hepr. 9:14; 10:1–10) ja hävittää synnin (Hepr. 9:26). Jeesuksen uhri on eläinuhreja ylempi, koska hän on Jumalan Poika (Hepr. 7:26–28), joka täytti täydellisesti Jumalan tahdon (Hepr. 10:5–10).

Jeesuksen ainutkertaisella uhrilla on useita tärkeitä merkityksiä.

Ensinnäkin Jeesuksen uhri on täydellisen tehokas, eikä sitä koskaan toisteta. Leeviläispappien uhrit olivat toistuvia, koska ne eivät tuottaneet lopullista tulosta. ”Muutoinhan uhraaminen olisi lopetettu. Jos ne, jotka ottavat osaa jumalanpalvelukseen, olivat jo kerran tulleet puhdistetuiksi, heillä ei olisi enää mitään syntejä tunnollaan.” (Hepr. 10:2.)

Toiseksi kaikki Vanhan testamentin uhrit saivat täyttymyksensä ristissä. Jeesus paitsi puhdistaa meidät synnistä (Hepr. 9:14) myös tarjoaa pyhityksen (Hepr. 10:10–14) hävittämällä synnin elämästämme (Hepr. 9:26). Ennen kuin papit saattoivat lähestyä Jumalaa pyhäkössä ja toimittaa palvelusta kanssaihmisten puolesta heidän täytyi puhdistautua ja pyhittäytyä (3. Moos. 8 ja 9). Jeesuksen uhri puhdistaa ja pyhittää meidät (Hepr. 10:10–14) niin, että voimme rohkeasti lähestyä Jumalaa (Hepr. 10:19–23) ja palvella hänen pyhänä papistonaan (Hepr. 9:14; 1. Piet. 2:9).

Lopuksi Jeesuksen uhri tarjoaa ravintoa hengelliselle elämällemme. Se tarjoaa esimerkin, jota meidän tulee tarkata ja seurata. Saamme kiinnittää katseemme Jeesukseen ja ristin tapahtumiin sekä seurata hänen johtoaan (Hepr. 12:1–4; 13:12, 13).

`Miksi vain ristinkuolema riittää synneistä puhdistumiseen?`