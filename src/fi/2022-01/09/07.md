---
title:  Lisäaineistoa
date:  25/02/2022
---

Lue Ellen G. White, Alfa ja omega, osa 5, s. 295–320 tai Aikakausien Toivo, s. 715–737 tai Rakkaudella Isältä, s. 552–571.

Professori Jiří Moskala on selittänyt ennen Jeesuksen paluuta tapahtuvan tuomion luonteen. Jumala ”ei ole siinä esitelläkseen syntejäni kuin näyteikkunassa. Päinvastoin hän tulee ennen kaikkea viittaamaan omaan ihmeelliseen, muuttavaan ja voimalliseen armoonsa, ja koko maailmankaikkeuden edessä hän – koko elämäni todellinen silminnäkijä – tulee selittämään minun asennettani Jumalaa kohtaan, minun sisimpiä motiivejani, ajatteluani, tekojani ja suuntaani elämässä. Hän havainnollistaa sen kaiken. Jeesus todistaa, että tein monia virheitä, että rikoin hänen pyhää lakiaan, mutta hän todistaa myös siitä, että kaduin, pyysin anteeksi ja muutuin hänen armostaan. Hän tulee julistamaan: ’Minun vereni riittää syntisen Moskalan hyväksi. Hänen suuntansa elämässä oli minun puoleeni; hänen asenteensa minua ja muita kohtaan on lämmin ja epäitsekäs; hän on luotettava; hän on hyvä ja uskollinen palvelijani.’” – ”Toward a Biblical Theology of God’s Judgement: A Celebration of the Cross in Seven Phases of Divine Universal Judgement”, Journal of The Adventist Theological Society 15 (Kevät 2004): s. 155.

”Sekä lunastetut että lankeamattomat olennot tulevat tekemään Kristuksen rististä tutkimustensa ja laulujensa aiheen. Tullaan näkemään, että Jeesuksen kasvoilta loistava kirkkaus on itsensä uhraavan rakkauden kirkkautta. Golgatalta tulevassa valossa nähdään, että itsensä kieltävän rakkauden laki on elämän laki sekä maassa että taivaassa, että rakkaus, joka ’ei etsi omaansa’, on lähtöisin Jumalan sydämestä ja että nöyrässä ja sävyisässä Vapahtajassa ilmenee hänen luonteensa, joka asuu valossa, jonne ei kukaan taida tulla.” (4AO 11.)

**Keskustelunaiheita**

`Ihmisillä on aina ollut taipumus uhrata erilaisia uhreja Jumalalle vastineeksi anteeksiannosta tai pelastuksesta. Jotkut uhraavat Jumalalle sankarillisia katumusharjoituksia. Toiset uhraavat koko elämänsä palvelukseen tai sitoutuvat elämään itsekieltäymyksessä jne. Miten tällaisiin uhreihin tulisi suhtautua Jeesuksen uhrin valossa? Raamattuhan vakuuttaa ristin lakkauttaneen kaikki uhrit (Dan. 9:27; Hepr. 10:18)?`

`Mitä Jeesus tarkoitti sanoessaan, että meidän tulee ottaa ristimme ja seurata häntä (Matt. 16:24)?`