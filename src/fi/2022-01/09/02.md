---
title:  Miksi Uhreja Tarvittiin?
date:  20/02/2022
---

Hepr. 9:15 selittää, että Jeesuksen uhrikuoleman tarkoitus oli vapauttaa kaikki ”ensimmäisen liiton aikana tapahtuneista rikkomuksista”, jotta Jumalan ”kutsutut niin saisivat luvatun iankaikkisen perinnön”.

Muinaisessa Lähi-idässä liitto kahden ihmisen tai kansan välillä oli hyvin vakava sitoumus. Siihen kuuluivat valalla vannotut lupausten vaihdot. Oletuksena oli, että jumalat rankaisisivat niitä, jotka rikkoivat valan. Usein liitto vahvistettiin eläinuhrilla.

Kun Jumala teki liiton esimerkiksi Abrahamin kanssa, seremoniaan kuului eläinten halkaiseminen (1. Moos. 15:6–21). Osapuolet kävelivät halkaistun ruhon välistä. Ruho edusti sen kohtaloa, joka rikkoisi liiton. On huomion arvoista, että tässä tapauksessa vain Jumala käveli ruhon osien välitse antaakseen näin Abrahamille merkin, ettei Jumala rikkoisi lupaustaan.

`Vertaa 1. Moos. 15:6–21 ja Jer. 34:8–22. Mitä tekstit opettavat liitosta?`

Liitto Jumalan kanssa takasi Israelille pääsyn heille perinnöksi luvattuun maahan. Liittoon kuului kuitenkin joukko käskyjä ja veren pirskottaminen alttarille. Pirskottaminen kuvasti sen osapuolen kohtaloa, joka rikkoisi liiton. Siksi Heprealaiskirjeessä sanotaan, ettei ”anteeksianto [synneistä] ole mahdollinen, ellei vuodateta uhriverta” (Hepr. 9:22).

Kun Israel rikkoi liiton, Jumalalla oli edessään tuskallinen tilanne. Liitto vaati sen rikkojien kuolemaa, mutta Jumala rakasti kansaansa. Jos hän jättäisi rikkomuksen huomiotta ja rikkojat rankaisematta, hänen käskyjensä noudattamista ei voitaisi koskaan valvoa, ja tämä maailma luisuisi kaaokseen.

Jumalan Poika kuitenkin tarjosi itsensä sijaiseksi. Hän kuoli meidän sijastamme, jotta me voimme saada ”luvatun iankaikkisen perinnön” (Hepr. 9:15, 26; Room. 3:21–26). Jumala aikoi siis pitää lakinsa pyhyyden voimassa, mutta kuitenkin samaan aikaan pelastaa ne, jotka rikkoivat sitä. Tämä voitiin toteuttaa ainoastaan ristin kautta.

`Miten voimme nähdä tässä, miksi laki on keskeinen evankeliumin sanomassa?`