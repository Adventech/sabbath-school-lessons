---
title:  Tuomio Ja Jumalan Luonne
date:  24/02/2022
---

`Lue Room. 3:21–26; 1:16, 17 ja 5:8. Mitä ristissä saatu lunastus ja anteeksianto paljastaa Jumalasta?`

Syntiemme anteeksisaaminen edellyttää kahta vaihetta Jeesuksen välittäjätyössä taivaallisen pyhäkön kahdessa osastossa. Ensinnäkin Jeesus poisti syntimme ja kantoi ne itse ristillä tarjotakseen anteeksiantoa kaikille, jotka uskovat häneen (Ap. t. 2:38; 5:31). Ristillä Jeesus voitti itselleen oikeuden antaa anteeksi kenelle tahansa, joka uskoo häneen, koska hän kantoi heidän syntinsä. Hän otti myös käyttöön uuden liiton, joka sallii hänen asettaa Jumalan lain uskovien sydämeen Pyhän Hengen kautta (Hepr. 8:10–12; Hes. 36:25–27).

Jeesuksen työn toinen vaihe koostuu hänen paluutaan edeltävästä tuomiosta, joka tekstin kirjoitusaikaan oli vielä tulevaisuudessa (Hepr. 2:1–4; 6:2; 9:27, 28; 10:25). Tuomio alkaa Jumalan kansasta ja sitä kuvaillaan kohdissa Dan. 7:9–27; Matt. 22:1–14; Ilm. 14:7. Sen tarkoitus on osoittaa Jumalan oikeudenmukaisuus hänen antaessaan kansalleen anteeksi. Tällä tuomiolla tallenteet kansan jäsenten elämästä avataan koko maailmankaikkeuden nähtäväksi. Jumala näyttää, mitä tapahtui uskovien sydämessä ja kuinka he ottivat Jeesuksen vastaan Pelastajanaan  ja hyväksyivät hänen Henkensä elämäänsä.

Tähän tuomioon viitaten Ellen G. White kirjoitti: ”Ihminen ei voi vastata syytteisiin itse. Synnin tahraamissa vaatteissaan, syyllisyytensä tunnustaen hän seisoo Jumalan edessä. Jeesus, Puolustajamme, esittää kuienkin pätevän puolustuspuheen kaikkien puolesta, jotka katumuksen ja uskon kautta ovat antaneet itsensä hänen haltuunsa. Jeesus vetoaa heidän asiansa puolesta ja voittaa heidän syyttäjänsä Golgatan vahvojen perusteiden ansiosta. Hänen täydellinen kuuliaisuutensa Jumalan laille aina ristinkuolemaan asti on antanut hänelle kaiken vallan taivaassa ja maan päällä, ja hän pyytää Isältään armoa ja sovintoa syylliselle ihmiselle. – – Vaikka meidän tuleekin tajuta syntinen tilamme, meidän tulee turvautua Kristukseen vanhurskautenamme, pyhyytenämme ja lunastuksenamme. Emme voi itse vastata Paholaisen syytöksiin meitä vastaan. Yksin Kristus voi esittää puolestamme pätevän puolustuksen. Hän kykenee vaientamaan syyttäjän perusteilla, jotka eivät liity meidän ansioihimme, vaan hänen.” (5T 471, 472.)