---
title:  Erilaisia Uhreja
date:  21/02/2022
---

Jeesuksen kuolema tarjosi anteeksiannon tai synninpäästön meidän rikkomuksistamme. Synninpäästöön kuuluu kuitenkin paljon enemmän kuin liiton rikkomisesta seuraavan rangaistuksen peruminen. Siihen kuuluu muitakin tärkeitä asioita. Siksi israelilaisten uhrijärjestelmään kuului viisi erilaista uhria. Jokainen niistä oli välttämätön kuvaamaan Kristuksen ristin merkityksen syvyyttä.

`Lue Ef. 3:14–19. Millaisen esirukouksen Paavali esitti uskovien puolesta?`

Polttouhri oli sellainen, jossa tuli kulutti eläimen alttarilla (3. Moos. 1). Se kuvasti Jeesusta, joka antoi koko elämänsä meidän tähtemme. Sovitus vaati sen, että Jeesus sitoutui meihin täysin. Vaikka hän on yhdenvertainen Jumalan kanssa, hän ”tyhjensi itsensä ja otti orjan muodon” (Fil. 2:5–8, VKR).

Ruokauhri oli kiitollisuusuhri siitä, että Jumala oli tarjonnut kansalleen ravinnon (3. Moos. 2). Se kuvastaa myös Jeesusta, ”elämän leipää” (Joh. 6:35, 48), jonka kautta me saamme ikuisen elämän.

Yhteysuhriin kuului yhteinen, ystävien ja perheen kesken jaettu ateria, jolla juhlittiin Jumalan tarjoamaa hyvinvointia (3. Moos. 3). Se edusti Kristusta, jonka uhri antoi meille rauhan (Jes. 53:5; Room. 5:1; Ef. 2:14). Se myös korostaa sitä, että meidän täytyy osallistua Jeesuksen uhriin syömällä hänen lihaansa ja juomalla hänen vertansa (Joh. 6:51–56).

Syntiuhri tarjosi sovituksen synneistä (3. Moos. 4:1–5:13) ja korosti eläimen veren roolia (veri edusti elämää) synneistä vapahduksessa (3. Moos. 17:11) ja viittasi tulevaisuudessa vuodatettavaan Jeesuksen vereen, joka vapahtaa meidät synneistämme (Matt. 26:28; Room. 3:25; Hepr. 9:14).

Hyvitysuhri (3. Moos. 5:14–6:7) tarjosi anteeksiannon tapauksissa, joissa vahingonkorvaus tai palauttaminen olivat mahdollisia. Jumalan anteeksianto ei siis vapauta meitä velvollisuudestamme korvata tai palauttaa menetettyä omaisuutta, jos mahdollista, niille, joita kohtaan olemme tehneet vääryyttä.

Pyhäkköuhrit opettavat meille, että pelastuskokemukseen kuuluu enemmän kuin vain se, että hyväksymme Jeesuksen sijaiseksemme. Meidän tulee myös ravita itseämme hänellä, jakaa hyödyt toisten kanssa ja tarjota korvausta niille, joille olemme tehneet vääryyttä.