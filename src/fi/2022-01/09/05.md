---
title:  Risti Ja Anteeksiannon Hinta
date:  23/02/2022
---

`Lue Hepr. 9:22–28. Mitä Kristuksen työstä taivaallisessa pyhäkössä sanotaan?`

Ajatus siitä, että taivaallinen pyhäkkö tarvitsee puhdistusta, käy järkeen Vanhan testamentin asiayhteydestä käsin. Pyhäkkö on symboli Jumalan hallinnosta (1. Sam. 4:4; 2. Sam. 6:2). Jumalan tapa hoitaa kansansa synnit vaikuttaa käsitykseemme hänen hallintonsa vanhurskaudesta (Ps. 97:2). Hallitsijana Jumala on oikeudenmukainen tuomari, joka puhdistaa syyttömät epäilyksistä ja tuomitsee syylliset. Kun Jumala antaa syntiselle anteeksi, hän ottaa juridisen vastuun. Pyhäkkö, joka edustaa Jumalan luonnetta ja hallintoa, saastuu. Tämä selittää sen, että kun Jumala antaa synnit anteeksi, hän ottaa ne kantaakseen (2. Moos. 34:7; 4. Moos. 14:17–19); näissä jakeissa anteeksiantoa tarkoittava heprean sana [n¨­ś¨¥’] tarkoittaa myös kantamista.

Pyhäkön uhrijärjestelmä kuvasti tätä. Kun ihminen etsi anteeksiantoa, hän toi eläimen uhriksi sijaisenaan, tunnusti syntinsä eläimen päällä ja teurasti sen. Eläimen veri siveltiin alttarin sarviin tai pirskotettiin esiripun edessä pyhäkön ensimmäisessä osastossa. Näin synti symbolisesti siirrettiin pyhäkköön. Jumala otti kansan synnit ja kantoi ne itse.

Israelilaisessa järjestelmässä synneistä puhdistuminen ja niistä sovituksen saaminen tapahtui kahdessa vaiheessa. Vuoden aikana katuvat syntiset toivat uhreja pyhäkköön, mikä puhdisti heidät synneistä, mutta siirsi synnit pyhäkköön, Jumalalle. Vuoden lopussa, suurena sovituspäivänä, tuomiopäivänä, Jumala puhdisti pyhäkön ja selvitti oman juridisen vastuunsa siirtämällä pyhäkössä olevat synnit syntipukin päälle, joka edusti Paholaista (3. Moos. 16:15–22).

Tämä kaksivaiheinen järjestelmä, jota pyhäkön kaksi ­osastoa edustivat ja joka oli kopio taivaallisesta pyhäköstä  (2. Moos. 25:9; Hepr. 8:5), mahdollisti sen, että Jumala osoitti samaan aikaan sekä armoa että oikeudenmukaisuutta. Ne, jotka tunnustivat syntinsä vuoden aikana, osoittivat uskollisuutta Jumalaa kohtaan pitämällä suuren sovituspäivän täydellisen levon päivänä, jolloin he murehtivat syntejään (3. Moos. 16:29–31). Ne, jotka eivät osoittaneet uskollisuutta, poistettaisiin kansan keskuudesta (3. Moos. 23:27–32).

`Mitä joutuisit kohtaamaan, jos saisit synneistäsi oikeudenmukaisen rangaistuksen?`