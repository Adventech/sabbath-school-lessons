---
title:  Jeesus, Elämämme Ankkuri
date:  10/02/2022
---

Paavalin varoitus luopumusta vastaan sekä rohkaisu rakkauteen ja uskoon huipentuu kauniiseen ja kohottavaan selitykseen vakuudesta, jonka saamme Kristuksessa.

`Lue Hepr. 6:17–20. Miten Jumala takasi meille antamansa lupaukset?`

Jumala takasi lupaustensa täyttymisen usealla tavalla. Ensinnäkin hän takasi ne valalla (Hepr. 6:17). Raamatun mukaan Jumalan valat Abrahamille ja Daavidille muodostivat perustan luottamukselle siihen, että Israel olisi pysyvästi Jumalan suosiossa. Kun Mooses pyrki varmistamaan Jumalan anteeksiannon Israelille kultaisen sonnin yhteydessä tapahtuneen luopumuksen jälkeen, hän viittasi Jumalan valaan Abrahamille (ks. 2. Moos. 32:11–14; 1. Moos. 22:16–18). Hänen vetoomuksensa vahvuus piili siinä, että Jumalan vala oli peruuttamaton (Room. 9:4; 11:28, 29).

Myös silloin kun psalminkirjoittaja rukoili Jumalan edessä Israelin puolesta, hän vetosi Jumalan Daavidille antamaan valaan: ”Minä en riko liittoani, en muuta sitä, minkä olen luvannut. Minä olen vannonut pyhän nimeni kautta, ja minun valani pitää. En valehdellut, kun lupasin Daavidille: ’Sinun sukusi pysyy iäti, sinun valtaistuimesi kestää edessäni niin kauan kuin aurinko, se pysyy ikuisesti niin kuin kuu.’ Korkeuksissa on uskollinen todistaja.” (Ps. 89:35–38.) Uuden testamentin mukaan molemmat valat saivat täyttymyksensä Jeesuksessa, Abrahamin siemenessä, joka nousi ylös ja istuutui Daavidin valtaistuimelle (Gal. 3:13–16; Luuk. 1:31–33, 54, 55).

Toiseksi Jumala on taannut lupauksensa meille asettamalla Jeesuksen oikealle puolelleen. Taivaaseenastumisen tarkoituksena on vahvistaa uskoville annettu lupaus. Jeesus meni taivaaseen edelläkävijänä meidän puolestamme (Hepr. 6:20). Jeesuksen taivaaseen meno vahvistaa sen pelastusvarmuuden, jota Jumala meille tarjoaa. Jumala johti Jeesuksen kirkkauteen antaen tämän kärsiä kuoleman jokaisen ihmisen puolesta tuodakseen paljon lapsia kirkkauteen (Hepr. 2:9, 10). Jeesuksen läsnäolo Isän edessä on ”elämämme ankkuri” (Hepr. 6:19), joka on kiinnitetty Jumalan valtaistuimeen. Jumalan hallinnon kunnian mittarina on hänen lupaustensa täyttymys meille Jeesuksen kautta. Voiko tämän suurempaa vakuutta saada?

`Miltä se tuntuu, että Jumala on vannonut valan?`