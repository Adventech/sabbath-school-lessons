---
title:  Ei Ole Enää Uhria Syntiemme Tähden
date:  08/02/2022
---

Hepr. 6:4–6 varoitus on hyvin samanlainen kuin varoitus, joka löytyy Hepr. 10:26–29. Paavali selittää, että Jeesuksen uhrin hylkääminen jättää lukijat ilman minkäänlaista keinoa saada syntejään anteeksi, koska ei ole muuta keinoa saada anteeksiantoa kuin Jeesus (Hepr. 10:1–14).

`Lue Hepr. 10:26–29. Millä kolmella tavalla kirjoittaja kuvaa syntiä, jolle ei ole anteeksiantoa?`

Kirjoittaja ei sano, ettei sovitusta ole sellaisille synneille, jotka tehdään sen jälkeen, kun on vastaanotettu tieto totuudesta. Jumala on nimittänyt Jeesuksen meidän puolustajaksemme (1. Joh. 2:1). Hänen kauttaan meillä on anteeksianto synneistä (1. Joh. 1:9). Synti, jolle ei ole mitään uhria eikä sovitusta, on sellainen, jossa poljetaan jalkoihin Jumalan Poika, pidetään epäpyhänä liiton verta ja häväistään Pyhää Henkeä (Hepr. 10:29). Tarkastellaan nyt näiden ilmausten merkitystä.

Ilmaus ”polkee jalkoihinsa Jumalan Pojan” (Hepr. 10:29) kuvailee Jeesuksen hallinnon hylkäämistä. Arvonimi ”Jumalan Poika” muistutti yleisöä siitä, että Jumala on asettanut Jeesuksen oikealle puolelleen ja luvannut tehdä hänen vihollisistaan korokkeen hänen jalkojensa alle (Hepr. 1:13; ks. myös Hepr. 1:5–12, 14). Jeesuksen jalkoihin polkeminen tarkoittaa, että luopio on kohdellut Jeesusta vihollisenaan. Hepr. 1:13 antamasta perustelusta voitaisiin vetää se johtopäätös, että mitä luopion elämään tulee, hän on poistanut Jeesuksen valtaistuimelta (ja asettunut sille itse) ja pannut hänet korokkeeksi jalkojensa alle. Juuri näin Lucifer halusi toimia taivaassa (Jes. 14:12–14) ja juuri näin ”laittomuuden ihminen” pyrkii tekemään tulevaisuudessa (2. Tess. 2:3, 4, VKR).

Ilmaus ”pitää epäpyhänä liiton verta” viittaa Jeesuksen uhrin hylkäämiseen (Hepr. 9:15–22). Tällä aivan kuin väitetään, että Jeesuksen verellä ei ole voimaa puhdistaa.

Ilmaus ”häpäisee armon Henkeä” on hyvin vahva. Kreikan sanaan enybrisas (’loukkaus’, ’häväistys’) liittyy ajatus röyhkeänä ylpeytenä ilmenevästä ylimielisyydestä. Sana on hyvin vahva vastakohta kuvaukselle Pyhästä Hengestä armon Henkenä. Ilmaus tarkoittaa, että luopio on vastannut Jumalan armon tarjoukseen loukkauksella.

Luopio on kestämättömässä tilanteessa. Hän hylkää Jeesuksen, tämän uhrin ja Pyhän Hengen.