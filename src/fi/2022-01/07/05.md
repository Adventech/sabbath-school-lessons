---
title:  Teistä Uskomme Parempaa
date:  09/02/2022
---

Hepr. 6:4–8 annetun vahvan ja vakavan varoituksen jälkeen Paavali ilmaisee luottamuksensa siihen, että kirjeen lukijat eivät ole luopuneet Pojasta eivätkä tee niin jatkossakaan. Hän uskoo, että hänen yleisönsä ottaa varoituksesta vaarin ja tuottaa asianmukaista hedelmää. He ovat kuin maa, jonka Jumala on muokannut ja joka tuottaa sellaista hedelmää kuin hän odottaa. He saavat Jumalan siunauksen (Hepr. 6:7), joka on pelastus (Hepr. 6:9).

`Lue Hepr. 6:9–12. Luettele niitä hyviä asioita, joita kirjeen lukijat ovat tehneet ja joita he edelleen tekevät, ja selitä, mitä teoilla tarkoitetaan.`

Uskovat osoittavat rakkauttaan Jumalan nimeä eli Jumalaa kohtaan palvelemalla pyhiä. Kyse ei ollut yksittäisistä menneisyydessä tehdyistä teoista, vaan yhä siinä hetkessä jatkuvista teoista. Poikkeukselliset teot eivät paljasta ihmisen todellista luonnetta. Painavin todiste rakkaudesta Jumalaa kohtaan eivät ole uskonnolliset teot itsessään, vaan rakkauden teot kanssaihmisiä, varsinkin vähäosaisia kohtaan (Matt. 10:42; 25:31–46). Niinpä Paavali varoittaa uskovia unohtamasta tehdä hyvää (Hepr. 13:2, 16).

Katso Hepr. 6:12. Siinä varoitetaan veltostumisesta, mikä on niille ominaista, jotka eivät kypsy uskossa ja ovat vaarassa luopua uskosta (Hepr. 5:11; 6:12). Toivoa ei pidetä elossa älyllisillä uskon harjoitteilla, vaan uskon kautta, joka ilmaistaan rakkauden tekoina (Room. 13:8–10).

Paavali haluaa lukijoidensa jäljittelevän niiden elämää, jotka uskon ja kärsivällisyyden kautta perivät lupaukset. Hän on jo antanut erämaasukupolven kielteisenä esimerkkinä niistä, jotka uskon ja kestävyyden puutteen vuoksi eivät saaneet sitä, mitä heille oli luvattu. Sitten Paavali antaa Abrahamin (Hepr. 6:13–15) esimerkkinä ihmisestä, joka uskon ja kärsivällisyyden kautta peri lupaukset. Luettelo myönteisistä esimerkeistä täydentyy luvussa 11 annetulla pitkällä listalla uskon esikuvista. Lista huipentuu luvussa 12 Jeesukseen uskon ja kärsivällisyyden suurimpana esimerkkinä (Hepr. 12:1–4). Ilm. 14:12 kerrotaan, että usko, kestävyys ja käskyjen pitäminen ovat lopun ajan pyhien ominaisuuksia.

`Joskus meidän on lausuttava varoituksen sanoja ihmisille, joita rakastamme. Mitä voimme oppia apostolilta toisten varoittamisesta ja rohkaisemisesta?`