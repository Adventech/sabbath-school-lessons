---
title:  Mahdotonta Uudistaa
date:  07/02/2022
---

`Vertaa Hepr. 6:4–6; Matt. 16:24; Room. 6:6; Gal. 2:20; 5:24 ja 6:14. Mitä Kristuksen ristiinnaulitseminen teks­tivertailun pohjalta tarkoittaa?`

Alkuperäinen kreikankielinen teksti korostaa sanaa ”mahdotonta”. Jumalan on mahdotonta uudistaa parannukseen niitä, jotka ovat luopuneet, sillä he uudestaan ”ristiinnaulitsevat Jumalan Pojan” (Hepr. 6:6). Paavali korostaa, että pelastukseen ei ole muuta tietä kuin Kristuksen kautta (Ap. t. 4:12). Pelastus millään muulla keinoin on yhtä mahdotonta kuin Jumalan on mahdotonta valehdella (Hepr. 6:18) tai meidän miellyttää häntä ilman uskoa (Hepr. 11:6).

Jumalan Pojan uudelleen ristiinnaulitseminen on kuvainnollinen ilmaus, jolla pyritään selventämään, mitä tapahtuu henkilökohtaisessa suhteessa Jeesuksen ja uskovan välillä.

Kun uskonnolliset johtajat ristiinnaulitsivat Jeesuksen, he tekivät sen siksi, koska Jeesus uhkasi heidän ylivaltaansa ja itsenäisyyttänsä. He toivoivat pääsevänsä Jeesuksen persoonasta eroon ja samalla tuhoavansa vahvan ja vaarallisen vihollisen. Samalla tavoin evankeliumi haastaa yksilön henkilökohtaisen vapauden ja itsemääräämisoikeuden. Kristillisen elämän ydin on ristinsä ottamista ja itsensä kieltämistä (Matt. 16:24). Tämä tarkoittaa maailman (Gal. 6:14), vanhan ihmisen (Room. 6:6, VKR) ja lihan himojen ja halujen ristiinnaulitsemista (Gal. 5:24, VKR). Kristillisen elämän tarkoitus on, että käymme läpi eräänlaisen kuoleman. Ellemme koe tällaista itselle kuolemista, emme voi vastaanottaa uutta elämää, jonka Jumala haluaa antaa meille (Room. 6:1–11).

Taistelu Jeesuksen ja oman minän välillä on kuolinkamppailu (Room. 8:7, 8; Gal. 5:17). Se on vaikea taistelu, jota ei voiteta heti. Tällä tekstillä ei viitata henkilöön, joka joskus epäonnistuu taistelussaan vanhaa ihmistä ja lihaa vastaan. Tällä synnillä tarkoitetaan ihmistä, joka aidon pelastuskokemuksen ja sen mukanaan tuomien asioiden jälkeen (Hepr. 6:4, 5) päättää, että Jeesus on uhka sille elämälle, jota hän haluaa viettää, ja niinpä hän lopettaa suhteensa Jeesukseen. Toisin sanoen, niin kauan kuin ihminen ei kokonaan päätä kääntyä pois Kristuksesta, hänellä on yhä pelastustoivo.

`Mitä itselle kuoleminen ja ristinsä ottaminen tarkoittavat? Mikä on elämässäsi vaikein asia luovuttaa Kristuksen hallintaan?`