---
title:  Jumalan Hyvän Sanan Maistaminen
date:  06/02/2022
---

`Lue Hepr. 6:4, 5. Mitä uskoville annettiin heidän ollessaan uskollisia Kristukselle?`

Valoon pääseminen tarkoittaa, että ihminen kokee kääntymyksen (Hepr. 10:32). Sillä viitataan niihin, jotka kääntyvät Paholaisen vallan pimeydestä Jumalan valoon (Ap. t. 26:17, 18). Se merkitsee vapautumista synnistä (Ef. 5:11) ja tietämättömyydestä (1. Tess. 5:4, 5). Verbimuoto tässä viittaa siihen, että valoon pääseminen on Jumalan teko, jonka hän toteuttaa Jeesuksen kautta, joka on ”Jumalan sädehtivä kirkkaus” (Hepr. 1:3).

Taivaan lahjan maistaminen ja Pyhästä Hengestä osalliseksi tuleminen ovat synonyymisiä ilmauksia. Jumalan lahjalla voidaan viitata joko hänen armoonsa (Room. 5:15) tai Pyhään Henkeen, jonka kautta hän välittää armoaan (Ap. t. 2:38). Ne, jotka ovat ”maistaneet” Pyhää Henkeä (Joh. 7:37–39; 1. Kor. 12:13), ovat kokeneet Jumalan armon, johon kuuluu voima toteuttaa hänen tahtonsa (Gal. 5:22, 23).

Jumalan hyvän sanan maistaminen (Hepr. 6:5, VKR) tarkoittaa evankeliumin totuuden kokemista henkilökohtaisesti (1. Piet. 2:2, 3). Tulevan maailmanajan voimilla (VKR) viitataan ihmeisiin, joita Jumala tekee uskovien hyväksi tulevaisuudessa: ylösnousemus (Joh. 5:28, 29), ruumiimme muodonmuutos ja ikuinen elämä. Uskovat alkavat ”maistaa” näitä asioita jo tässä hetkessä. He ovat kokeneet hengellisen ylösnousemuksen (Kol. 2:12, 13), mielen uudistuksen (Room. 12:2) ja ikuisen elämän Kristuksessa (Joh. 5:24).

Paavali ajatteli ehkä erämaasukupolvea, joka koki Jumalan armon ja hänen pelastuksensa. Erämaasukupolvi pääsi tulipatsaan valoon (Neh. 9:12, 19; Ps. 105:39), sai nauttia taivaan lahjana mannaa (2. Moos. 16:15), sai kokea Pyhän Hengen (Neh. 9:20) ja nauttia Jumalan hyvää sanaa (Joos. 21:45) sekä nähdä tulevan ajan voimat työssään niissä ihmeissä ja tunnusteoissa, joita tehtiin heidän Egyptistä vapautumisensa yhteydessä (Ap. t. 7:36). Kuitenkin Paavali antaa ymmärtää, että kuten erämaasukupolvi luopui Jumalasta noista saamistaan todisteista huolimatta (4. Moos. 14:1–35), samoin Heprealaiskirjeen lukijat olivat vaarassa tehdä samoin kaikista Jumalan suosiosta saamistaan todisteista huolimatta.

`Mikä on sinun kokemuksesi samasta asiasta?`