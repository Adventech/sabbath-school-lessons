### Näinä viimeisinä päivinä: Heprealaiskirjeen sanoma

Mies näki erään tietyn maalauksen tytöstä ensimmäisen kerran kirkossa. Hän oli hoitamassa jotakin asiaa ja oli aivan omiin ajatuksiinsa vaipuneena, kun hän yhtäkkiä hätkähti näkemäänsä. Maalaus oli vajaa kaksi metriä korkea ja kolme metriä leveä, mutta siinä kuvatulla tytöllä oli outo lumoava vaikutus tähän nuoreen mieheen. Miksei hän saanut katsettaan irti tytöstä? Mikä siinä oli? Pohdittuaan asiaa hetken mies tajusi, että kyse oli tytön silmistä. Maalauksessa näkyi vain tytön kasvot, ja tyttö katsoi kiinteästi jotakin. Mutta mitä? Ja miksi tyttö näytti olevan niin viehättynyt katsomastaan kohteesta? Vielä pitkän ajan kuluttua miehen oli vaikea saada maalausta pois mielestään.

Useita vuosia myöhemmin kuvan maalannut Arnold Jiménez paljasti maalauksen salaisuuden miehelle. Maalaus oli tarkoituksella tehty sellaiseksi, että katsojan huomio kiinnittyisi silmiin, mutta todellinen salaisuus piili silmien pupilleissa. Jos niitä katsoi tarkasti, saattoi nähdä, että ne heijastivat sitä, mihin tyttö katsoi. Hänen katseensa oli kiinnittynyt ristillä olevaan Jeesukseen.

Heprealaiskirjeestä piirtyvä kuva Jeesuksesta voi herättää meissä samanlaista viehtymystä. Jeesus on kuvattu ensinnäkin maailmankaikkeuden hallitsijana, joka istuu Jumalan oikealla puolella. Lukematon joukko enkeleitä juhlii, palvoo ja palvelee häntä (Hepr. 1:5–14; 12:22–24). Hän on voittanut oikeuden hallita, koska oman kuolemansa kautta hän on varmistanut Paholaisen tuhon (Hepr. 2:14–16). Jeesus on myös korotettu ylipappi. Synnittömänä ja täydellisen pyhänä hän elää ikuisesti toimittaakseen palvelusta puolestamme taivaallisessa pyhäkössä (Hepr. 7:26–8:5). Hän on voittanut oikeuden tehdä niin, koska hän uhrasi itsensä täydellisenä, kertakaikkisena uhrina, joka ikuisesti riittää kaikille (Hepr. 10:1–14). Jeesus on myös välittänyt uuden liiton Jumalan ja hänen kansansa välille, joka kestää ikuisesti (Hepr. 8:6–13).

Se, mikä lukijoita Jeesuksen muotokuvassa kiehtoo, ei kuitenkaan ole vain se, mitä hän on tehnyt, vaan kuka hän on. Hän syntyi naisesta kuten mekin, ja häntä on kiusattu ja pilkattu kuten meitäkin. Silti hän istuu maailmankaikkeuden vallan keskiössä. Kun me katselemme tätä taivaallista näkyä moninaisine ja mahtavine taivaallisine olentoineen, silmämme kiinnittyvät häneen, joka on kaiken keskellä ja joka yllättäen näyttää meiltä, koska hän oli tullut meidän kaltaiseksemme. Jeesus, meidän veljemme, on siellä, taivaassa, edustamassa meitä meidän syntiemme ja langenneen tilamme tuomasta häpeästä huolimatta.

Jeesuksen persoonassa kolme lunastushistorian ulottuvuutta kohtaavat toisensa. Ensimmäinen on paikallinen, henkilökohtainen ulottuvuus. Lukijoille, jotka ovat väsyneitä kristillisen elämän mukanaan tuomaan pilkkaan ja piinaan (Hepr. 10:32–34), Jeesus on uskon perustaja ja täydelliseksi tekijä. Heidän tulee katsoa häneen, joka myös kärsi syntisten puolesta (Hepr. 12:1–4). Toinen on yhteinen, kansalaisuuteen perustuva ulottuvuus. Jumalan kansalle, joka on matkalla Jumalan luvattuun maahan, Jeesus on uusi Joosua. Heidän tulee seurata hänen johtoaan (Hepr. 3, 4, 11, 12). Kolmas ulottuvuus on yleismaailmallinen. Jeesus on uusi Aadam, Ihmisen Poika, jossa Jumalan lupaukset ihmiskunnalle saavat täyttymyksensä (Hepr. 2:5–10; 12:22–28).

Muotokuva Jeesuksesta, joka tavoittaa Jumalan meitä kohtaan osoittaman rakkauden leveyden, pituuden, korkeuden ja syvyyden, on aiheenamme tässä neljänneksessä. Aivan kuten Jeesuksen kuva maalauksen naisen silmissä kiehtoi aiemmin mainittua nuorta miestä, saakoon Heprealaiskirjeestä piirtyvä Jeesuksen kuva tavoittaa paitsi katseemme myös rakkautemme ja ihailumme Jeesusta kohtaan, tuota taivaassa olevaa veljeämme kohtaan.

Félix H. Cortez on Uuden testamentin eksegetiikan apulaisprofessori seitsemännen päivän adventistien teologisessa seminaarissa Andrews Universityssä. Hän on naimisissa Alma Gloria Alvarezin kanssa ja heillä on kaksi lasta: Hadid, joka toimii pastorina New Jerseyssä, sekä Alma, joka opiskelee arkeologiaa Andrews Universityssä.