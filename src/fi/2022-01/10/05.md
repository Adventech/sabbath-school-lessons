---
title:  Uusi Ja Elävä Tie Väliverhon Läpi
date:  02/03/2022
---

`Lue Hepr. 10:19–22. Millaisen kutsun tämä raamatunpaikka antaa meille?`

Heprealaiskirjeen mukaan Jeesus on astunut taivaalliseen pyhäkköön ja kutsuu meitä seuraamaan esimerkkiään. Käsitys sopii aiemmin esitettyyn ajatukseen siitä, että Jeesus on uskovien ”päämies” ja edelläkävijä (Hepr. 2:10, VKR/RK 2012; 6:19, 20; 12:2). Uusi, elämään vievä tie on uusi liitto, jonka Jeesus otti käyttöön uhrinsa ja taivaaseenastumisensa myötä. Sanat ”uusi, elämään vievä” ovat selkeä vastakohta sanoille, joilla kuvataan vanhaa liittoa: ”vanhentunut ja aikansa elänyt” (Hepr. 8:13). Kyse on uudesta liitosta, joka tarjoaa syntien anteeksiannon ja kirjoittaa lain sydämeemme mahdollistaen sen, että voimme lähestyä Jumalaa luottavaisin mielin, ei itsemme ja omien tekojemme perusteella, vaan yksin sen perusteella, mitä Jeesus on tehnyt hyväksemme täyttäessään kaikki liiton velvoitteet.

Heprealaiskirjeessä todettiin, että vanhan liiton voimaan astumiseen liittyi pyhäkön käyttöön vihkiminen ja pappien pyhitys (Hepr. 9:18–21; vrt. 2. Moos. 40; 3. Moos. 8, 9). Liiton tarkoituksena oli luoda läheinen suhde Jumalan ja hänen kansansa välille (2. Moos. 19:4–6). Kun Israel hyväksyi tämän suhteen, Jumala välittömästi käski heidän rakentaa pyhäkön, jotta hän voisi asua heidän keskellänsä. Pyhäkön vihkiminen ja Jumalan läsnäolo kansansa keskellä oli hetki, jolloin liitto Jumalan ja Israelin välillä sai täyttymyksensä.

Myös uusi liitto edellyttää Jeesuksen vihkimistä ylipapin virkaan meidän hyväksemme (Hepr. 5:1–10; 7:1–8:13).

Jeesuksen nouseminen Jumalan eteen on aloittanut uuden ajan Jumalan kansalle. Sak. 3 mainitsee, että Paholainen oli Jumalan luona syyttämässä Jumalan kansaa, jota ylipappi Joosua edusti. Kyseessä oli sama syyttäjä, joka esitti epäilyksiään Jobin uskollisuudesta Jumalaa kohtaan (Job 1, 2). Jeesuksen uhrin myötä Paholainen on kuitenkin heitetty ulos taivaasta (Ilm. 12:7–12; vrt. Joh. 12:31; 16:11). Nyt Jeesus rukoilee puolestamme ja uhrinsa ja uskollisuutensa kautta vaatii meille pelastusta!

`Millaisia syytöksiä Paholainen voisi esittää sinusta Jumalan edessä, jos hänen sallittaisiin tehdä niin? Vaikka hän on valehtelija, kuinka paljon hänen täytyisi valehdella sinusta yrittäessään saada sinut tuomituksi?`