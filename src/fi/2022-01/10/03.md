---
title:  Jumalan Kutsu
date:  28/02/2022
---

`Lue Hepr. 12:18–21. Millainen kokemus Israelilla oli Siinainvuorella?`

Kun Jumala kutsui Israelin Egyptistä, hänen suunnitelmansa oli luoda henkilökohtainen ja läheinen suhde heihin. Hän sanoi: ”Te olette itse nähneet, mitä minä tein egyptiläisille ja kuinka olen kotkan siivin kantanut teitä ja tuonut teidät tänne luokseni.” (2. Moos. 19:4.)

Mooseksen kautta Jumala antoi kansalle ohjeet siitä, miten heidän tuli valmistautua kohtaamaan hänet. Ensin ihmisten oli pyhitettävä itsensä (2. Moos. 19:10–15). Ne, jotka nousisivat vuoren juurelle ilman valmistautumista, kuolisivat. Valmistettuaan itseään kahden päivän ajan eli kolmantena päivänä ”kun oinaansarvea on soitettu”, kansa saisi Jumalan ohjeen mukaan ”nousta vuorelle” (2. Moos. 19:13). Jumala halusi kansan saavan saman kokemuksen, jonka Mooses ja kansan johtajat saivat, kun he nousivat vuorelle ja he ”saivat katsella Jumalaa, ja he söivät uhriaterian” hänen edessään (2. Moos. 24:9–11). Myöhemmin ihmiset ymmärsivät nähneensä Jumalan kirkkauden ja tajusivat sen, että ”ihmiset voivat jäädä eloon, vaikka Jumala puhuukin heille” (5. Moos. 5:24). Kun hetki koitti, heiltä kuitenkin puuttui uskoa. Mooses selitti vuosia myöhemmin, että ”te pelkäsitte tulta, ettekä nousseet vuorelle” (5. Moos. 5:5). Sen sijaan he pyysivät Moosesta välimiehekseen (5. Moos. 5:25–27; vrt. 2. Moos. 20:18–21).

Sen, että Jumala näyttäytyi pyhyydessään Siinainvuorella, oli tarkoitus opettaa kansaa elämään Herran pelossa ja kunnioituksessa. Herran pelko johtaa elämään, viisauteen ja kunniaan (5. Moos. 4:10; vrt. Ps. 111:10; Sananl. 1:7; 9:10; 10:27) sekä sen oppimiseen, että hän on armollinen (2. Moos. 34:4–8). Vaikka Jumala halusi kansan tulevan luokseen, kansa pelkäsi ja pyysi Moosesta välittäjäkseen. Siinainvuoren tapahtumia kuvaillessaan Heprealaiskirje keskittyy siihen, miten Mooses muistutti kansaa heidän uskonsa puutteesta ja lankeemuksestaan kultaisen sonnin kanssa, ja siitä, miten Moosesta pelotti kohdata Jumalaa kansan syntien tähden (5. Moos. 9:19). Kansan reaktio ei ollut Jumalan suunnitelman mukainen, vaan se oli seurausta heidän omasta uskottomuudestaan.

`Miksi meidän ei tarvitse Jeesuksen tähden pelätä lähestyä pyhää Jumalaa?`