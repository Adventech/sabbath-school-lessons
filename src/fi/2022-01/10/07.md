---
title:  Lisäaineistoa
date:  04/03/2022
---

”Kristuksen taivaaseen astuminen oli merkkinä siitä, että hänen seuraajiensa tuli saada luvattu siunaus. Heidän oli odotettava sitä ennen kuin ryhtyivät työhönsä. Käytyään sisälle taivaan porteista Kristus joutui enkelien ihailevan palvonnan kohteeksi. Niin pian kuin nämä kunnianosoitukset päättyivät, Pyhä Henki laskeutui opetuslasten ylle vuolaina virtoina, ja Kristus todella kirkastui nyt sillä kirkkaudella, joka hänellä oli Isän tykönä iankaikkisuudesta asti. Hengen vuodatus helluntaina oli taivaan tiedotus siitä, että Lunastajan virkaan vihkiminen oli tapahtunut. Lupauksensa mukaan hän oli lähettänyt Pyhän Hengen taivaasta seuraajilleen merkiksi siitä, että hän oli pappina ja kuninkaana saanut kaiken vallan taivaassa ja maan päällä ja että hän oli kansansa Voideltu. – –

He saattoivat lausua Jeesuksen nimen vakuuttavasti, sillä eikö hän ollut heidän Ystävänsä ja vanhempi Veljensä? Läheinen yhteys Kristukseen asetti heidät yhdessä hänen kanssaan taivaallisiin. Miten palavalla kielellä he esittivätkään ajatuksensa todistaessaan hänestä!” (6AO 30, 36.)

**Keskustelunaiheita**

`Psalminkirjoittaja sanoi: ”Minun sieluni janoaa Jumalaa, elävää Jumalaa. Milloin saan tulla temppeliin, astua Jumalan kasvojen eteen?” (Ps. 42:3.) Miten meillä voisi olla sama jano kokea Jumalan läsnäoloa? Jos emme osaa riemuita nyt Jumalan läsnäolosta palvoessamme häntä ja tullessamme hänen eteensä uskossa, osaammeko riemuita siitä tulevaisuudessakaan? Mitkä asiat johtavat iloon Jumalan edessä?`

`Eräässä kirjassa, jossa pilkattiin uskoa, kerrotaan, että joku kehitti robotin, joka muka suoritti uskomisen puolestamme. Vaikka tämä oli huijausta, miten voimme varmistua siitä, ettemme toimi kuten Israel erämaassa eli pyydä välittäjiä itsemme ja Jumalan väliin? Meillä on taipumusta antaa muiden tutkia Raamattua puolestamme ja löytää sieltä totuuden helmiä. Joillakin on kiusaus ajatella, että toisten rukoukset heidän puolestaan painavat enemmän Jumalan edessä kuin heidän omat rukouksensa. Miksi meidän tulisi yrittää välttää tätä hengellistä ansaa? Miksi voimme Jeesuksen ansiosta lähestyä Jumalaa ilman välikäsiä?`

`Heprealaiskirjeen sanoma koskee pelastusvarmuutta. Miksi on kuitenkin oltava huolellisia siinä, ettemme sekoita oletusta varmuuteen?`