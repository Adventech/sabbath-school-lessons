---
title:  Jeesus Isän Edessä
date:  27/02/2022
---

`Lue Hepr. 9:24. Mikä oli Jeesuksen taivaaseenastumisen tarkoitus tekstin valossa?`

Jumala määräsi, että Israelin miesten tuli näyttäytyä kolmesti vuodessa Herran edessä Jerusalemissa. Määrätyt ajat olivat pääsiäinen (happamattoman leivän juhla), viikkojuhla (helluntai) ja lehtimajanjuhla (2. Moos. 23:14–17; 5. Moos. 16:16). Pääsiäisenä juhlittiin Israelin vapautumista Egyptistä, helluntaina ohrasadon kypsymistä. Uuden testamentin aikaan se liitettiin myös lain antamiseen Siinailla. Lehtimajanjuhlaa vietettiin erämaavaelluksen aikana koetun Jumalan huolenpidon muistoksi. Uuden testamentin mukaan kaikilla Vanhan testamentin juhlilla on myös profeetallinen merkitys.

Hepr. 9:24 kuvailee kuinka hän saapui taivaalliseen, todelliseen pyhäkköön tuodakseen Jumalan eteen paremman uhrin (Hepr. 9:23, 24) — oman verensä.

Jeesus täytti pyhiinvaellusjuhlien profeetalliset merkitykset hämmästyttävällä tarkkuudella. Hän kuoli pääsiäisen valmistuspäivän yhdeksännellä tunnilla: hetkellä, jolloin pääsiäislampaat teurastettiin (Joh. 19:14; Matt. 27:45–50). Hän heräsi kuolleista kolmantena päivänä, ja saadakseen ­varmuuden siitä, että hänen uhrinsa oli hyväksytty (Joh. 20:17; 1. Kor. 15:20), hän nousi taivaaseen hetkellä, jolloin papin piti heiluttaa kypsää ohranlyhdettä ensihedelmän merkkinä (3. Moos. 23:10–12). 40 päivää myöhemmin Jeesus nousi taivaaseen istuakseen Jumalan oikealle puolelle ja pannakseen voimaan uuden liiton helluntaipäivänä (Ap. t. 1, 2).

Pyhiinvaellusmatkojen tarkoitus Israelissa oli ”astua Jumalan kasvojen eteen” (Ps. 42:3). Tämä tarkoitti Jumalan suosion kokemista (Ps. 17:15). Heprean kielen ilmaisu ”etsiä Jumalan kasvoja” tarkoitti Jumalan avun pyytämistä (2. Aik. 7:14, VKR; Ps. 27:8; 105:4). Jeesuksen taivaaseen astumisen tarkoitus on Heprealaiskirjeen mukaan tämä. Jeesus nousi Jumalan luo tuoden tälle täydellisen uhrin. Hän nousi taivaaseen Jumalan kasvojen eteen edelläkävijänämme (Hepr. 6:19, 20). Hän on tehnyt todeksi lupauksen, joka annettiin uskoville, jotka kaipaavat ”isänmaata” ja odottavat ”parempaa, taivaallista isänmaata” ja sitä kaupunkia, ”jonka Jumala itse on suunnitellut ja tehnyt” (Hepr. 11:10, 13–16).

`Miksi Kristuksen työn ristillä ja parhaillaan taivaassa tulisi antaa meille pelastusvarmuus?`