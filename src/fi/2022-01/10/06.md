---
title:  He Näkevät Hänen Kasvonsa
date:  03/03/2022
---

`Lue Hepr. 12:22–24. Missä mielessä olemme jo saapuneet taivaalliseen Jerusalemiin Jumalan läsnäoloon?`

Voidaan väittää, että uskovat ovat tulleet Siionin vuorelle, taivaalliseen Jerusalemiin uskon kautta. Tässä mielessä heidän kokemuksensa ennakoi tulevaa. Taivaallinen Jerusalem kuuluu todellisuuteen, ”mitä toivotaan” vaan ”ei nähdä”, mutta joka on kuitenkin meille uskon kautta luvattu (Hepr. 11:1).

Tämä on totta, mutta ei koko totuus jakeiden merkityksestä. Olemme myös saapuneet Siionin vuorelle, Jumalan läsnäoloon, edustajamme Jeesuksen kautta (Ef. 2:5, 6; Kol. 3:1). Jeesuksen taivaaseenastuminen ei ole vain uskon asia, vaan tosiasia. Historiallisena tosiasiana se antaa voimaa Heprealaiskirjeen kehotukselle pitää kiinni tunnustuksestamme (Hepr. 4:14; 10:23). Paavali sanoo: ”Koska meillä siis on suuri ylipappi, joka on kulkenut läpi taivaiden – – [a]stukaamme sen tähden rohkeasti armon valtaistuimen eteen – –.” (Hepr. 4:14, 16.)

Olemme siis jo saapuneet Jumalan luo edustajamme kautta, ja meidän tulisi käyttäytyä sen mukaisesti. Hänen kauttaan olemme ”maistaneet taivaan lahjaa – –, nauttineet Jumalan hyvää sanaa ja kokeneet tulevan maailman voimia” (Hepr. 6:4, 5). Jeesuksen taivaaseenastumisen ja taivaallisessa pyhäkössä suorittaman palveluksen todellisuus on ”elämämme ankkuri, luja ja varma” (Hepr. 6:19), takuu siitä, että lupauksilla on katetta ja että ne ovat luotettavia (Hepr. 7:22). Usko ankkuroi meidät historiaan.

Jumalan tarkoitus täyttyy paitsi Jeesuksessa myös meissä. Jeesuksen taivaaseen nouseminen täytti Israelin kahden ensimmäisen vuotuisen pyhiinvaellusmatkan, pääsiäisen ja helluntain, esikuvalliset merkitykset. Heprealaiskirjeen ja Ilmestyskirjan mukaan viimeisen pyhiinvaellusmatkan, lehtimajanjuhlan, esikuvallinen merkitys on vielä täyttymättä. Juhlimme sitä yhdessä Jeesuksen kanssa, kun olemme siinä kaupungissa, ”jonka Jumala itse on suunnitellut ja tehnyt”, taivaallisessa isänmaassamme (Hepr. 11:10, 13–16). Me emme rakenna majoja, vaan Jumalan maja tai teltta laskeutuu taivaasta, ja saamme elää hänen kanssaan ikuisesti (Ilm. 7:15–17; 21:1–4; 22:1–5; 4. Moos. 6:24–26).

`Miten voimme tehdä ikuisen elämän lupauksesta totta meille tässä ja nyt?`