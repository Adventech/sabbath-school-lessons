---
title:  Väliverhon Tarve
date:  01/03/2022
---

Väliverhoilla on kahdenlainen tarkoitus. Heprealaiskirjeessä väliverhoa kuvaava sana on katapetasma, joka voi viitata esipihan portin oviverhoon (2. Moos. 38:18), pyhäkön ulomman osan sisäänkäynnillä olevaan telttamajan oviverhoon               (2. Moos. 36:37) tai sitten pyhäkön sisällä olevaan väliverhoon, joka erotti pyhän kaikkein pyhimmästä (2. Moos. 26:31–35). Nämä kolme väliverhoa olivat sekä sisäänkäyntejä että rajoja, joiden ohi vain tietyt ihmiset saattoivat kulkea.

`Lue 3. Moos. 16:1, 2 ja 3. Moos. 10:1–3. Millainen varoitus näissä raamatunpaikoissa annetaan?`

Väliverho oli pappien suojana, kun he suorittivat palvelusta pyhän Jumalan edessä. Kultaisen sonnin kanssa tehdyn synnin jälkeen Jumala sanoi Moosekselle, ettei hän itse kulkisi heidän mukanaan, ettei yltyisi tuhoamaan heitä, koska he olivat ”uppiniskainen kansa” (2. Moos. 33:3). Niinpä Mooses siirsi pyhäkköteltan ja pystytti sen kauas leirin ulkopuolelle (2. Moos. 33:7). Mooseksen esirukouksen jälkeen Jumala kuitenkin suostui kulkemaan heidän keskellään (2. Moos. 33:12–20), mutta otti käyttöön tietyt toimet suojellakseen kansaa asuessaan heidän keskellään.

Israel esimerkiksi leiriytyi hyvin tarkasti määritellyssä järjestyksessä, josta muodostui tyhjä aukio leirin keskelle, johon pyhäkköteltta pystytettiin. Lisäksi leeviläiset leiriytyivät pyhäkköteltan sisimmälle piirille suojellakseen pyhäkköä ja sen kalusteita ulkopuolisten puuttumiselta (4. Moos. 1:51; 3:10). He olivat ikään kuin ihmisistä muodostunut väliverho, joka suojasi Israelin kansaa: ”Leeviläisten on leiriydyttävä telttamajan ympärille, ettei Herran viha kohtaisi Israelin kansaa. Leeviläisten tulee huolehtia liitonarkun majasta ja siellä suoritettavasta palveluksesta.” (4. Moos. 1:53.)

Jeesus meidän pappinamme on ollut myös meidän väliverhomme. Hänen lihaksi tulonsa kautta Jumala pystytti telttansa meidän keskuuteemme ja mahdollisti sen, että me saamme katsoa hänen kirkkauttaan (Joh. 1:14–18). Näin hän mahdollisti sen, että pyhä Jumala voi asua epätäydellisen kansan keskuudessa.

`Ajattele, mitä se tarkoitti, että Luoja-Jumala, joka teki maailmankaikkeuden, asuisi kansansa keskuudessa – kansan, joka tuohon aikaan koostui vain karanneista orjista. Kuinka lähellä Jumala voi olla meitä?`