---
title:  Kivi oli vieritetty pois
date:   23/09/2024
---

`Lue Mark. 16:1–8 ja 1. Kor. 15:1–8. Mitä yhteistä teksteissä on?`

Ylösnousemuskertomus löytyy kaikista evankeliumeista. Kirjoittajat esittävät tapahtumat eri näkökulmista, mutta kaikkien kertomuksissa on samat ydinkäsitteet, jotka löytyvät myös 1. Kor. 15:1–8.

Neljä ajatusta toistuu yhä uudestaan: kuoli, haudattiin, nousi kuolleista, nähtiin. Markuksen evankeliumissa ajatukset kuoli ja haudattiin löytyvät luvusta 15. Ajatukset nousi kuolleista ja nähtiin löytyvät hieman muunneltuina luvusta 16. Mark. 16:7 puhuu tapaamisesta Galileassa: "Siellä te näette hänet – –." (Ks. Joh. 21.)

Todisteet Kristuksen ylösnousemuksesta ovat järkeen­käypiä. Ensinnäkin tarvitsee vain uskoa Jumalaan Luojana (ks. 1. Moos. 1 ja 2) ja heti ajatus ylösnousemuksesta vaikuttaa uskottavalta. Maailmankaikkeuden ja elämän Luojalla oli varmasti myös voima herättää Jeesus.

Toiseksi hauta oli kiistatta tyhjä. Ateistihistorioitsijatkin hyväksyvät tämän tosiasian. Jos näin ei olisi ollut, väite ylösnousemuksesta olisi tyrmätty heti alkuunsa, sillä ruumiin olemassaolo olisi tehnyt väitteet ylösnousemuksesta naurettaviksi.

Myöskään väite siitä, että opetuslapset olisivat varastaneet ruumiin, ei toimi. He eivät olisi mitenkään päässeet vartijoiden ohi. Ja vaikka he olisivatkin onnistuneet saamaan ruumiin haltuunsa, miksei heitä koskaan pidätetty sen varastamisesta? Koska uskonnolliset johtajat tiesivät, etteivät he olleet tehneet sellaista.

Lisäksi lukuisat ihmiset todistivat nähneensä ylösnousseen Kristuksen. Myös kristittyjen vankkumaton vihollinen, Paavali, kertoi nähneensä ylösnousseen Herran. Hän kertoi myös, että tuo kokemus muutti koko hänen elämänsä suunnan.

Muitakin syitä uskoa Kristuksen ylösnousemukseen löytyy, mutta kysytäänpä lopuksi: Kuinka muuten selitettäisiin kristillisen seurakunnan nousu – seurakunnan, jonka perustivat ihmiset, jotka väittivät nähneensä ylösnousseen Herran? Miksi he olisivat olleet valmiita kuolemaan asian vuoksi, jonka tiesivät valheeksi? Heidän johdonmukainen todistuksensa heti Jeesuksen kuoleman jälkeen (Ap. t. 3:15) ja vuosia myöhemmin (1. Piet. 1:3) tarjoaa voimallisen todistuksen hänen ylösnousemuksestaan.