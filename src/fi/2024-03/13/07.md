---
title:  Lisäaineistoa
date:   27/09/2024
---

Lue Ellen G. White, _Alfa ja omega_, osa 5, s. 332–338 ja 366–376 tai _Aikakausien Toivo_, s. 750–756 ja 784–795 tai _Rakkaudella Isältä_, s. 581–585 ja 608–615.

"Uskovalle Kristus on ylösnousemus ja elämä. Vapahtajan välityksellä saadaan takaisin synnin kautta menetetty elämä, sillä hänellä on elämä itsessään, jotta hän voi herättää, kenet hän tahtoo. Hänellä on oikeus antaa kuolemattomuus. Hän ottaa jälleen elämän, jonka hän ihmisenä antoi, ja antaa sen ihmisille. Hän sanoi: ’Minä olen tullut, että heillä olisi elämä ja olisi yltäkylläisyys.’ ’Joka juo sitä vettä, jota minä hänelle annan, se ei ikinä janoa; vaan se vesi, jonka minä hänelle annan, tulee hänessä sen veden lähteeksi, joka kumpuaa iankaikkiseen elämään.’ ’Joka syö minun lihani ja juo minun vereni, sillä on iankaikkinen elämä, ja minä herätän hänet viimeisenä päivänä’ (Joh. 10:10; 4:14; 6: 54).

Uskovalle kuolema on vain lyhyt tuokio. Kristus puhuu siitä. ’Jos joku pitää minun sanani, hän ei ikinä näe kuolemaa’, ’hän ei ikinä maista kuolemaa.’ Kristitylle kuolema on vain uni, hiljainen ja pimeä hetki. Elämä on kätkettynä Kristuksen kanssa Jumalassa, ja ’kun Kristus, meidän elämämme, ilmestyy, silloin tekin hänen kanssaan ilmestytte kirkkaudessa’ (Joh. 8:51, 52; Kol. 3:4)." (_5AO_ 338.)

Jopa ateistihistorioitsijat – ne, jotka eivät hyväksy ylösnousemuksen todellisuutta – myöntävät, että Jeesus tapettiin ja että hänen kuolemansa jälkeen monet väittivät nähneensä ylösnousseen Kristuksen ja että heistä muodostui se ydinjoukko, josta kristillinen seurakunta sai alkunsa.

Yrittäessään selittää alkuseurakunnan väitteitä jotkut sanovat, että Jeesuksella oli kaksoisveli tai että varhaiset opetuslapset hallusinoivat luullen nähneensä Jeesuksen. Jotkut taas sanovat, että Jeesus ei koskaan todella kuollut, vaan vain pyörtyi ja virkosi myöhemmin takaisin tajuihinsa. Joku on väittänyt jopa sellaista, että avaruusolennot tulivat ja veivät ruumiin. Jos haluat tarkemmin tutustua näihin argumentteihin ja siihen, miksi ne eivät toimi, katso Clifford Goldsteinin kirjaa Risen: Finding Hope in the Empty Tomb (Nampa, Idaho: Pacific Press, 2021).

**Keskustelunaihe**:

`Mitä perustetta opetuslapsilla olisi ollut valehdella Jeesuksen ylösnousemuksesta? Mitä he olisivat hyötyneet siitä, että olisivat keksineet tällaisen tarinan?