---
title:  Ylösnousemuksesta riemuitseminen
date:   22/09/2024
---

`Lue Mark. 15:42–16:6. Mitä tässä tapahtuu? Miksi tämä osuus on tärkeä ylösnousemuskertomuksessa?`

Evankelistat ovat yhtä mieltä siitä, että Jeesus kuoli valmistuspäivänä (Matt. 27:62; Mark. 15:42; Luuk. 23:54; Joh. 19:14, 31, 42). Se tarkoittaa aikaa torstai-illan auringonlaskusta perjantai-illan auringonlaskuun. Jeesus kuoli perjantai-iltapäivän loppupuolella, ja hänet haudattiin nopeasti ennen auringonlaskua.

Sapatin ajan Herra lepäsi haudassaan. Samoin lepäsivät opetuslapset. "– – mutta sapatin he viettivät levossa lain käskyn mukaan." (Luuk. 23:56.) Tämä olisi ollut heiltä outo teko, jos Jeesus olisi antanut ymmärtää, ettei neljättä käskyä tarvinnut enää pitää.

Lauantai-iltana naiset ostivat yrttejä, ja sunnuntaiaamuna he menivät haudalle aikeenaan suorittaa loppuun hautausprosessi. Tietenkään Jeesus ei ollut siellä!

Jo toisella vuosisadalla kristityt alkoivat pitää merkityksellisenä sitä, että Jeesus nousi ylös sunnuntaina. Siitä tuli sunnuntain pyhittämisen perusta. Tätäkö Uusi testamentti opettaa?

`Lue Kol. 2:10–12. Mikä on Uuden testamentin mukaan Jeesuksen ylösnousemuksen muistomerkki?`

Raamatussa ei sanallakaan mainita, että sunnuntain pyhittäminen olisi ylösnousemuksen muistomerkki. Sen muistomerkki on kaste. "Näin meidät kasteessa annettiin kuolemaan ja haudattiin yhdessä hänen kanssaan, jotta mekin alkaisimme elää uutta elämää, niin kuin Kristus Isän kirkkauden voimalla herätettiin kuolleista." (Room. 6:4.)

Sunnuntain pyhittämistä koskevasta väärästä teologiasta huolimatta meidän tulee iloita Jeesuksen sunnuntain ylösnousemuksesta. Hänen ylösnousemuksessaan meillä on varmuus myös omasta ylösnousemuksestamme.

`Lue 1. Piet. 1:3. Huomaa, millainen varmuus Pietarilla oli Jeesuksen ylösnousemuksesta. Miten voimme saada saman varmuuden?`