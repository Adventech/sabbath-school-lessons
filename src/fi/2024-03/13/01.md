---
title:  Ylösnoussut Herra
date:   21/09/2024
---

> <p></p>
> "Mutta nuorukainen sanoi: ’Älkää pelästykö. Te etsitte Jeesus Nasaretilaista, joka oli ristiinnaulittu. Hän on noussut kuolleista, ei hän ole täällä. Tuossa on paikka, johon hänet pantiin." (Mark. 16:6.)

### Avaintekstit
Mark. 15:42–47; Mark. 16; Kol. 2:10–12; 1. Kor. 15:1–8; Dan. 9:24–27; Joh. 20:11–18.

Jeesuksen ristiinnaulitseminen tuhosi hänen opetuslastensa toiveet ja uskon. Se oli synkkä viikonloppu heille, jotka kamppailivat Mestarinsa kuoleman aiheuttaman surun kanssa, ja jotka lisäksi joutuivat pelkäämään oman henkensä puolesta (Joh. 20:19).

Markuksen evankeliumin viimeisessä eli 16. luvussa tarkastelemme, mitä seurasi Jeesuksen kuoleman jälkeen.

Ensimmäiseksi tarkastelemme Jeesuksen ylösnousemuksen ajoitusta ja sitä, miksi naiset tulivat haudalle tuona sunnuntaiaamuna. Adventistit ovat joskus vältelleet ylösnousemusaamua, koska sitä on käytetty väärin sunnuntain pyhyyden tukemiseen. Tässä tutkistelussa pyrimme löytämään tavan iloita sunnuntain ylösnousemuksesta sen tiimoilta valitettavasti nousseesta väärästä teologiasta huolimatta.

Toiseksi tutkistelussa selitetään Mark. 16. luvun ensimmäiset jakeet yhdistämällä niiden sanat teemaan, joka kulkee koko Markuksen evankeliumin läpi. Maanantain ja tiistain tutkisteluosuuksissa tarkastelemme näitä käsitteitä.

Kolmanneksi viikon tutkistelu viedään päätökseen keskiviikon ja torstain tutkisteluosuuksissa, joissa paneudutaan Mark. 16. luvun loppuosaan ja siihen tehtävään, jonka sen jakeet meille asettavat. Tutkistelu loppuu Markuksen lukijoilleen esittämään haasteeseen viedä evankeliumi kaikkialle maailmaan.