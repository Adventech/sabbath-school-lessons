---
title:  Ilmestyminen marialle ja muille
date:   25/09/2024
---

`Lue Mark. 16:9–20. Mitä jakeet lisäävät ylösnousemuskertomukseen?`

Lähes kaikki, mitä Mark. 16:9–20 kerrotaan, on kerrottu muuallakin Uudessa testamentissa: Magdalan Maria tapaa Jeesuksen tämän haudalla (Matt. 28:1, 9, 10; Joh. 20:11–18; vrt. Luuk. 8:2); kaksi miestä kohtaa Jeesuksen maaseudulla (Luuk. 24:13–35); yksitoista saavat lähetyskäskyn (Matt. 28:16–20; Luuk. 24:36–49; Joh. 20:19–23).

Magdalan Maria oli ensimmäinen, joka näki ylösnousseen Jeesuksen (Joh. 20:11–18). Myös muut naiset näkivät hänet (Matt. 28:8–10). On merkillepantavaa, että ensimmäiset ylösnousemuksen todistajat olivat naisia. Muinaisen maailman naisilla ei ollut korkeaa asemaa todistajina. Jos tarina olisi ollut keksitty, olisi todennäköisempää, että ensimmäisiksi todistajiksi olisi valittu miehiä. Mutta ei, ensimmäinen todistaja on nainen, joka lähtee kertomaan hyvän uutisen opetuslapsille. Nämä eivät kuitenkaan usko hänen todistustaan, ehkä siksi, että se kuulostaa mielikuvitukselliselta, mutta myös valitettavasti siksi, että Maria oli nainen.

Jeesuksen ylösnousemuksen puolustajat pitävät sitä, että naiset olivat ensimmäisiä, jotka näkivät Jeesuksen, vahvana todisteena kertomuksen todenperäisyydestä.

`Mitä sellaista tapahtuu Mark. 16:14, jossa ei olisi järkeä, jos kertomus olisi tekaistu?`

Jos opetuslapset olisivat keksineet tarinan, miksi he olisivat antaneet itsestään niin huonon kuvan? Jeesuksen piti nuhdella heitä heidän sydämensä kovuudesta. Evankeliumit kuvaavat opetuslapsia kielteisessä valossa Jeesuksen pidätyksestä hänen ylösnousemuksensa jälkeisiin ilmestymisiin asti: he pakenevat, kieltävät Jeesuksen, eivät usko jne. Tässä ei olisi järkeä, jos tarina olisi keksitty.

Sitä vastoin opetuslasten myöhempi rohkea ja horjumaton julistus ylösnousseesta Kristuksesta on vahva todiste heidän väitteittensä todenperäisyydestä.

`Kuinka vältymme lankeamasta epäilyn ja epäuskon ansaan? Miksi meidän on päivittäin oltava yhteydessä ylösnousseeseen Kristukseen?`