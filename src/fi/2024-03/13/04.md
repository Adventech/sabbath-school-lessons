---
title:  Naiset haudalla
date:   24/09/2024
---

"Naiset, jotka olivat seisoneet Kristuksen ristin juurella, odottivat ja toivoivat sapatin hetkien kuluvan. Viikon ensimmäisenä päivänä he jo anivarhain lähtivät haudalle. He ottivat mukaansa kallisarvoisia yrttejä voidellakseen niillä Vapahtajan ruumiin. He eivät ajatelleet, että hän nousisi kuolleista. Heidän toivonsa aurinko oli laskenut, ja heidän sydämessään vallitsi yö. Mennessään he kertoivat toisilleen Kristuksen ihmetöistä ja hänen lohduttavista sanoistaan. Mutta he eivät muistaneet hänen sanoneen: ’Minä olen taas näkevä teidät’ (Joh. 16:22)." (_5AO_ 339.)

`Lue Mark. 16:1–8. Mitä tapahtui, ja kuinka naiset ensin suhtautuivat asiaan?`

Lukija on tiennyt alusta alkaen, että Jeesus on Messias. Tekstissä itsessään kuitenkin ensimmäinen ei-demonien riivaama henkilö, joka julistaa hänet Messiaaksi, on Pietari (ks. Mark. 8:29). Hänen tunnustuksensa tulee vasta kirjan puolivälissä!

Läpi koko Markuksen evankeliumin Jeesus kehottaa ihmisiä vaikenemaan siitä, kuka hän on, ja niistä parantamisista, joita hän on tehnyt heidän hyväkseen. Mark. 1:44 hän käskee spitaalista olemaan kertomatta kenellekään parantumisestaan. Mark. 5:43 hän käskee Jairoksen ja tämän vaimon olemaan kertomatta kenellekään sitä, että heidän tyttärensä nousi kuolleista. Mark. 7:36 hän käskee väkijoukkoa olemaan kertomatta kenellekään kuuromykän parantamisesta. Hän kieltää opetuslapsiaan kertomasta ihmisille, että hän on Messias (Mark. 8:30; 9:9). Epäilemättä tärkein syy, miksi Jeesus käski heitä olemaan hiljaa, oli se, että hän saisi aikaa päättää palvelutyönsä Dan. 9:24–27 profetioiden mukaisesti.

Vielä senkin jälkeen kun naisille oli kerrottu, että Jeesus on noussut kuolleista, he olivat peloissaan ja pakenivat haudalta eivätkä ainakaan alkuun puhuneet siitä, mitä oli tapahtunut.

Hiljaisuutta ei kuitenkaan kestänyt kauan. Markuksen evankeliumin loppuun tultaessa luemme seuraavaa: "Opetuslapset lähtivät matkaan ja saarnasivat kaikkialla. Herra toimi heidän kanssaan ja vahvisti sanan tunnusmerkeillä." (Mark. 16:20.)

Näin hiljaisuuden teema (se, että piti pysyä hiljaa siitä, kuka Jeesus on ja mitä hän on tehnyt) on särkynyt, ja kirja loppuu siihen, että opetuslapset saarnaavat Jeesuksesta kaikkialla.