---
title:  Menkää kaikkeen maailmaan
date:   26/09/2024
---

`Lue Mark. 16:14–20. Mitä Jeesus sanoi opetuslapsilleen ilmestyessään heille? Mitä sanat merkitsevät meille tänä päivänä?`

Jeesus moittii opetuslapsia heidän epäuskostaan ja kovasydämisyydestään (Mark. 16:14). Epäusko ei ole pelkästään nykyajan ongelma. Myös ensimmäiset opetuslapset kamppailivat uskoakseen (Matt. 28:17; Joh. 20:24–29), vaikka he elivät Jeesuksen kanssa ja näkivät hänen ihmeitään kerta toisensa jälkeen.

Erilaisin todistein Jeesus osoittaa heille, että hänen ylösnousemuksensa on totta. Sitten hän antaa heille tehtäväksi viedä evankeliumi maailmalle. Lähetyskäsky on kasvuun tähtäävä. Heidän tehtävänään on mennä kaikkeen maailmaan ja julistaa evankeliumia koko luomakunnalle. Heidän työnsä tuloksena uskovat pelastuvat ja epäuskoiset tuomitaan.

Jeesus kuvailee myös tunnusmerkkejä, jotka seuraavat häneen uskovia: he ajavat pois pahoja henkiä, puhuvat kielillä, varjeltuvat vahingoilta ja parantavat sairaita. Jotkut ovat virheellisesti tulkinneet Mark. 16:18 tarkoittavan, että kristityt voivat osoittaa uskonsa tarttumalla myrkyllisiin käärmeisiin. Jae ei anna valtuutusta näin ylimieliseen toimintaan, vaan Jeesus kuvailee varjelusta, joka meillä on tehdessämme toisia palvelevaa lähetystyötä (vrt. Ap. t. 28:3–6).

Raamattu ei opeta, että kristittyjä aina suojellaan vahingoilta. Joskus Jumala näkee hyväksi tehdä ihmeen evankeliumin asian edistämiseksi. Toisinaan kristityt joutuvat kärsimään todistuksensa tähden. Sellaisessa tilanteessa heidän kärsivällinen kestävyytensä on epäuskoisille jälleen yksi todiste uskon voimasta.

Sitten Jeesus, tehtyään kaiken työnsä täällä, "otettiin ylös taivaaseen ja hän istuutui Jumalan oikealle puolelle" (Mark. 16:19). Se on paikka, jossa korkein voima asuu, sillä hän oli voittanut kaikki pahan voimat.

Huomaa viimeinen jae. Vaikka opetuslapset menivät kaikkialle viemään evankeliumia, he eivät menneet yksin. "Herra toimi heidän kanssaan ja vahvisti sanan tunnusmerkeillä." (Mark. 16:20.) Herra lupaa olla myös meidän kanssamme, kun jatkamme opetuslapsien aloittamaa työtä.

`Lue Matt. 28:20. Millaista lohtua saamme tästä lupauksesta julistaessamme evankeliumia kaikkialla?`