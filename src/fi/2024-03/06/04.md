---
title:  Muruja koiranpenikoille
date:   06/08/2024
---

`Lue Mark. 7:24–30. Mitä tärkeitä opetuksia kertomuksesta löytyy?`

Eilisen tutkisteluosuuden haastavan tekstin tavoin tämänkin päivän kertomus herättää hankalia kysymyksiä. Miksi Jeesus vastaa niin tylysti tälle naiselle, kutsuen tätä jopa koiraksi?

Jeesus ei selitä sanojaan avoimesti, mutta kaksi asiaa hänen naiselle antamassaan vastauksessa viittaavat siihen, mitä hän haluaa opettaa: 1) Jakeessa 27 hän sanoo, että lasten pitää tulla ensin ravituiksi. Jos on olemassa "ensimmäinen", sitä loogisesti seuraa jokin "toinen". 2) Näistä toisista Jeesus käyttää sanan "koira" hellittelymuotoa, joka ei tarkoita koiranpentuja, vaan tässä asiayhteydessä koiria, joilla on lupa tulla talon sisälle, toisin kuin katukoirilla. Nainen tarttuu näihin kahteen asiaan vastatessaan Jeesukselle, mikä auttaa selittämään hänen vastaustaan.

Naisen vastaus on melko terävä. Hän sanoo: "Herra, saavathan koiratkin pöydän alla syödä lapsilta putoilevia palasia." (Mark. 7:28.)

Kuinka nainen keksi tällaisen vastauksen Jeesukselle? Varmasti rakkaus omaa tytärtä kohtaan auttoi häntä puskemaan eteenpäin. Jeesuksen sanoissa oli ollut myös rohkaisua hänelle. Jeesus sanoi: "ensin", mikä viittasi siihen, että sen jälkeen tulisi muiden vuoro. Lisäksi Jeesus antoi ymmärtää, että nainen oli pöydän alla oleva koira. Kuten taloon pöydän alle päästetty koira, nainen oli nyt Jeesuksen jalkojen juuressa anomassa jotakin tyttärelleen. Nainen päätti vaatia koiran oikeutta lattialle pudonneeseen ruokaan.

Naisen vastaus paljastaa hänen uskonsa. Kutsumalla muruseksi sitä suurta ihmettä, että Jeesus parantaisi hänen tyttärensä etäältä, osoitti, että hän piti Jeesuksen voimaa erityisen suurena (Jos tällainen suuri ihme oli vain murunen, minkälainen kokonainen leipä olisi?) ja ajatteli, että hänen pyyntöönsä suostuminen oli Jeesukselle vain pikku juttu. Jeesus liikuttui tästä ja suostui naisen pyyntöön.

"Menettelyllään naista kohtaan Jeesus osoitti, että tämä, jota oli pidetty hylkiönä, ei enää ollut muukalainen vaan Jumalan perheen jäsen. Jumalan lapsena hänellä on oikeus osallistua Isänsä lahjoista." (_4AO_ 345.)

`Miksi ennakkoluuloisuus muita rotuja ja kansallisuuksia kohtaan on vastakkaista Jeesuksen opetukselle?`