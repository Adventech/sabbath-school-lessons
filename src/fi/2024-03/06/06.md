---
title:  Varokaa pilaantunutta leipää
date:   08/08/2024
---

`Lue Mark. 8:11–13. Mikä fariseusten lähestymistavassa tuotti Jeesukselle pettymyksen?`

Miksi Jeesus ei osoittanut jumalallista voimaansa näille väittelijöille? Jo Mark. 3. luvun lopussa, jossa Jeesus puhuu synnistä Pyhää Henkeä vastaan, näimme, mistä fariseuksilla kiikasti. Jos joku haluaa tukkia korvansa ja ummistaa silmänsä, mikään uusi ihme, edes merkki taivaasta, ei voi vakuuttaa häntä. Ihmeetkään eivät riitä vakuuttamaan niitä, jotka ovat päättäneet olla uskomatta.

`Lue Mark. 8:14–21. Mitä opetuslapset olivat unohtaneet, ja minkä asian Jeesus halusi unohduksen varjolla nostaa esiin?`

Jeesus varoittaa opetuslapsia fariseusten ja Herodeksen hapatteesta (Mark. 8:15), jolla hän tarkoitti heidän opetuksiaan (vrt. Matt. 16:12).

Opetuslapset luulevat hänen tarkoittavan, että heidän tulisi välttää kirjaimellisen leivän ostamista. Koska opetuslapset ymmärsivät asian väärin, Jeesus tapansa mukaan opastaa heitä. Hän esittää joukon kysymyksiä, joista ensimmäiset ovat retorisia. Niiden välityksellä hän ilmaisee pettymyksensä siitä, etteivät opetuslapset ole ymmärtäneet hänen tehtäväänsä. Hänen sanoissaan on samoja kaikuja kuin Mark. 4:10–12, jossa hän puhuu ulkopuolisista, jotka eivät ymmärrä. Sanojen tarkoituksena on herättää opetuslapset heidän hengellisestä horroksestaan.

Mark. 8:19, 20 Jeesus esittää yksinkertaisia, tosiasioihin perustuvia kysymyksiä siitä, kuinka monta korillista leivänpalasia opetuslapset olivat keränneet sen jälkeen, kun Jeesus oli ruokkinut ensin 5 000 (Mark. 6:30–44) ja sitten 4 000 ihmistä (Mark. 8:1–10). Kysymysten tarkoituksena on osoittaa, että opetuslasten olisi pitänyt jo ymmärtää, ettei resurssien rajallisuus ollut mikään este Messiaalle. Jeesuksen viimeinen kysymys on jälleen retorinen: "Ettekö te vieläkään käsitä?" (Mark. 8:21.) He olivat jo kokeneet paljon Jeesuksen kanssa.

`Kuinka pidämme sydämemme avoimena Jumalan todellisuudelle ja hänen rakkaudelleen? Miksi toisinaan on niin helppo epäillä?`