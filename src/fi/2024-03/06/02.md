---
title:  Ihmisten perinteet vastaan jumalan käskyt
date:   04/08/2024
---

`Lue Mark. 7:1–13. Mitä oleellisia totuuksia tässä esitetään?`

On helppo kuvitella, että tutkittuaan tätä kohtaa kirkossa lapset tulevat kotiin ja kertovat äidilleen, ettei heidän tarvitse pestä käsiään ennen syömistä, koska Jeesus sanoi niin. Kertomuksessa ei kuitenkaan ole kyse hygieniasta.

Jeesuksen aikoina monet olivat huolissaan rituaalisesta puhtaudesta. Uuden ja Vanhan testamentin välisenä aikana ajatus käsien pesemisestä rituaalisen puhtauden säilyttämiseksi ulotettiin koskemaan tavallisia ihmisiä, vaikka määräys koski alun perin vain Vanhan testamentin pappeja (2. Moos. 30:17–21). Tämän uuden käsityksen mukaisesti uskonnolliset johtajat valittavat Jeesukselle hänen opetuslapsistaan.

Jeesus ei suoraan vastaa hänelle esitettyyn kysymykseen. Sen sijaan hän puolustaa opetuslapsiaan kaksitahoisella vastauksella. Ensinnäkin hän lainaa Jesajan kirjan vaikuttavia sanoja, joilla nuhdellaan kansaa siitä, että se kunnioittaa Jumalaa vain huulillaan, mutta sen sydän on kaukana hänestä (Jes. 29:13). Jesajan teksti tuomitsee ihmisten perinnäissääntöjen laittamisen Jumalan käskyjen tilalle.

Vastauksensa toisessa osassa Jeesus lainaa Jumalan käskyä, jonka mukaan ihmisen tulee kunnioittaa vanhempiaan (2. Moos. 20:12) eli huolehtia heistä heidän vanhuudessaan. Jeesus vertaa tätä periaatetta uskonnolliseen perinteeseen, jossa voitiin antaa jotakin lahjaksi Jumalalle (korban), ja silti käyttää sitä itse, mutta kieltää sen käyttö apua tarvitsevilta iäkkäiltä vanhemmilta. Kuvittelepa seuraava kohtaaminen: "Olen pahoillani, isä. Haluaisin mielelläni auttaa sinua, mutta annoin rahat temppelin hyväksi."

Juuri tällaista tekopyhyyttä vastaan Jeesus hyökkää tinkimättömästi. Jos ihmisten perinteet asetetaan Jumalan sanan yläpuolelle, syyllistytään syntiin.

Mikä oli siis vastaus fariseusten kysymykseen? Jeesus ei pidä vakuuttavana fariseusten vaatimusta käsien puhdistamisesta edellytyksenä sille, että ihminen olisi sopusoinnussa Jumalan tahdon kanssa. Sen sijaan hän korottaa lain käskyt ihmisten perinteiden yläpuolelle. (Ks. myös Mark. 1:44; Mark. 7:10–13; Mark. 10:3–8; Mark. 12:26, 29–31.)

`Voiko meillä olla joitakin "perinteitä", jotka ovat ristiriidassa Jumalan lain periaatteiden kanssa?`