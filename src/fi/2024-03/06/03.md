---
title:  Puhtaat kädet vai puhdas sydän?
date:   05/08/2024
---

`Lue Mark. 7:14–19. Mitä Jeesus tarkoitti jakeessa 15 esittämällään arvoituksella?`

Jeesuksen sanat tässä tekstissä ovat arvoitus monille, jotka pohtivat suhdettaan 3. Mooseksen kirjan 11. luvun opetukseen puhtaista ja saastaisista ruoista. Poistaako Jeesus ruokarajoitteet? Ovatko adventistit väärässä opettaessaan, että jos syömme lihaa, sen tulisi olla puhtaiden eläinten lihaa?

Ensinnäkin olisi outoa, jos Jeesus yhtäkkiä Mark. 7:14–19 hylkäisi Mooseksen ohjeet, kun hän on juuri aiemmin Mark. 7:6–13 puolustanut Mooseksen lakeja ihmisten perinnäissääntöjä vastaan. Toiseksi sillä traditiolla, jota fariseukset kannattivat, ei ole perustaa Vanhassa testamentissa; ruokia koskevat lait sitä vastoin löytyvät sieltä. Kolmanneksi kun Mark. 7:19 sanotaan, että Jeesus puhdistaa kaiken ruoan, sillä ei tarkoiteta, että ruokalait kumottaisiin, vaan että fariseusten itse keksimä kosketussaastumisen perinne oli pätemätön. Hyvä esimerkki tällaisesta oli väärä käsitys siitä, että jos ihminen voi saastua joutuessaan kosketuksiin pakanoiden kanssa, hän voi saastua myös koskiessaan ruokaan, jota pakanat ovat koskettaneet.

`Lue Mark. 7:20–23. Minkä Jeesus sanoi saastuttavan ihmisen?`

Jakeessa 19 Jeesus huomauttaa, että ruoka ei mene sydämeen, vaan vatsaan, josta se suoliston kautta ulostuu. Jakeissa 21–23 hän sanoo, että pahuus tulee ihmisen sydämestä, hänen persoonansa keskuksesta. Hän esittää listan paheista, jotka alkavat pahoista ajatuksista ja päättyvät lopulta pahoihin tekoihin.

Kun pahojen tekojen luetteloon lisätään viittaus viidenteen käskyyn (löytyy Mark. 7:10), jokainen kymmenen käskyn toisen taulun käskyistä on edustettuna listalla. Lisäksi Jeesus viittaa turhanaikaiseen Jumalan palvelemiseen (Mark. 7:7), jossa rikotaan ensimmäisen taulun neljän käskyn henkeä. Jeesus on siis vankka Jumalan lain puolustaja.

`Sinulla voi olla oikea teologia, mutta kuka viime kädessä omistaa täysin sydämesi?`