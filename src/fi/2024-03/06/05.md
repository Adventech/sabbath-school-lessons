---
title:  Sidottu kieli
date:   07/08/2024
---

`Lue Mark. 7:31–37. Kuka tuotiin Jeesuksen luo, ja mitä Jeesus teki hänen hyväkseen?`

Jeesus ei kulkenut lyhintä reittiä palatessaan Tyroksen ja Sidonin seudulta Galileaan. Näyttää siltä, että hän meni Tyroksen alueelta ylös pohjoiseen ja Sidonin alueen läpi, sitten sisämaahan ja alas Galileanjärven koillispuolelle, josta hän lopulta saapui itse järven rannalle. Reitti kierteli ja kaarteli, varmaankin siksi, että näin Jeesus sai lisäaikaa opettaa opetuslapsiaan.

Tekstissä ei kerrota, kuka toi kyseisen miehen Jeesuksen luo, mutta hänen ongelmansa oli ilmiselvä: hän ei kuullut eikä pystynyt kunnolla puhumaan. Kuulon heikkeneminen eristää ihmiset ympäristöstään, ja jos ihminen on täysin kuuro, hänen voi olla haastavaa oppia puhumaan ollenkaan. Tämän miehen ongelma saattoi olla pitkäaikainen.

Jeesus ymmärtää miehen ahdingon ja vie hänet erilleen väkijoukosta. Herran tapa parantaa mies on kummallinen, erityisesti meistä nykyajan lukijoista. Jeesus laittaa sormensa miehen korviin, sylkee, koskettaa hänen kieltään ja huokaa. Jeesus koskettaa miehen niitä ruumiinosia, joissa vajavuutta esiintyy ja jotka hän aikoo parantaa, mutta miksi Jeesus huokaa? "– – hän huokasi ajatellessaan korvia, jotka eivät tahtoneet avautua totuudelle, ja kieliä, jotka kieltäytyivät tunnustamasta Lunastajaa." (_4AO_ 348.)

Jeesus teki ihmeen, jolla hän palautti miehen kuulon ja antoi hänelle kyvyn puhua selkeästi. Jeesuksen huokaus kuvasti niitä rajoja, jotka Jumala on asettanut itselleen kos­kien ihmisten vapautta valita. Hän ei pakota kenenkään tahtoa. Kaikki ovat vapaita valitsemaan, kenen he haluavat johtavan elämäänsä – elämän vai pimeyden ruhtinaan. Jeesus pystyi avaamaan kuurot korvat, mutta hän ei lähtenyt pakottamaan epäuskoisia sydämiä tunnustamaan hänen messiaanisuuttaan.

Tämä lyhyt kertomus havainnollistaa myös sitä, mitä Jumala voi tehdä niiden hyväksi, jotka halukkaasti kääntyvät hänen puoleensa. Kenties olet ollut pidättyväinen kertomaan uskostasi ja siten kokenut, että sinunkin kielesi on ollut sidottu. Tämä ihme tarjoaa rohkaisua kertoen siitä, että Herra Jeesus voi avata korvasi kuulemaan herkästi toisten tarpeita, ja hän voi vapauttaa kielesi niin, että olet aina valmis rohkaisemaan toisia heidän matkallaan.