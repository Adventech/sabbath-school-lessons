---
title:  Pystytkö pitämään salaisuuden?
date:   11/07/2024
---

`Lue Mark. 1:40–45. Mitä teksti opettaa Jeesuksesta ja siitä, kuinka hän suhtautui yhteiskunnan hyljeksittyihin?`

Spitaalilla ei viitata ainoastaan Hansenin tautiin eli lepraan. Raamatun "spitaali" voitaisiin kääntää ajatuksella ’suuresti pelätty ihotauti’, sillä spitaalina pidettiin myös muita ihosairauksia. Hansenin tauti on levinnyt muinaiseen Lähi-itään ehkä n. 300 eKr. (ks. David P. Wright ja Richard N. Jones, "Leprosy", The Anchor Bible Dictionary, osa 4 [New York: Doubleday, 1992], s. 277–282). Tekstin spitaalisella saattoi siis olla lepra, vaikka emme voi varmaksi tietää, mistä mies kärsi. Vakavaa se oli joka tapauksessa.

Spitaalinen panee toivonsa Jeesukseen ajatellen tämän voivan puhdistaa hänet. Spitaaliset olivat rituaalisesti epäpuhtaita ja heidän piti pysyä erillään muista (3. Moos. 13:45, 46).

Jeesus liikuttuu ja tuntee myötätuntoa miestä kohtaan ja koskettaa tätä. "Jeesuksen kävi häntä sääliksi. Hän ojensi kätensä, kosketti miestä ja sanoi: ’Minä tahdon. Tule puhtaaksi.’" (Mark. 1:41.) Kosketuksen olisi pitänyt tehdä Jeesus epäpuhtaaksi iltaan saakka, jolloin hänen olisi pitänyt kylpeä ollakseen jälleen rituaalisesti puhdas (vrt. 3. Moos. 13–15). Markus tekee kuitenkin selväksi, että Jeesuksen kosketus puhdistaa miehen. Jeesus ei siis saastunut koskettaessaan häntä.

Jeesus lähettää miehen papin luo käskien häntä antamaan Mooseksen tällaisia tapauksia varten määräämän uhrin (ks. 3. Moos. 14). Läpi Markuksen evankeliumin Jeesus puolustaa kaikkea, mitä Mooses opetti (ks. Mark. 7:10; Mark. 10:3, 4; Mark. 12:26, 29–31). Uskonnolliset johtajat toimivat aivan toisin. He hämärsivät Mooseksen opetusten alkuperäisen tarkoituksen (ks. Mark. 7, 10, 12). Tämä selittää, miksi Jeesus käskee miehen vaieta (Mark. 1:44). Jos mies kertoisi Jeesuksen parantaneen hänet, se voisi papin Jeesusta kohtaan tuntemien ennakkoluulojen takia vaikuttaa papin päätökseen miehen puhtaudesta.

Parantunut spitaalinen ei kuitenkaan näytä ymmärtävän tätä, eikä siten piittaa Jeesuksen kiellosta, vaan levittää tietoa parantumisestaan kaikille. Tämän takia Jeesus ei voi enää mennä julkisesti kaupunkeihin tekemään työtään.

`Miten me voimme haitata evankeliumin levittämistä?`