---
title:  Tekoja sapattina
date:   09/07/2024
---

`Lue Mark. 1:29–34. Kuinka Jeesus auttoi Pietarin perhettä? Mitä hengellisiä opetuksia saamme tästä kertomuksesta?`

Synagogajumalanpalveluksen jälkeen Jeesus vetäytyy Pietarin kotiin. Talossa on kuitenkin aihetta huoleen: Pietarin anoppi makaa kuumeessa. Jeesus ottaa Pietarin anoppia kädestä ja auttaa tämän jalkeille. Heti nainen alkaa palvella vieraitaan. Miten voimallinen esimerkki siitä, että ne, jotka Jeesus on pelastanut ja parantanut, alkavat sen seurauksena palvella toisia!

Markuksen evankeliumissa kerrotaan usein siitä, miten Jeesus parantaa koskettamalla sairasta ihmistä (ks. esim. Mark. 1:41; Mark. 5:41). On tosin niitäkin tapauksia, joissa koskettamista ei mainita (ks. esim. Mark. 2:1–12; Mark. 3:1–6: Mark. 5:7–13).

Jeesus ei lopettanut toimintaansa tuona päivänä vielä tuohonkaan. Auringonlaskun jälkeen monet tulivat Pietarin talolle parannettaviksi varmaankin nähtyään sen, mitä tapahtui synagogassa, tai kuultuaan siitä. Evankeliumin kirjoittaja ei selitä lukijoilleen, miksi ihmiset viivyttivät tulemistaan sapatin päättymiseen asti. Tämä osoittaa, että kirjoittaja oletti lukijoittensa tietävän sapatista. Tämä seikka vahvistaa sen, että Markuksen evankeliumin lukijat olivat sapatinpitäjiä.

Markus sanoo, että koko kaupunki oli kokoontunut oven edustalle tuona iltana (Mark. 1:33). Jeesuksella meni varmasti hyvän aikaa heitä kaikkia auttaessaan.

"Tunti tunnin jälkeen heitä tuli ja meni, sillä kukaan ei tiennyt, olisiko suuri Parantaja enää huomenna heidän keskuudessaan. Koskaan ei Kapernaumissa ollut nähty tällaista päivää. Riemuhuutoja ja iloääniä kajahteli ilmassa. Vapahtaja iloitsi aikaansaamastaan riemusta. Nähdessään niiden kärsimykset, jotka olivat tulleet hänen luokseen, hänen sydämensä tunsi syvää myötätuntoa, ja hän iloitsi voidessaan tehdä heidät jälleen terveiksi ja onnellisiksi.

Vasta kun viimeinen sairas oli parannettu, Jeesus lakkasi työstään. Yö oli jo pitkälle kulunut, kun kansanjoukko hajaantui ja hiljaisuus laskeutui Simonin kodin ylle. Pitkä, innostava päivä oli päättynyt, ja Jeesus kaipasi lepoa. Mutta kaupungin ollessa vielä uneen vaipuneena ’varhain aamulla, kun vielä oli pimeä, hän nousi, lähti ulos ja meni autioon paikkaan; ja siellä hän rukoili’." (_4AO_ 215, 216.)