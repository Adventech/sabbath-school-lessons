---
title:  Lisäaineistoa
date:   12/07/2024
---

Lue Ellen G. White, _Alfa ja omega_, osa 4, s. 208–223 tai _Aikakausien Toivo_, s. 228–244 tai _Rakkaudella Isältä_, s. 179–192.

"Jeesus puhui synagoogassa valtakunnasta, jota hän oli tullut perustamaan, ja tehtävästään vapauttaa sielunvihollisen vankeja. Kauhun huuto keskeytti hänen puheensa. Eräs mielisairas juoksi esiin kansanjoukosta ja huusi: ’Voi, mitä sinulla on meidän kanssamme tekemistä, Jeesus Nasaretilainen? Oletko tullut meitä tuhoamaan? Minä tunnen sinut, kuka olet, sinä Jumalan Pyhä.’

Syntyi suuri hämminki. Kansan huomio kääntyi pois Kristuksesta, eikä hänen sanojaan enää kuunneltu. Tämä oli saatanan tarkoitus hänen johtaessaan uhrinsa synagoogaan. Mutta Jeesus nuhteli riivaajaa sanoen: ’"Vaikene ja lähde hänestä." Ja riivaaja viskasi hänet maahan heidän keskelleen ja lähti hänestä häntä ollenkaan vahingoittamatta.’ – –

Hän, joka kiusauksen korvessa oli voittanut saatanan, joutui taas vastakkain vihollisensa kanssa. Vihollinen käytti kaikkea voimaansa pitääkseen uhrinsa vallassaan. Perään antaminen tässä merkitsisi voiton antamista Jeesukselle. – – Mutta Vapahtaja puhui niin kuin se, jolla on valta, ja vapautti vangin." (_4AO_ 211, 212.)

Meidän Herramme oli ahkera palvelutyössään siirtyen paikasta toiseen ja ollen lähes jatkuvasti tekemisissä monien ihmisten kanssa. Miten hän pystyi säilyttämään levollisen ja vakaan suhtautumisen työhönsä ja kohtaamiinsa ihmisiin? Varmasti sen ansiosta, että hänellä oli päivittäinen kokemus rukouksesta.

Pohtikaa, mikä olisi teille itselle sopiva aika rukoukseen ja Raamatun tutkimiseen. Selvittäkää, mikä toimii teille parhaiten, ja käyttäkää sitten tuo aika Pyhän Hengen ja Jumalan sanan ohjauksessa kehittääksenne levollista henkeä itsessänne.

**Keskustelunaiheita**:

`Keskustelkaa rukouksesta ja siitä, miksi se on niin tärkeää kristillisessä elämässä. Millaisia kysymyksiä ihmisillä voi olla rukouksen tarkoituksesta ja tehokkuudesta?`

`Keskustelkaa siitä, millaisissa tilanteissa voi toisinaan olla parasta, että emme kerro uskostamme liikaa. Milloin näin saattaa olla viisainta, ja miten voimme toimia näin vaarantamatta todistustamme?`