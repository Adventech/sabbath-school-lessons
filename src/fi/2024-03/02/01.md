---
title:  Päivä Jeesuksen toiminnasta
date:   06/07/2024
---

> <p></p>
> "Jeesus sanoi heille: ’Lähtekää minun mukaani. Minä teen teistä ihmisten kalastajia.’" (Mark. 1:17.)

### Avaintekstit
Mark. 1:16–45; Joh. 1:29–42; Mark. 5:41; Luuk. 6:12; 3. Moos. 13.

Jokainen neljästä evankeliumista esittelee Jeesuksen maanpäällisen palvelutyön alkamisen aivan erityisellä tavalla.

Matteus esittelee Jeesuksen kutsumassa opetuslapsia ja sitten saarnaamassa vuorisaarnaa.

Luukas kertoo siitä, miten Jeesus eräänä sapattina pitää Nasaretin synagogassa "virkaanastujaissaarnan" tehtävänsä aloittamisen merkiksi.

Johannes kertoo siitä, miten Jeesus kutsuu muutamia varhaisista opetuslapsistaan. Sitten hän kertoo Kaanan häistä, joissa Jeesus suorittaa ensimmäisen ihmeensä.

Markuksen evankeliumi kertoo neljän opetuslapsen kutsumisesta ja sitten eräästä sapatista Kapernaumissa ja siitä, mitä sen jälkeen tapahtui.

Tämä Markuksen evankeliumin alussa kuvattu "sapatti Jeesuksen kanssa" antaa lukijalle käsityksen siitä, kuka Jeesus on. Tämän viikon tutkistelussa olevaan raamatuntekstiin on kirjattu vain muutamia Jeesuksen sanoja: lyhyt kutsu opetuslapseuteen, pahalle hengelle annettu käsky, ilmoitus toisille paikkakunnille siirtymisestä sekä spitaalisen parantumisen yhteydessä annetut ohjeet siitä, miten miehen pitäisi näyttää itsensä papeille saadakseen lausunnon puhtaudestaan. Tekstissä korostuu toiminta, erityisesti ihmisten parantaminen. Tämän evankeliumin kirjoittaja käyttää mielellään sanaa "heti" kuvatakseen Jeesuksen palvelutyön nopeaa etenemistä.