---
title:  "Lähtekää minun mukaani"
date:   07/07/2024
---

`Lue Mark. 1:16–20. Keitä Jeesus kutsui opetuslapsikseen, ja mikä oli miesten vastaus?`

Mark. 1. lukuun ei ole kirjattu montaakaan Jeesuksen sanaa. Mark. 1:17 kertoo kuitenkin, mitä Jeesus sanoi kahdelle kalastajalle, Simonille (myöhemmin Pietari) ja tämän veljelle Andreakselle. Nämä kaksi seisovat Galileanjärven rannalla heittämässä verkkoa.

Kohdassa ei mainita venettä tai muita kalastusvälineitä, mikä voi tarkoittaa, että miehet eivät olleet varakkaita. Mark. 1:19, 20 (RK 2012) kertoo, että Jaakob ja Johannes olivat veneessä isänsä ja palvelijoiden kanssa, mikä viittaisi siihen, että heillä oli parempi taloudellinen tilanne kuin Pietarilla ja Andreaksella. Luukas kertoo kuitenkin, että Pietarilla oli vene, ja että Jaakob ja Johannes olivat Pietarin ja Andreaksen yhteistyökumppaneita (ks. Luuk. 5:1–11). Voi olla, että Markus tekee tarkoituksella eron näiden kahden veljesparin välillä osoittaakseen, että Jeesus kutsuu opetuslapsikseen sekä niitä, joilla on vähemmän resursseja, että niitä, joilla on niitä enemmän.

Jeesuksen kutsu näille kahdelle miehelle on yksinkertainen, suora ja profeetallinen. Hän kutsuu heitä mukaansa ryhtymään hänen opetuslapsikseen.

`Pohdi, miksi miehet olivat heti valmiita jättämään kaiken ja seuraamaan Jeesusta. Mark. 1:16–20.`

Joh. 1:29–42 täydentää kuvaa. Veljekset olivat Johannes Kastajan seuraajia ja olivat kuulleet hänen julistuksensa siitä, että Jeesus on "Jumalan Karitsa, joka ottaa pois maailman synnin" (Joh. 1:29). He tapasivat Jeesuksen ja viettivät aikaa hänen seurassaan Jordanjoen läheisyydessä. Se, että he ottivat vastaan Jeesuksen kutsun, ei ollut typerä päähänpisto eikä yritys paeta omaa elämäänsä. He olivat miettineet asiaa perin pohjin.

Todennäköisesti Markus ei mene turhiin yksityiskohtiin siksi, että haluaa korostaa Jeesuksen vaikutusvaltaa. Jeesus kutsuu ja auliit kalastajat vastaavat, minkä jälkeen heidän elämänsä, samoin kuin maailma, ei enää koskaan palaa entiselleen.