---
title:  Jeesuksen palvelutyön salaisuus
date:   10/07/2024
---

`Lue Mark. 1:35–39. Mitä opetuksia saamme siitä, mitä Jeesus tässä teki?`

Jeesus nousi ennen auringonnousua ja meni hiljaiseen, autioon paikkaan rukoilemaan. Mark. 1:35 korostaa rukousta Jeesuksen toiminnan keskipisteenä. Muut jakeen verbit ("nousi", "lähti ulos" ja "meni") ovat alkukielessä aoristimuodossa, joka viittaa teon hetkellisyyteen. Verbi "rukoilla" sen sijaan on imperfektimuodossa, jota käytettiin ilmaisemaan jatkuvaa tekemistä. Jeesus oli rukoilemassa tai hän jatkoi rukoilemistaan. Tekstissä korostetaan myös, kuinka varhain Jeesus meni ulos. Hän siis vietti aikaa yksin rukouksessa. Se ei ollut hetkessä ohi.

Kaikista evankeliumeista paljastuu, että Jeesus oli rukouksen mies (Matt. 14:23; Mark. 6:46; Joh. 17). Tässä lienee yksi salaisuuksista voimaan, joka Jeesuksella oli palvelutyössään.

`Lue Luuk. 6:12. Mitä opimme Jeesuksen rukouselämästä?`

Monet kristityt ovat asettaneet itselleen vakituiset ajat, jolloin he rukoilevat. Se on hyvä ja oikea tapa, mutta siitä voi helposti tulla rutiini, joka alkaa tuntua mekaaniselta toistolta. Yksi tapa rikkoa kaavaa on silloin tällöin muuttaa rukousaikaa tai rukoilla toisinaan tavallista pidempään. Tarkoituksena ei ole lukita itseään toimintatapaan, jota ei voida muuttaa.

Pietari ja muut eivät lähde Jeesuksen mukaan rukouspaikalle. Ehkä he silti tiesivät paikan, sillä sieltä he löytävät hänet. Heidän huomautuksensa siitä, että kaikki etsivät Jeesusta, viittaa siihen, että he olettivat Jeesuksen jatkavan edellisen päivän tapaan parantamalla ja opettamalla lisää. Yllättäen Jeesus kieltäytyy ja viittaa laajempaan palvelukenttään: "Me lähdemme nyt täältä ja menemme naapurikyliin. Minun on saarnattava sielläkin, sitä vartenhan minä täällä olen." (Mark. 1:38.)

`Jos Jeesuskin tarvitsi paljon aikaa rukoillakseen, entä me sitten? Kuinka paljon meidän tulisi viettää aikaa rukouksessa? Mitä Jeesuksen esimerkki opettaa meille?`