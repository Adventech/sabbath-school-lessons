---
title:  Unohtumaton jumalanpalvelus
date:   08/07/2024
---

`Lue Mark. 1:21–28. Mitä unohtumatonta tapahtui Kapernaumin synagogassa? Mitä hengellisiä totuuksia kertomuksesta löytyy?`

Useimmilla kristityillä on joitakin unohtumattomia hetkiä kristillisessä vaelluksessaan, esim. heidän kastepäivänsä tai jokin vaikuttava saarna. Jotkut hetkistä saattavat olla jopa elämää muuttavia.

Näin saattoi olla joidenkin kohdalla myös Kapernaumissa sapattina, jota Mark. 1. luku kuvaa. "Ihmiset olivat hämmästyksissään hänen opetuksestaan. Hän opetti heitä niin kuin se, jolle on annettu valta, ei niin kuin lainopettajat." (Mark. 1:22.) Silloin saastaisen hengen vallassa oleva mies, johon Jeesuksen sanat olivat tehneet vaikutuksen, huusi: "Mitä sinä meistä tahdot, Jeesus Nasaretilainen? Oletko tullut tuhoamaan meidät? Minä tiedän, kuka sinä olet, Jumalan Pyhä?" (Mark. 1:24.) Jeesus ajoi pahan hengen pois miehestä.

Mieti sitä, mitä demonin sanat merkitsevät. Tuo paha henki oli tunnistanut Jeesuksen Jumalan Pyhäksi. Demoni tunnusti, että Jeesus on Jumalan pyhä lähettiläs, toisin kuin saastaiset ja epäpyhät Paholaisen joukot. Siksi jumalanpalveluksessa odottaisi olevan pyhiä asioita ja ihmisiä, ei epäpyhiä ja saastaisia. Kertomuksessa asetetaan hyvän ja pahan voimat selvästi vastakkain. Tässä voimme nähdä suuren taistelun todellisuuden. Ihmiset eivät ehkä vielä tiedä, kuka Jeesus on, mutta paha henki totisesti tietää ja tunnustaakin sen vielä julkisesti.

On ymmärrettävää, että Jeesus käski pahan hengen lähteä miehestä, mutta miksi hän käski henkeä olemaan vaiti? Tästä kohdasta Markuksen evankeliumissa alkaa ihmetystä herättävä teema: Jeesus pyytää olemaan hiljaa siitä, kuka hän on. Tutkijat kutsuvat tätä messiaaniseksi salaisuudeksi.

Jeesuksen kehotus vaieta tehtävästään on ymmärrettävä, jos ajatellaan hänen aikansa messiaanisten odotusten poliittista sävyä. Oli riskialtista olla Messias. Silti vaikenemiskehotusten rinnalla on ilmoituksia siitä, kuka hän on. Ajan myötä käy selväksi, että Jeesuksen identiteettiä ei voi piilottaa, ja totuus siitä, kuka hän on, nousee evankeliumin keskeiseksi sanomaksi. Ihmisten täytyy tietää, kuka Jeesus on. Sen lisäksi heidän on tehtävä päätös siitä, kuinka he suhtautuvat hänen tulemukseensa ja mitä se merkitsee heille.