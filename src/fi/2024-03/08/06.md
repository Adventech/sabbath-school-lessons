---
title:  "Mitä haluat minun tekevän sinulle?"
date:   22/08/2024
---

`Lue Mark. 10:46–52. Miten Bartimaios reagoi, kun Jeesus kulki ohi?`

Tähän asti Markuksen evankeliumissa harvoja poikkeuksia lukuun ottamatta Jeesus on kehottanut ihmisiä vaikenemaan hänen ihmeistään ja siitä, kuka hän on. Tässä kertomuksessa, kun Jeesus on lähdössä Jerikosta, tien vieressä kerjäävä sokea mies alkaa huutaa: "Jeesus, Daavidin Poika, armahda minua!" (Mark. 10:47.) Markuksen evankeliumin ilmoitus/salaisuus -teeman mukaisesti väkijoukko ottaa hiljaisuutta vaativien roolin yrittäessään vaientaa äänekästä kerjäläistä.

Bartimaios ei lannistu, vaan huutaa entistä kovemmin: "Daavidin Poika, armahda minua!" (Mark. 10:48.) Huuto on sekä uskontunnustus Jeesuksen messiaanisuudesta että osoitus miehen luottamuksesta siihen, että Jeesus voi parantaa hänet. Arvonimeen "Daavidin Poika" liittyi tuohon aikaan kaksi odotusta: 1) että kuningas palaisi Daavidin valtaistuimelle (Jes. 11; Jer. 23:5, 6; Jer. 33:15; Hes. 34:23, 24; Hes. 37:24; Miika 5:1–3; Sak. 3:8; Sak. 6:12); ja 2) että tämä henkilö olisi parantaja ja henkien karkottaja.

Jeesus pysähtyy ja pyytää kutsumaan sokean miehen luokseen. Mies heittää vaippansa pois tullessaan Jeesuksen luo. Tuona aikana sokeita pidettiin yhteiskunnan pohjasakkana vailla toimeentuloa ja siten todellisessa hengenhädässä. Vaippa oli miehen ainoa turva. Sen heittäminen pois merkitsi, että hänellä oli uskoa siihen, että Jeesus parantaisi hänet.

Eikä Jeesus tuottanut pettymystä. Jokainen, joka evankeliumeissa tulee hänen luokseen pyytämään apua, saa sitä aina. Jeesus esittää sokealle saman kysymyksen kuin Jaakobille ja Johannekselle (Mark. 10:36): "Mitä haluat minun tekevän sinulle?" (Mark. 10:51.) Epäröimättä mies pyytää saada näkönsä. Jeesus toteuttaa toiveen heti. Mies lähtee kulkemaan Jeesuksen mukana.

Tähän kertomukseen päättyy Markuksen evankeliumin osuus, jossa opetuslapsia opetetaan. Aiemmin esitetty näönpalauttamiskertomus (Mark. 8:22–26) ja tämä kertomus toimivat "kirjahyllyn kirjatukina", joiden väliin jäävä aineisto yhdessä näiden kahden kertomuksen kanssa havainnollistaa, kuinka opetuslapseus on maailman näkemistä uusin silmin. Joskus kaikkea ei näe heti selvästi, mutta tärkeintä on seurata Jeesusta sinne, minne hän johdattaa.