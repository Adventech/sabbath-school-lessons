---
title:  Paras sijoitus
date:   20/08/2024
---

`Lue Mark. 10:17–31. Mitä tärkeitä opetuksia tässä annetaan uskosta ja opetuslapseuden hinnasta kenen tahansa kohdalla, olipa hän rikas tai köyhä?`

Tapa, jolla mies lähestyy Jeesusta, osoittaa hänen vilpittömän ja kunnioittavan asenteensa tätä kohtaan. Hän tulee juoksujalkaa, polvistuu Jeesuksen eteen ja esittää kysymyksen, joka on jokaisen kohtalon kannalta keskeinen: Mitä vaaditaan siihen, että voi saada iankaikkisen elämän? Jeesus vastaa viittaamalla kymmenen käskyn toiseen laintauluun. Jälleen mies osoittaa idealistisuutensa sanomalla, että on pitänyt kaikki käskyt jo nuoruudestaan lähtien.

Neljästä evankeliumista Markuksen evankeliumi on ainoa, jossa kerrotaan, että Jeesus rakasti miestä. Miehen idealistisuudessa on jotakin vetoavaa. Jeesus kuitenkin koettelee miehen vilpittömyyttä. Siksi mies poistuu pää painuksissa. Hän ei todellisuudessa pitänyt käskyjä. Hän rikkoi ensimmäisen käskyn asettaessaan elämässään jotakin muuta Jumalan edelle. Hänen rikkautensa olivat hänen epäjumalansa.

Sitten Jeesus selittää, kuinka vietteleviä rikkaudet ovat ja miten kamelin on helpompi mennä neulansilmän läpi kuin rikkaan päästä taivaaseen.

Jeesuksen sanat ihmetyttävät opetuslapsia ja he kysyvät, kuka sitten voi pelastua. Kertomus huipentuu Jeesuksen vastaukseen: "Ihmiselle se on mahdotonta, mutta ei Jumalalle. Jumalalle on kaikki mahdollista." (Mark. 10:27.)

Miten kaunis jae. Tähän ajatukseen olisi hyvä lopettaa koko kertomus: et voi päästä taivaaseen omin voimin, tarvitset Jumalan armoa pelastuaksesi.

Tässä kohtaa Pietari kuitenkin tokaisee, että hän ja hänen ystävänsä ovat jättäneet kaiken seuratakseen Jeesusta. Jeesus vastaa että, olitpa joutunut luopumaan mistä tahansa seurataksesi häntä, se ei ole mitään verrattuna siihen, mitä saat takaisin nyt ja "tulevassa ajassa".

Tässä kaiken ydin: Kristuksen kuolema ratkaisee ihmisen syyllisyyden ongelman, ja sitten Kristuksen armo ja hänen ylösnousemuksensa antavat voimaa olla kuuliaisia hänen käskyilleen.

`Lue Room. 6:1–11. Kuinka jakeet paljastavat Jumalan armon meidän elämässämme, kun hän vanhurskauttaa meidät ja tekee meistä uusia ihmisiä hänessä?`