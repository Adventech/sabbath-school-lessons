---
title:  Onko teistä juomaan maljaani?
date:   21/08/2024
---

`Lue Mark. 10:32–45. Kuinka jakeet paljastavat, miten tietämättömiä opetuslapset jatkuvasti olivat Jeesuksen tehtävästä ja siitä, mitä hänen seuraamisensa tarkoittaa?`

Jerusalemia lähestyessään Jeesus avaa opetuslapsille sitä, mitä siellä tulee tapahtumaan. Tulevaisuudennäkymät eivät ole sellaisia, joita opetuslapset haluaisivat kuulla. On hämmästyttävää, miten täsmällisesti Jeesus kertoo kuolemansa ja ylösnousemuksensa suuntaviivoista. Kun asiat eivät kuitenkaan ole sellaisia, joita haluaa kuulla, on helppo sivuuttaa ne.

Näin tekevät myös Jaakob ja Johannes, koskapa he tulevat Jeesuksen luo yksityisesti kertoen haluavansa istua hänen oikealla ja vasemmalla puolellaan hänen kirkkautensa tullessa.

Jeesus pyrkii syventämään heidän ymmärrystään siitä, mitä he pyytävät. Hän kysyy, onko heistä juomaan maljaa, jonka hän juo, tai ottamaan kastetta, jolla hänet kastetaan. Hänen maljansa on kärsimyksen malja Getsemanessa ja ristillä (Mark. 14:36), ja hänen kasteensa on hänen kuolemansa ja hautaamisensa (Mark. 15:33–47).

Jaakob ja Johannes eivät kykene näkemään. Kerkeästi he vastaavat, että pystyvät kyllä. Silloin Jeesus profetoi, että he todella joutuvatkin juomaan hänen maljansa ja ottamaan saman kasteen, jolla hänet kastetaan. Jaakob oli apostoleista ensimmäinen, joka kuoli marttyyrikuoleman (Ap. t. 12:2). Johannes oli apostoleista pitkäikäisin, mutta hänet karkotettiin Patmossaarelle (Ilm. 1:9). Lopuksi Jeesus sanoo miehille, että paikat kirkkaudessa ovat Jumalan määräämiä.

Kuinka muut opetuslapset suhtautuivat Jeesuksen vastaukseen? Eivät kovin hyvin. Samaa kreikan kielen sanaa aganakteō, ’olla vihainen/närkästynyt’, käytetään Mark. 10:14 ja 41, joissa Jeesus ilmaisee närkästystään siitä, että lasten ei annettu tulla hänen luokseen.

Sitten Jeesus esittää heille yhden syvällisimmistä opetuksistaan. Hän osoittaa, että pakanahallitsijat käyttävät valtaa henkilökohtaisen etunsa tavoitteluun, mutta Jumalan valtakunnassa valtaa tulee käyttää muiden kohottamiseen ja siunaamiseen. Jeesus näyttää tästä esimerkkiä Jumalan valtakunnan kuninkaana. Kuinka? Antamalla henkensä lunnaiksi. Tätä eivät hänen seuraajansa odottaneet kuulevansa.