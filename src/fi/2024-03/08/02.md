---
title:  Jumalan suunnitelma avioliittoa varten
date:   18/08/2024
---

`Lue Mark. 10:1–12; 1. Moos. 1:27 ja 1. Moos. 2:24. Minkä ansan fariseukset virittivät avioeroa koskevaan kysymykseensä? Mitä Jeesus antamansa vastauksen kautta opetti?`

Fariseukset kysyvät, onko miehen laillista erota vaimostaan. Heidän keskuudessaan avioeroa pidettiin laillisena. Kysymys kuului vain, millä perusteella. Shammain koulukunta oli rajoittavampi: se salli eron vain lapsettomuuden, aineellisen tai emotionaalisen laiminlyönnin tai uskottomuuden vuoksi. Hillelin koulukunta oli paljon suvaitsevaisempi ja salli eron melkein mistä syystä tahansa, joskin avioeroprosessi oli monimutkaisempi, mikä toimi pidäkkeenä erolle.

Tuntuu siis oudolta, että fariseukset esittivät Jeesukselle yleistason kysymyksen siitä, onko avioero ylipäätään hyväksyttävää. Kysymykseen kätkeytyi juoni, jonka tarkoituksena oli saada Jeesus vaikeuksiin Herodes Antipaan kanssa, joka hallitsi aluetta, jossa Jeesus parhaillaan oli. Herodes oli eronnut vaimostaan ja mennyt naimisiin veljensä vaimon Herodiaan kanssa. Hän oli mestauttanut Johannes Kastajan, koska tämä oli nuhdellut häntä laittomasta suhteesta (Matt. 14:1–12).

Jeesus väistää kysymyksen esittämällä oman kysymyksensä siitä, mitä Mooses käski asiasta. Fariseukset viittaavat vastauksessaan 5. Moos. 24:1–4, jossa kuvataan uudelleen avioitumista eron jälkeen. Jo Mooseksen ajan israelilaiset olivat omaksuneet avioerokäytännön. 5. Moos. 24. luvussa kuvatun käytännön oli tarkoitus suojella naisia. Hillelin koulukunta oli vääristänyt käytäntöä helpottaakseen avioeron saamista niin, että sen sai melkein mistä syystä tahansa. Näin ollen lakia, jonka tarkoituksena oli suojella naista, käytettiin helpottamaan sitä, että hänet voitiin hylätä.

Jeesus ei alkanut väittellä 5. Moos. 24. luvun oikeuskäytännöstä, vaan viittasi 1. Moos. 1. ja 2. luvuista löytyvään Jumalan alkuperäiseen suunnitelmaan avioliittoa koskien. Alussa Jumala loi miehen ja naisen (1. Moos. 1:27), kaksi yksilöä. Sitten Jeesus viittaa kohtaan 1. Moos. 2:24, jossa sanotaan, että mies jättää vanhempansa ja liittyy vaimoonsa, ja he tulevat yhdeksi lihaksi. Jeesus vahvistaa aviositeen ykseyden perusteella: minkä Jumala on yhdistänyt, sitä ei ihmisten pitäisi erottaa.