---
title:  Opetuslasten opettaminen, osa 2
date:   17/08/2024
---

> <p></p>
> "Ei Ihmisen Poikakaan tullut palveltavaksi, vaan palvelemaan ja antamaan henkensä lunnaiksi kaikkien puolesta." (Mark. 10:45.)

### Avaintekstit
Mark. 10; 1. Moos. 1:27; 1. Moos. 2:24; Gal. 4:1, 2; Room. 6:1–11; Jes. 11:1–16.

Tämän viikon tutkistelu kattaa Markuksen evankeliumin 10. luvun. Samalla päättyy myös se erityinen osuus, jossa Jeesus opetuksellaan valmistaa opetuslapsiaan ristin tapahtumiin. Noin puolet luvusta käsittelee opetuslapsia itseään ja loput luvusta opetuslapseuteen liittyviä tärkeitä asioita, joita tarkastellaan muiden Jeesuksen kanssa tekemisissä olevien ihmisten näkökulmasta. Fariseukset tulevat Jeesuksen luo väittelemään hänen kanssaan avioerosta. Vanhemmat tuovat lapsiaan Jeesuksen luo siunattaviksi. Eräs rikas mies kyselee iankaikkisesta elämästä, ja sokea mies pyytää saada näkönsä.

Tämä Markuksen evankeliumin luku sisältää tärkeitä opetuksia siitä, mitä Jeesuksen seuraaminen tarkoittaa. Opetukset ovat käytännönläheisiä ja liittyvät elämiseen tässä ja nyt: avioliittoon; lapsiin; siihen, kuinka suhtautua rikkauksiin; ja siihen, mikä on hänen seuraamisensa hinta ja palkka.

Luku huipentuu toisen sokean miehen parantamiseen (Mark. 10:46–52; vrt. Mark. 8:22–26). Tähän kertomukseen samalla päättyy tekstiosuus, joka sijoittuu kahden näönpalauttamisihmeen väliin: Mark. 8:22–10:52. Se on myös kaunis esimerkki siitä, mitä Jeesuksen seuraaminen maksaa ja mihin se johtaa.

Yhdessä nämä kaikki opetukset valmistavat Jeesuksen seuraajia – olipa kyse 2 000 vuotta sitten eläneistä opetuslapsista tai meistä tämän päivän opetuslapsista – niihin haasteisiin, joita opetuslapseuteen kuuluu.