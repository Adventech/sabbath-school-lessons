---
title:  Jeesus ja lapset
date:   19/08/2024
---

`Lue Mark. 10:13–16. Mitä Jeesus teki niille, jotka toivat lapsia hänen luokseen?`

Vaikka lapset, erityisesti pojat, olivat muinaisessa maailmassa erittäin haluttuja, syntymä ja lapsuus eivät olleet helppoja. Ilman nykyaikaista lääketieteellistä hoitoa riskit olivat korkeammat synnyttäville äideille, samoin vastasyntyneille, imeväisille ja lapsille. Monissa kulttuureissa käytettiin perinteisiä lääkkeitä ja amuletteja suojelemaan näitä haavoittuvia yksilöitä pahantahtoisilta voimilta.

Lapsilla oli samantapainen sosiaalinen asema kuin orjilla (Gal. 4:1, 2). Kreikkalais-roomalaisessa maailmassa niistä, jotka olivat epämuodostuneita tai ei-toivottuja, hankkiuduttiin eroon. Heidät saatettiin jopa heittää jokeen. Poikia arvostettiin enemmän kuin tyttöjä; joskus tyttövauvat jätettiin kuolemaan luonnon armoille. Toisinaan tällaiset hylätyt vauvat "pelastettiin" kasvatettavaksi myytäviksi orjiksi.

Opetuslapset eivät näytä ymmärtäneen Mark. 9. luvussa olevaa Jeesuksen opetusta, joka koskee Jumalan valtakunnan vastaanottamista lapsen tavoin (Mark. 9:33–37). Nyt he nuhtelevat niitä, jotka toivat lapsia Jeesuksen siunattaviksi. Ehkä he ajattelivat, ettei Jeesuksella olisi aikaa sellaiseen.

He olivat väärässä. Jeesus närkästyy. Läpi koko Markuksen evankeliumin Jeesus reagoi kerta toisensa jälkeen odottamattomalla tavalla ihmisiin. On erittäin opettavaista, että yksi hänen voimakkaista reaktioistaan kohdistui niihin, jotka estivät lapsia tulemasta hänen luokseen.

Jeesus vaatii painokkaasti, että opetuslapset eivät saa olla lasten tiellä. Miksi? Koska Jumalan valtakunta kuuluu heille, ja muidenkin on otettava se vastaan samalla asenteella kuin lapset tekevät. Tällä luultavasti viitattiin lasten yksinkertaiseen ja ehdottomaan luottamukseen Jumalaan.

"Älä anna oman epäkristillisen luonteesi esittää Kristusta väärässä valossa. Älä estä kylmyydelläsi ja kovuudellasi pienokaisia tulemasta hänen luokseen. Älä anna heidän milloinkaan tuntea, että taivas olisi heille vastenmielinen paikka, jos sinä olisit siellä. Älä puhu uskonnosta ikään kuin lapset eivät voisi sitä ymmärtää, äläkä käyttäydy ikään kuin heidän ei pitäisi ottaa Kristusta vastaan jo lapsuudessaan. Älä anna heille sellaista väärää kuvaa, että Kristuksen uskonto on synkkä uskonto ja että tullessaan Vapahtajan luo heidän on luovuttava kaikesta, mikä tekee elämän riemukkaaksi." (SLS 28.)