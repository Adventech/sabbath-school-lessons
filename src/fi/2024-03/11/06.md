---
title:  Kuka olet?
date:   12/09/2024
---

`Lue Mark. 14:60–72. Vertaa Jeesuksen tapaa suhtautua tapahtumiin Pietarin tapaan reagoida. Mitä opimme heidän suhtautumistapojensa eroista?`

Mark. 14:53–59 kuvailee, kuinka Jeesus tuodaan Sanhedrinin eli suuren neuvoston eteen. Alkaa oikeusistunnon ensimmäinen näytös. Tilanne on turhauttava. Uskonnolliset johtajat yrittävät saada syytöksensä kerta toisensa jälkeen kuulostamaan vakuuttavilta, mutta syytökset ovat valheellisia tai vääriä, eivätkä todistajien lausunnot pidä yhtä.

Lopulta ylipappi puhuttelee Jeesusta suoraan. Aluksi Jeesus ei vastaa. Sitten ylipappi vannottaa Jeesusta Jumalan nimessä (ks. Matt. 26:63) ja kysyy suoraan, onko hän Messias. Jeesus myöntää avoimesti olevansa Messias viitaten Danielin kirjan kohtaan, jossa Ihmisen Poika istuu Jumalan oikealla puolella ja tulee taivaan pilvien keskellä (ks. Dan. 7:13, 14). Tämä on ylipapille liikaa. Hän repäisee viittansa ja vaatii Jeesukselle tuomiota, jonka neuvosto heti langettaa. Johtajat alkavat häpäistä Jeesusta sylkemällä hänen päälleen, peittämällä hänen kasvonsa, lyömällä häntä ja käskemällä hänen profetoida.

Samaan aikaan kun Jeesus on sisällä antamassa rehellistä ja uskollista todistustaan, Pietari on ulkona antamassa valheellista todistusta. Tämä on Markuksen evankeliumin kuudes ja viimeinen kerrosvoileipäkertomus, jossa ironia on erityisen terävää. Jälleen keskiössä on kaksi rinnakkaista hahmoa, Jeesus ja Pietari, jotka tekevät vastakkaisia tekoja. Jeesus antaa totuudelle uskollisen todistuksen, Pietari väärän. Kolme kertaa sivulliset puhuttelevat Pietaria ja tiukkaavat hänen yhteyttään Jeesukseen. Pietari kieltää yhteyden kolme kertaa, jopa vannoen ja sadatellen.

Juuri tuolla hetkellä kukko laulaa toisen kerran. Yhtäkkiä Pietari muistaa Jeesuksen profetian siitä, että hän kieltäisi Herransa kolme kertaa samana yönä. Hän murtuu kyyneliin. Tässä on silmiinpistävää ironiaa: kuulustelun lopussa Jeesuksen silmät sidotaan, häntä lyödään ja hänen käsketään profetoida. Ajatuksena on pilkata häntä, koska hän ei voi nähdä, kuka häntä lyö. Kuitenkin juuri sillä hetkellä, kun he tekevät tämän, alhaalla pihassa Pietari kieltää Jeesuksen täyttäen yhden hänen profetioistaan. Näin ollen kieltämällä Jeesuksen Pietari osoittaa, että Jeesus on Messias.