---
title:  Hänet tullaan muistamaan
date:   08/09/2024
---

`Lue Mark. 14:1–11. Mitkä kaksi eri kertomusta kietoutuvat tässä toisiinsa ja leikittelevät toisillaan?`

Mark. 14:1 mukaan pääsiäinen oli kahden päivän päässä. Uskonnollisilla johtajilla oli suunnitelma ja tarkkaan pohdittu aikataulu. He tarvitsivat vain keinon, jolla saavuttaa tavoitteensa. Apu tuli heille yllättävältä taholta.

Tämä katkelma on viides kerrosvoileipäkertomus Markuksen evankeliumissa (ks. tutkistelu 3). Kertomus juonittelusta Jeesusta vastaan liittyy kertomukseen naisesta, joka voitelee Jeesuksen pään kallisarvoisella hajuvedellä. Kaksi rinnakkaista hahmoa tekevät vastakkaisia tekoja. Mikä kontrasti!

Markus ei kerro, kuka nainen on. Naisen Jeesukselle antama hämmästyttävä lahja on suuri vastakohta Juudaksen petturuudelle hänen kavaltaessaan Herransa. Nainen on nimetön; Juudas puolestaan on yksi kahdestatoista valitusta. Naisen antaman lahjan arvo on mainittu; Juudaksen hintana on vain lupaus rahasta.

Mitään erityistä syytä ei kerrota sille, miksi nainen tekee näin. Illallisvieraat ovat kauhistuneita siitä, että hän niin tuhlailevasti kaataa liki vuoden ansioiden edestä hajuvettä Jeesuksen ylle. Jeesus kuitenkin puolustaa naista ja sanoo, että se, mitä hän teki, tullaan sisällyttämään evankeliumin julistukseen kaikkialla maailmassa. Hänen tekonsa on unohtumaton. Kaikki neljä evankeliumia esittävätkin kertomuksen, koska Jeesus kunnioitti tekoa ja halusi, että se muistettaisiin.

Myös Juudaksen petos on unohtumaton. Markus antaa ymmärtää, että hänen motiivinaan oli ahneus. Johanneksen evankeliumi tekee sen selväksi (Joh. 12:4–6).

Markus leikittelee sanalla "hyvä" havainnollistaakseen näiden kertomusten kahta eri juonta. Jeesus kutsuu naisen toimintaa hyväksi (Mark. 14:6). Hän sanoo, että köyhille voi aina tehdä hyvää (Mark. 14:7) ja että naisen teko on oleva osa evankeliumin (hyvän sanoman) julistamista (Mark. 14:9). Mark. 14:11 mukaan Juudas puolestaan etsii sopivaa (hyvää) tilaisuutta pettää Jeesus. Sanaleikki viittaa siihen, että ihmisten juoni Messiaan tuhoamiseksi tulee itse asiassa olemaan osa evankeliumin kertomusta, koska se toteuttaa Jumalan tahdon antaa Poikansa ihmiskunnan pelastukseksi.

`Kuinka Room. 8:28 auttaa selittämään edellä mainitut tapahtumat?`