---
title:  He jättivät hänet ja pakenivat
date:   11/09/2024
---

`Lue Mark. 14:43–52. Mitä sellaista tässä tekstissä tapahtuu, joka on hyvin keskeistä pelastussuunnitelman kannalta?`

On järkyttävää, että yksi Jeesuksen läheisimmistä seuralaisista kavalsi hänet hänen vihollisilleen. Evankeliumit eivät kerro yksityiskohtaisesti Juudaksen motiiveista. Ellen G. White kuitenkin kirjoittaa: "Juudas oli luonnostaan hyvin rahanahne, mutta hän ei ollut aina ollut kyllin turmeltunut tehdäkseen tämänkaltaisen teon. Hän oli hellinyt ahneuden henkeä, kunnes siitä oli tullut hänen elämänsä hallitseva voima. Mammonan rakkaus voitti hänen rakkautensa Kristukseen. Tullessaan yhden paheen orjaksi hän antautui saatanalle, joka vei hänet synnin syvyyksiin." (_5AO_ 266.)

Kaikki paheksuvat pettämistä, jopa ne, jotka käyttävät pettäjiä hyväkseen (vrt. Matt. 27:3–7). Juudaksen petos on kuitenkin erityisen julma, koska hän yrittää kätkeä sen ystävyyteen. Hän antaa väkijoukolle ohjeen, että mies, jota hän suutelee, on mies, joka tulee pidättää. Näyttää siltä, että Juudas halusi salata kavaluutensa Jeesukselta ja muilta opetuslapsilta.

Kaaos puhkeaa, kun aseistautunut joukko pidättää Jeesuksen. Joku vetää esiin miekkansa (Joh. 18:10, 11 mukaan se on Pietari) ja sivaltaa irti ylipapin palvelijan korvan. Jeesus nuhtelee väkijoukkoa siitä, että he tekevät salassa sen, mitä eivät ole uskaltaneet tehdä avoimesti, kun hän on ollut temppelissä opettamassa. Jeesus sanoo kuitenkin lopuksi, että kirjoitusten oli käytävä toteen. Tämä on toinen merkki kaksitahoisesta juonesta, joka kulkee läpi koko kärsimyskertomuksen: että Jumalan tahto tulee täyttymään, vaikka ihmisten tahto ja toimet tähtäävätkin Messiaan tuhoamiseen.

Kaikki opetuslapset pakenevat, myös Pietari, joka kuitenkin palaa seuraamaan Jeesusta etäältä joutuen itse vaikeuksiin. Markuksen evankeliumissa kerrotaan myös nuoresta miehestä, joka seuraa Jeesusta (Mark. 14:51, 52). Hänestä ei löydy mitään mainintaa muista kanonisista evankeliumeista. Jotkut ajattelevat, että kyseinen nuori mies on Markus itse, mutta siitä ei ole todisteita. Huomionarvoista on, että hän pakenee alasti. Sen sijaan, että tämä nuori mies jättäisi kaiken seuratakseen Jeesusta, hän jättääkin kaiken paetakseen häntä.