---
title:  Viimeinen ehtoollinen
date:   09/09/2024
---

`Lue Mark. 14:22–31 ja 2. Moos. 24:8. Mitä kristillisen uskon kannalta merkityksellistä kertomuksesta löytyy?`

Käsillä oli happamattoman leivän juhlan ensimmäinen päivä, jolloin pääsiäislammas teurastettiin (Mark. 14:12). Ateria syötiin torstai-iltana.

Viimeisellä ehtoollisella Jeesus asettaa uuden muistojuhlan. Se on siirtymä pois juutalaisesta pääsiäisen vietosta, mutta se on silti suoraan yhteydessä siihen, miten Israel lähti Egyptistä ja miten siitä tuli Jumalan liittokansa Siinailla. Kun liitto sinetöitiin (2. Moos. 24:8), Mooses vihmoi kansan uhrien verellä ja sanoi: "Tämä on sen liiton veri, jonka Herra nyt tekee teidän kanssanne näillä ehdoilla."

On merkille pantavaa, että Herran ehtoollisella, jonka Jeesus tässä asettaa, ei mainita pääsiäisaterian karitsaa. Tämä johtuu siitä, että Jeesus itse on Jumalan Karitsa (ks. Joh. 1:29). Herran ehtoollisen leipä edustaa hänen ruumistaan. Uusi liitto (vrt. Jer. 31:31–34) on sinetöity Jeesuksen verellä, ja malja edustaa hänen vertaan. Jeesus sanoo: "Tämä on minun vereni, liiton veri, joka vuodatetaan kaikkien puolesta." (Mark. 14:24.)

Sitten Jeesus ennustaa, että kaikki hänen opetuslapsensa hylkäävät hänet. Hän lainaa Sak. 13:7, jossa puhutaan paimenen lyömisestä maahan ja lauman joutumisesta hajalle. Jeesus on tuo paimen ja opetuslapset ovat lammaslauma. Tämä on karu ja masentava viesti Jeesukselta, mutta hän antaa myös toivon sanan toistamalla ennustuksen ylösnousemuksestaan. Tähän hän lisää, että hän menee heidän edellään Galileaan. Tähän ennustukseen palataan Mark. 16:7, jossa nuorukainen Jeesuksen haudalla muistuttaa näistä Jeesuksen sanoista. Siksi niillä on tässäkin erityinen painoarvo.

Tämä kaikki on liian vaikeaa opetuslasten hyväksyä, erityisesti Pietarin, joka vakuuttaa, että vaikka kaikki muut luopuisivat Jeesuksesta, hän ei. Jeesus puhuu Pietarille suoraan ja sanoo, että tämä tulee kieltämään hänet kolmesti ennen kuin kukko kahdesti laulaa. Ennustus toteutuu Jeesuksen oikeudenkäynnin aikana, jolloin Pietari kieltää Jeesuksen. Siksi sillä on merkittävä paikkansa tässäkin kohtaa.

`Mitä voit oppia niistä kerroista, jolloin toimit toisin kuin mitä Jumalalle lupasit?`