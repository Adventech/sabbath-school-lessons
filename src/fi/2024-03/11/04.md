---
title:  Getsemane
date:   10/09/2024
---

`Lue Mark. 14:32–42. Mitä Jeesus rukoili Getsemanessa, ja miten rukoukseen vastattiin?`

Jättäen Jerusalemin muureilla ympäröidyn kaupungin, jossa he olivat syöneet pääsiäisaterian, Jeesus opetuslapsineen kulkee Kidronin laakson poikki puutarhaan Öljymäen rinteellä. Nimi Getsemane tarkoittaa öljypuristinta, mikä viittaa siihen, että lähistöllä oli oliiviöljyn valmistamiseen tarkoitettu puristin. Puutarhan tarkkaa sijaintia ei tiedetä, koska roomalaiset kaatoivat kaikki puut Öljymäeltä Jerusalemin piirityksen aikana vuonna 70 jKr.

Tullessaan puutarhaan Jeesus jättää opetuslapset sinne ja siirtyy itse hieman kauemmas Pietarin, Jaakobin ja Johanneksen kanssa. Sitten hän jättää myös nämä kolme ja jatkaa vielä edemmäs yksin. Etäisyys, jota Jeesus ottaa, viittaa siihen, että hän yhä suuremmassa määrin kokee olevansa yksin kohtaamassa edessään olevaa kärsimystä.

Jeesus rukoilee, että kärsimyksen malja otettaisiin häneltä pois, mutta vain jos se olisi Jumalan tahto (Mark. 14:36). Hän käyttää arameankielistä sanaa Abba, jonka Markus kääntää ’Isäksi’. Abba ei ole isä-sanan hellittelymuoto (isi), kuten jotkut esittävät, sillä sana, jota lapsi olisi käyttänyt kutsuessaan isäänsä, olisi ollut Abi (ks. Raymond E. Brown, The Death of The Messiah, Anchor Bible Reference Library [New York: Doubleday, 1994], osa 1, s. 172, 173). Silti se, että Jeesus käytti sanaa Abba, ’Isä’, osoittaa heidän läheistä perheyhteyttään.

Jeesus rukoilee kärsimyksen maljan poistamista, mutta alistaa tahtonsa Jumalan tahtoon (vrt. Isä meidän -rukous, Matt. 6:10). Kärsimyskertomuksen edetessä käy selväksi, että Jumalan vastaus Jeesuksen rukoukseen on "ei". Hän ei poista kärsimyksen maljaa, koska sen kautta maailmalle tarjotaan pelastusta.

Kun kohtaamme vaikeuksia, on rohkaisevaa, jos ystävät tukevat meitä. Paavali puhuu siitä, miten voimme kestää kaiken hänen avullaan, joka antaa meille voimaa (Fil. 4:13), mutta hän jatkaa: "Te teitte silti hyvin, kun autoitte minua vaikeuksissani." (Fil. 4:14.) Tätä Jeesus olisi halunnut Getsemanessa. Kolme kertaa hän tuli hakemaan lohtua opetuslapsiltaan. Kaikilla kolmella kerralla he nukkuivat. Viimeisellä kerralla Jeesus herättää heidät, jotta he lähtisivät hänen kanssaan kohtaamaan koettelemuksen. Hän on valmis, he eivät.