---
title:  Toinen mahdollisuus
date:   01/07/2024
---

`Lue Ap. t. 15:36–39. Miksi Paavali hylkäsi Markuksen? Miksi Barnabas antoi tälle toisen mahdollisuuden?`

Ap. t. 15:38 kertoo, miksi Paavali hylkäsi Markuksen. Tämä oli jättänyt heidät, eikä ollut jatkanut lähetystyötä heidän kanssaan. Paavalin asenne on ymmärrettävä, vaikkakin tyly. Lähetystyöntekijän elämä etenkin antiikin aikana oli rankkaa ja vaativaa (2. Kor. 11:23–28). Paavali luotti työtovereihinsa, että nämä auttaisivat kantamaan haastavan työn ja olosuhteiden taakkaa. Hänen näkökulmastaan sellainen, joka niin nopeasti hylkäsi heidät, ei ansainnut paikkaa lähetystiimissä, joka kävi lähitaistelua pahuuden voimia vastaan.

Barnabas oli toista mieltä. Hän näki Markuksessa poten­tiaalia eikä halunnut jättää tätä nuorta miestä. Paavalin ja Barnabaksen välille kehkeytyi asiasta niin suuri erimielisyys, että heidän tiensä erosivat. Paavali valitsi mukaansa Silaksen, ja Barnabas Markuksen.

Apostolien teot ei selitä, miksi Barnabas päätti ottaa Markuksen mukaansa. Itse asiassa näitä kahta miestä ei enää tämän kohdan jälkeen mainita Apostolien teoissa. Tämä ei kuitenkaan ole viimeinen kohta, jossa Markus mainitaan Uudessa testamentissa. Sama pätee Barnabakseen.

`Lue Kol. 4:10; 2. Tim. 4:11; Filem. 24 ja 1. Piet. 5:13. Millaisia asioita jakeet paljastavat Markuksen uudistumisesta?`

Markuksessa näyttää tapahtuneen hämmästyttävä muutos. Näissä jakeissa Paavali osoittaa Markuksen arvon hänelle ja lähetystyölle. Paavali pitää Markusta työtoverinaan ja haluaa, että Timoteus tuo tämän hänen luokseen. Pietarin antaa ymmärtää, että hänelläkin oli läheinen suhde Markukseen (1. Piet. 5:13). Nämä Paavalin ja Pietarin kirjeet kirjoitettiin hyvin todennäköisesti 60-luvun alkupuolella ensimmäisellä vuosisadalla, noin 15–20 vuotta sen jälkeen, kun Ap. t. 15. luvun asiat tapahtuivat. Markus toipui epäonnistumisestaan melko varmasti siksi, että hänen serkkunsa Barnabas osoitti hänelle luottamusta.

`Mieti aikaa, jolloin itse epäonnistuit ja sinulle tarjottiin toista mahdollisuutta. Miten se muutti sinua?`