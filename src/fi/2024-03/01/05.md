---
title:  Jeesuksen kaste
date:   03/07/2024
---

`Lue Mark. 1:9–13. Kuka on läsnä Jeesuksen kasteessa, ja mitä tapahtuu?`

Johannes kastaa Jeesuksen Jordanjoessa. Jeesuksen noustessa vedestä hän näkee taivaan avautuvan ja Pyhän Hengen laskeutuvan päälleen kyyhkysen tavoin. Hän kuulee taivaasta Jumalan äänen: "Sinä olet minun rakas Poikani, sinuun minä olen mieltynyt." (Mark. 1:11.)

Nämä tapahtumat osoittavat Jeesuksen kasteen tärkeyden. Kasteessa ovat läsnä Isä, Poika ja Pyhä Henki, jotka yhdessä vakuuttavat, että Jeesuksen työ on nyt alkamassa. Tapahtuman tärkeys korostuu uudestaan ristin tapahtumissa, joista kerrotaan Mark. 15. luvussa. Monet kasteeseen liittyvistä elementeistä ovat uudelleen läsnä ristin tapahtumissa.

Sitten Henki ajoi Jeesuksen erämaahan. Sana "ajoi" on käännetty kreikan sanasta ekballō, jota käytetään Markuksen evankeliumissa usein kohdissa, joissa pahoja henkiä ajetaan ulos ihmisistä. Tässä Hengen läsnäolo kuvastaa Pyhän Hengen voimaa Jeesuksen elämässä. Herra on aloittamassa työtänsä, ja heti hän joutuu vastatusten Paholaisen kanssa. Kamppailun ankaruutta korostaa viittaus 40 päivää jatkuvaan kiusaukseen, villieläinten läsnäoloon ja enkeleihin, jotka pitivät huolta Jeesuksesta.

Markuksen evankeliumin avausjaksossa on erityistä se, että siinä Jeesus kuvataan sekä jumalallisena että inhimillisenä. Jumaluudesta hänessä kertoo se, että hän on Kristus, Messias (Mark. 1:1), sanansaattajan ilmoittama Herra (Mark. 1:2, 3), suurempi kuin Johannes (Mark. 1:7), rakastettu Poika, jonka ylle Henki laskeutuu (Mark. 1:10, 11). Hänen ihmisyydestään kertoo se, että Johannes kastaa hänet (ei toisin päin, Mark. 1:9), Henki ajaa häntä (Mark. 1:12), Paholainen kiusaa häntä (Mark. 1:13), hän on villieläinten joukossa (Mark. 1:13) ja enkelit pitävät hänestä huolta (Mark. 1:13).

Miksi tällaiset vastakohdat? Vastakohtaisuus viittaa siihen hämmästyttävään todellisuuteen, että hän on Kristus, Herramme, Vapahtajamme ja Jumalamme, ja silti myös ihminen, veljemme ja esimerkkimme. Miten voimme täysin ymmärtää tämän? Emme voikaan. Hyväksymme sen kuitenkin uskossa, ja hämmästelemme, mitä tämä totuus paljastaa meille Jumalan rakkaudesta ihmiskuntaa kohtaan.

`Mitä Jeesuksen ihmiseksi tuleminen kertoo Jumalasta?`