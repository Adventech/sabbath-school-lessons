---
title:  Evankeliumin alku
date:   29/06/2024
---

> <p></p>
> "Kun Johannes oli vangittu, Jeesus palasi Galileaan ja julisti Jumalan evankeliumia. Hän sanoi: ’Aika on täyttynyt, Jumalan valtakunta on tullut lähelle. Kääntykää ja uskokaa hyvä sanoma!’" (Mark. 1:14, 15.)

### Avaintekstit
Ap. t. 13:1–5, 13; Ap. t. 15:36–39; Mark. 1:1–15; Jes. 40:3; Dan. 9:24–27.

Kuka kirjoitti Markuksen evankeliumin, ja miksi se kirjoitettiin?

Missään evankeliumissa ei mainita kirjoittajan nimeä. Johannes on ehkä lähimpänä itsensä mainitsemista viitatessaan Jeesuksen rakkaimpaan opetuslapseen (ks. Joh. 21:20, 24).

Kuitenkin varhaisista ajoista lähtien jokainen kanonisista evankeliumeista on liitetty joko johonkin apostoliin (Matteus, Johannes) tai apostolin työkumppaniin. Esimerkiksi Luukkaan evankeliumi liittyy Paavaliin (ks. Kol. 4:14; 2. Tim. 4:11; Filem. 24), Markuksen evankeliumi taas Pietariin (ks. 1. Piet. 5:13).

Vaikka Markuksen evankeliumin kirjoittaja ei kertaakaan mainitse nimeään tekstissä, alkuseurakunnan ajalta tullut perimätieto osoittaa, että Markuksen evankeliumin kirjoittaja oli Johannes Markus, joka joskus kulki Pietarin ja Barnabaksen matkakumppanina (Ap. t. 13:2, 5) ja myöhemmin Pietarin työtoverina (1. Piet. 5:13).

Ensimmäinen askel tällä viikolla on tutustua Markukseen sellaisena kuin hänet Raamatussa esitetään. Opimme hänen varhaisesta epäonnistumisestaan ja myöhemmästä käyttökelpoisuudestaan. Sitten tutkistelussa käännytään Markuksen evankeliumin alkuosaan, josta saamme katsauksen eteenpäin siihen, mihin kertomus on etenemässä. Alkuosasta meille selviää myös se, miksi tämä aiemmin epäonnistunut mutta myöhemmin takaisin työhön otettu lähetyssaarnaaja kirjoittaisi tällaisen tekstin.