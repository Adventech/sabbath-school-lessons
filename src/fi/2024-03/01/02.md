---
title:  Epäonnistunut lähetyssaarnaaja
date:   30/06/2024
---

`Lue Ap. t. 12:12. Kuinka Markus esitellään Apostolien teoissa?`

On mahdollista, että Johannes Markus, joka kaikkein todennäköisimmin on Markuksen evankeliumin kirjoittaja, oli nuori mies silloin, kun Apostolien tekojen 12. luvun asiat tapahtuivat todennäköisesti 40-luvun puolivälissä jKr. Markus esitellään jakeessa 12 Maria-nimisen naisen poikana. Maria oli ilmeisesti varakas seurakunnan tukija, joka piti rukouskokousta kodissaan. Se mainitaan Apostolien tekojen luvussa 12. Kertomus Pietarin vankilasta pakenemisesta, sitä seuranneista tapahtumista ja sitten Herodeksen kuolemasta on täynnä silmiinpistäviä, jopa humoristisia vastakohtaisuuksia Pietarin ja kuninkaan välillä. Johannes Markuksella ei oikeastaan ole mitään osaa kertomuksessa, mutta hänen esittelynsä tässä vaiheessa valmistaa lukijoita ymmärtämään hänen myöhemmän yhteytensä Barnabakseen ja Sauliin.

`Lue Ap. t. 13:1–5, 13. Miten Johannes Markus liittyi Saulin ja Barnabaksen matkaan, ja mitä siitä seurasi?`

Apostolien tekojen 13. luku kuvailee Saulin ja Barnabaksen ensimmäistä lähetysmatkaa, joka alkaa noin vuonna 46 jKr. Johannes Markus mainitaan vasta viidennessä jakeessa, ja hänen tehtävänään on yksinkertaisesti olla heidän apulaisenaan tai palvelijanaan. Mitään muuta mainintaa tästä nuoresta miehestä ei ole ennen jaetta 13, jossa lyhyesti todetaan, että hän palasi Jerusalemiin.

Mitään syytä paluulle ei anneta. Myöskään Johannes Markuksen tunteita ei kuvailla, joten jää lukijan mielikuvituksen varaan arvailla hänen motiivejaan jättäytyä pois lähetysmatkalta, joka epäilemättä oli täynnä vaaroja ja haasteita. Ellen G. White sanoo asiasta näin: "Matkan tässä vaiheessa Markus pelon ja masennuksen vallassa luopui joksikin aikaa pyrkimyksestään omistautua koko sydämestään Herran työlle. Tottumattomana vaikeuksiin hän lannistui matkan vaaroista ja koettelemuksista." (6AO 121.) Lyhyesti sanottuna olosuhteet olivat hänelle liian vaikeat, joten hän halusi pois.

`Kukapa ei olisi joskus perääntynyt tai epäonnistunut kristillisessä elämässään. Mitä opit kokemuksestasi?`