---
title:  Kuuletko kuiskauksen huudon keskellä?
date:   29/07/2024
---

`Lue Mark. 5:1–20. Mitä tämä hämmästyttävä kertomus opettaa suuresta taistelusta ja jälleen Jeesuksen voimasta?`

Jos edellinen yö järvellä oli unohtumaton, yhtä vaikuttava oli seuraavan aamun saapuminen Gerasan alueelle. Kertomus demonien riivaamasta miehestä on kerrottu jokaista sydäntä särkevää yksityiskohtaa myöten. Kahleistaan vapautuneena mies asusti haudoissa ja runteli itseään kivillä, "eikä kukaan kyennyt hillitsemään häntä" (Mark. 5:4). Sitten hän tapasi Jeesuksen.

Mies ryntäsi Jeesusta vastaan. Opetuslapsia ei mainita. Ehkä he juoksivat karkuun. Miehen tullessa Jeesuksen lähelle hän heittäytyi Jeesuksen eteen. Sana "heittäytyä" on käännetty kreikan verbistä proskyneō, joka käännetään yleensä sanalla "palvoa". Näyttää, että mies tunnisti Jeesuksen voivan auttaa häntä. Mutta kun mies avasi suunsa, demonit hänen sisällään huusivat Jeesukselle. Jeesus pystyi kuitenkin kuulemaan miehen kuiskaustakin vaimeamman avunpyynnön demonien huutojen takaa. Kun henget pyysivät, että heidät päästettäisiin sikalaumaan, Jeesus antoi siihen luvan. Koko lauma, n. 2 000 sikaa, syöksyi jyrkännettä alas järveen ja hukkui. Tämä oli sikojen omistajille taloudellinen katastrofi.

Hämmästyttävää on se, että demonit tiesivät tarkalleen, kuka Jeesus oli. He tiesivät myös, miten voimattomia he olivat Jeesuksen edessä. Tästä syystä he anoivat häntä kahdesti (Mark. 5:10, 12) tekemään sen, mitä he pyysivät. Selvästikin he tiesivät, että Jeesuksella oli valta heidän ylitseen.

Tässä tarinassa on kaksi keskeistä piirrettä. Kertomus on täynnä saastaisuutta tai Vanhan testamentin lakien määrittelemää seremoniallista epäpuhtautta. Haudat ja kuolleet olivat epäpuhtaita (4. Moos. 19:11, 16). Verenvuoto teki epäpuhtaaksi (3. Moos. 15). Siat olivat saastaisia (3. Moos. 11:7).

Kaiken tämän epäpuhtauden keskellä käydään edestakaista taistelua hyvän ja pahan voimien välillä. Jeesus ajaa ulos demonit (2 pistettä Jeesukselle). Demonit tappavat siat (2 pistettä Paholaiselle). Kaupunkilaiset pyytävät Jeesusta poistumaan (2 pistettä Paholaiselle), mutta Jeesus lähettää parannetun miehen takaisin todistajakseen (3 pistettä Jeesukselle). Mies oli monella tavalla mitä epätodennäköisin lähetyssaarnaaja, mutta hänellä oli ihmeellinen tarina kerrottavanaan.