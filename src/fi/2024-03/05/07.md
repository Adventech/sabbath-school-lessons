---
title:  Lisäaineistoa
date:   02/08/2024
---

Lue Ellen G. White, _Alfa ja omega_, osa 4, s. 286–299 tai _Aikakausien Toivo_, s. 313–327 tai _Rakkaudella Isältä_, s. 245–256.

"Kaikissa niissä, jotka ovat Jumalan koulussa, tulee ilmetä elämä, joka ei ole sopusoinnussa maailman, sen tapojen ja menojen kanssa. Jokaisen täytyy henkilökohtaisen kokemuksen kautta saada tieto Jumalan tahdosta. Meidän täytyy itse kuulla hänen puhuvan sydämellemme. Kun kaikki muut äänet ovat vaienneet ja odotamme hiljaa hänen edessään, sielun hiljaisuus tekee Jumalan äänen selvemmin kuultavaksi. Hän pyytää meitä: ’Olkaa hiljaa ja tietäkää, että minä olen Jumala’ (Ps. 46:11 engl. käänn.). Tässä yksin voidaan löytää tosi lepo. Ja tämä on tehokasta valmistautumista kaikkeen Jumalan työhön. Kiireisen hyörinän ja elämän monien puuhien ja rasitusten keskelläkin on sielu, joka näin saa virvoitusta, valon ja rauhan ilmapiirin ympäröimänä. Elämästä leviää suloinen tuoksu, ja siinä ilmenee jumalallinen voima, joka saavuttaa ihmissydämet." (_4AO_ 313.)

"Tyytymättömät ihmiset kyselivät: Jos Jeesus saattoi suorittaa niin monia ihmetöitä, joita he olivat nähneet, miksi hän ei sitten antanut kansalleen terveyttä, voimaa ja rikkautta, vapauttanut heitä heidän sortajiensa vallasta ja korottanut heitä valtaan ja kunniaan? Se seikka, että hän väitti olevansa Jumalan Poika ja kuitenkin kieltäytyi olemasta Israelin kuningas, oli salaisuus, jota he eivät voineet käsittää. Hänen kieltäytymisensä käsitettiin väärin. Monet päättelivät, ettei hän uskaltanut esittää vaatimuksiaan, koska hän itse epäili tehtävänsä jumalallista luonnetta. Näin he avasivat sydämensä epäilykselle, ja saatanan kylvämä siemen kantoi hedelmää aiheuttaen väärinymmärrystä ja luopumusta." (_4AO_ 329.)

**Keskustelunaiheita**:

`Jos joku kysyisi sinulta, mistä Jeesus on sinut vapauttanut, mitä vastaisit?`

`Keskustelkaa siitä, miksi Jumala joskus sallii Johannes Kastajan kaltaisen hyvän ihmisen joutumisen vankilaan ja teloitettavaksi. Mitä lohtua tai toivoa voimme löytää tällaisista vaikeista asioista huolimatta?`

`Mitä kertomus 5 000 ihmisen ruokkimisesta voi opettaa sellaiselle seurakunnalle, jolla on vain vähän resursseja?`