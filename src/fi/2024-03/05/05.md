---
title:  Torjuttu ja vastaanotettu
date:   31/07/2024
---

`Lue Mark. 6:1–6. Miksi Jeesuksen kotikaupungin asukkaat torjuivat hänet?`

Kun pikkukylän asukkaasta tulee kuuluisa, asukkaat yleensä nauttivat kylän saamasta huomiosta. Näin ei ollut Nasaretin suhteen. Jeesuksen menestys opettajana ja parantajana loukkasi Nasaretin asukkaita. Heidän oli vaikea hyväksyä sitä, että Jeesus siirtyi rakentajasta opettajaksi. Ehkä he olivat vihaisia myös siitä, että Jeesus teki suurimman osan ihmeistään Kapernaumissa (Luuk. 4:23). Ja olihan Jeesuksella ollut erimielisyyttä perheensä kanssa (Mark. 3:31–35).

`Lue Mark. 6:7–30. Kuinka kertomus 12 apostolin tehtävästä vertautuu Johannes Kastajan mestaukseen?`

Tämä on kolmas kerrosvoileipäkertomus Markuksen evankeliumissa (ks. tutkistelu 3). 12 apostolin tehtävä viedä sanomaa Jeesuksesta kaikkialle on jyrkkä vastakohta sille, että Johannes Kastaja on vankilassa ja hänet on vaiennettu. Opetuslapsia käsketään matkaamaan kevyin varustein ja muiden apuun turvautuen. Tämä strategia tekee lähetystyöntekijöistä riippuvaisia ihmisistä, joita he palvelevat, mikä auttaa heitä luomaan yhdyssiteen niihin, jotka tarvitsevat heidän sanomaansa.

Johannes Kastajalla ei ollut tällaista yhdyssidettä Herodekseen ja tämän perheeseen. Johanneksen kuolemasta kerrotaan järkyttävän yksityiskohtaisesti. Juonitteleva Herodias käyttää hyväkseen Herodeksen epävarmuutta ja himoa. Herodiaan tytär näyttää vielä lisäävän äitinsä skandaalimaista suunnitelmaa irvokkaalla pyynnöllään, että Johanneksen pää tuotaisiin hänelle vadilla.

Johannes Kastajan selvänä kaikuvan äänen hiljentäminen tapahtuu samaan aikaan, kun 12 apostolia ovat saarnaamassa samaa kääntymyksen sanomaa, jota Johannes julisti. Johanneksen kuolema on esikuva Jeesuksen kuolemasta. Johannes tapetaan, haudataan ja hänen kerrotaan heränneen kuolleista (Mark. 6:14–16, 29). Näin kävisi Jeesuksellekin (Mark. 15 ja 16). Nämä rinnasteiset tarinat ennakoivat Jeesusta ja hänen seuraajiaan kohtaavaa kriisiä.

`Oletko käynyt läpi kriisiä, jota on vaikea ymmärtää?`