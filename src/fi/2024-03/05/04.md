---
title:  Vuoristoradalla Jeesuksen kanssa
date:   30/07/2024
---

`Lue Mark. 5:21–24. Mitkä Jairoksen luonteenpiirteet tulevat tekstissä esiin?`

Jairoksen kaltaiset uskonnolliset johtajat eivät yleensä olleet Jeesuksen ystäviä (ks. Mark. 1:22; Mark. 3:2, 6; Luuk. 13:14), mutta Jairos on epätoivoinen. Siitä kertoo se, että hän heittäytyy polvilleen Jeesuksen eteen. Kuka tahansa vanhempi ymmärtää Jairoksen hartaan pyynnön – hänen tyttärensä on kuolemaisillaan. Jairos kuitenkin uskoo, että Jeesus voi auttaa. Sanomatta sanaakaan Jeesus lähtee tämän isän mukaan mennäkseen hänen kotiinsa.

`Lue Mark. 5:25–34. Mikä keskeyttää etenemisen Jairoksen talolle?`

Kertomus katkeaa yhtäkkiä huomion siirtyessä sääliä herättävään naiseen, joka on kärsinyt 12 kauhean vuoden ajan sairaudestaan. Kertomus Jairoksesta ja tästä naisesta on Markuksen evankeliumin toinen kerrosvoileipäkertomus (ks. Mark. 3:20–35, tutkistelu 3). Jairos ja nainen, joiden kertomuksia verrataan toisiinsa, tulevat molemmat Jeesuksen luo saadakseen apua.

Nainen lähestyy Jeesusta takaapäin ja koskettaa tämän vaatteita. Välittömästi hän paranee. Jeesus kuitenkin pysähtyy ja kysyy: "Kuka koski vaatteisiini?"

Nainen, joka on ollut sairas, pelkää, että Jeesus on vihainen siitä, mitä tapahtui. Hänen tunteensa laukkaavat villeinä. Jeesus kuitenkin halusi parantaa sekä naisen ruumiin että sisimmän.

Sitten siirrymme takaisin Jairokseen (Mark. 5:35–43). Myös tämän synagogan esimiehen tunteet laukkaavat villeinä. Jeesus ei salli kenenkään muun tulla mukaansa Jairoksen kotiin kuin Pietarin, Jaakobin ja Johanneksen. Jeesus sanoo, että tyttö ei ole kuollut, vaan nukkuu. Hän ajaa surijat ulos ja astuu huoneeseen, jossa kuollut tyttö makaa. Ottaen tyttöä kädestä hän sanoo: "Talita kuum", mikä tarkoittaa ’Tyttö, nouse’. Itse asiassa "talita" tarkoittaa karitsaa. Se voi olla kotona käytetty hellittelynimi lapselle. Kielto kertoa tapauksesta on osa ilmoitus/salaisuus -teemaa, joka kulkee läpi Markuksen evankeliumin kääntäen katseet kohti sitä, kuka Jeesus on, ja sitä, kuinka hän ei lopulta voi enää pysyä piilossa.