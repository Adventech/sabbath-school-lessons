---
title:  Myrskyn tyynnyttäminen
date:   28/07/2024
---

`Lue Mark. 4:35–41. Mitä kertomuksessa tapahtuu? Mitä se opettaa meille siitä, kuka Jeesus on?`

Mark. 4. luvun alussa Jeesus astuu veneeseen ja opettaa sieltä rannalla olevaa kansaa. Mark. 4:10–12 Jeesus on ehkä poistunut veneestä ja puhuu opetuslastensa kanssa yksityisesti. Illalla opetuslapset lähtevät järven vastarannalle mukanaan Jeesus, joka "jo istui" (Mark. 4:36) pitkän opetuspäivän jälkeen, toisin sanoen hyvin väsyneenä. Jeesus nukahtaa heti veneen pehmusteisiin. Järvelle nousee myrsky, ja vene on vaarassa upota. Silloin opetuslapset herättävät Jeesuksen, joka käskee tuulta ja aaltoja vaikenemaan. Suuri rauha laskeutuu järven ylle. Ymmärrettävästi opetuslapset ovat hyvin peloissaan jumalallisen voiman näytöksestä.

`Lue Ps. 104:1–9. Miten tekstistä välittyvä kuva Jahvesta vertautuu myrskyn tyynnyttävään Kristukseen?`

Mark. 4:35–41 kertomus sopii Raamatussa yleisesti esiintyvään teofaniseen malliin. Teofania tarkoittaa Jumalan tai jonkun hänen enkelinsä ilmestymistä ihmisille. Seuraavat viisi piirrettä yhdistävät tällaisia tilanteita: 1) jumalallisen voiman näyttäytyminen, 2) inhimillinen pelko, 3) jumalallinen kehotus "älkää pelätkö", 4) ilmoituksen sanat, joita kertomaan Jumala tai enkeli on ilmestynyt, 5) ihmisen reaktio ilmoitukseen. Neljä näistä viidestä kohdasta on läsnä tässä kertomuksessa. Myrskyn tyynnyttäminen on Jumalan voimannäyttö, opetuslasten pelko on inhimillistä. Jeesuksen kysymys "Miksi te noin pelkäätte" vastaa kehotusta "Älkää pelätkö". Opetuslasten kysymys "Mikä mies tämä oikein on" kertoo ihmisten reaktion. Tästä kertomuksesta puuttuvat ainoastaan ilmoituksen sanat. Tämä puuttuva yksityiskohta tukee ilmoitus/salaisuus -teemaa, joka kulkee läpi koko kirjan, jossa totuus Jeesuksesta paljastuu. Opetuslasten kysymys "Kuka onkaan tämä, kun sekä tuuli että meri häntä tottelevat?" (VKR) ajaa lukijaa tekemään ratkaisun puuttuvista ilmoituksen sanoista: hän on Jumalan Poika, Herra itse.

`Kuinka voit oppia luottamaan Jumalan voimaan kaikissa elämäsi asioissa?`