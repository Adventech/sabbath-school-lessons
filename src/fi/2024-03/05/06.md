---
title:  Erilainen Messias
date:   01/08/2024
---

`Lue Mark. 6:34–52. Minkä ongelman Jeesus ja hänen opetuslapsensa kohtasivat? Kuinka ongelma ratkesi?`

Opetuslasten palattua lähetysmatkaltaan he lähtevät Jeesuksen kanssa syrjäiseen paikkaan lepäämään Gennesaretinjärven itäiselle rannalle. Sinne saapuu kuitenkin 5 000 ihmisen joukko ennen heitä. Jeesus näkee, että he ovat kuin lampaat vailla paimenta. Hän opettaa heitä koko päivän.

Illalla opetuslapset ehdottavat, että Jeesus lähettäisi väkijoukon pois etsimään ruokaa, mutta Jeesus käskee opetuslasten ruokkia heidät. Tästä seurannut keskustelu (Mark. 6:35–38) osoittaa, että opetuslapset ajattelevat inhimillisesti, miten ongelma voitaisiin ratkaista. Jeesus kuitenkin hoitaa tilanteen ruokkimalla ihmeellisesti tämän suuren väkijoukon vain viidellä leivällä ja kahdella kalalla.

Kertomus vaikuttaa tukevan Jeesuksen ajan Messias-käsitystä. Odotuksena oli, että Messias vapauttaisi Israelin vihollisistaan ja toisi vanhurskautta ja rauhaa. Suuri määrä miehiä autiomaassa toi mieleen sotilaallisen kapinan sävyjä (vrt. Joh. 6:14, 15; Ap. t. 21:38).

Tätä käsitystä vahvistaa viittaus siihen, että Jeesus näki kansan kuin "lammaslauman paimenta vailla". Tämä on osittainen lainaus 4. Moos. 27:17, jossa Mooses pyytää Jumalaa asettamaan Israelille johtajan hänen jälkeensä. Samantapaista sanoitusta Jumalan kansalta puuttuvasta paimenesta esiintyy muuallakin Vanhassa testamentissa. Tyypillisesti sillä viitataan siihen, että Israelilta puuttuu johtaja tai kuningas (1. Kun. 22:17; 2. Aik. 18:16; Hes. 34:5, 6).

Jeesus ei kuitenkaan täytä heidän vääriä odotuksiaan, vaan hän lähettää opetuslapsensa ja väkijoukon pois. Ja sen sijaan, että johtaisi kapinaa Roomaa vastaan, hän vetäytyy vuorelle rukoilemaan. Ihmiset eivät odottaneet sellaista.

Messias nähtiin kuninkaana, joka tulisi vapauttamaan Israelin, mutta hän tulikin vapauttamaan ihmiset synnin orjuudesta. Hänen kävelynsä veden päällä osoittaa opetuslapsille, että hän todellakin on luonnon Herra. Hän ei kuitenkaan tule hallitsemaan, vaan antamaan henkensä lunnaiksi monen edestä (Mark. 10:45, VKR).

`Jos väärä ymmärrys Kristuksen ensimmäisestä tulemisesta johti katastrofiin, kuinka paljon helpommin väärä ymmärrys toisesta tulemuksesta voi tehdä saman?`