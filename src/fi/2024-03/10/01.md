---
title:  Viimeiset päivät
date:   31/08/2024
---

> <p></p>
> "Silloin nähdään Ihmisen Pojan tulevan pilvien keskellä suuressa voimassaan ja kirkkaudessaan, ja silloin hän lähettää enkelinsä ja kokoaa valitut neljältä ilmansuunnalta, maan ja taivaan ääriä myöten." (Mark. 13:26, 27.)

### Avaintekstit
Mark. 12:41–44; Mark. 13:1–32; Dan. 9:24–27; Dan. 7:25; 1. Tess. 4:13–18.

Tämän viikon tutkistelu alkaa lyhyellä kertomuksella, joka löytyy Markuksen evankeliumin 12. luvun lopusta, jossa Jeesus tekee hyvin syvällisen huomion erään lesken pienestä teosta. Suurin osa tämän viikon tutkistelua käsittelee kuitenkin Markuksen evankeliumin 13. lukua, jossa annetaan muun muassa hätkähdyttävä profetia Jerusalemin temppelin kohtalosta. Tämä luku, samoin kuin sen rinnakkaisluvut Matteuksen ja Luukkaan evankeliumeissa (Matt. 24 ja Luuk. 21), kertoo Jerusalemin tuhosta ja sen jälkeisestä ajasta aina maailman lopun aikaan asti.

Markuksen evankeliumin 13. luku tekee täysin selväksi sen, että profetia ulottuu profetian antajan eli Jeesuksen ajasta aina lopun aikaan ja hänen toiseen tulemukseensa asti. Tällainen ajattelumalli tunnetaan nimellä "lopunajan profetioiden historiallinen tulkinta", jossa ei yritetä sijoittaa profetioita menneisyyteen tai kauas tulevaisuuteen.

Kuten monet Jeesuksen opetuksista Markuksen evankeliumissa, tämäkin opetus on hänen vastauksensa opetuslasten kysymykseen tai oikeammin väärinkäsitykseen. Kysymykset ja väärinkäsitykset antavat Jeesukselle mahdollisuuden opettaa kristilliselle elämälle ja kokemukselle elintärkeitä totuuksia. Jeesus paitsi ennustaa tulevaisuutta myös opastaa sekä silloisia että nykyisiä opetuslapsiaan siinä, kuinka valmistautua tuleviin koettelemuksiin.