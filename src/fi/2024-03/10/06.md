---
title:  Ihmisen pojan tuleminen
date:   05/09/2024
---

`Lue Mark. 13:24–32. Mitä suurta tapahtumaa tekstissä kuvataan?`

Tässä kuvataan Kristuksen paluuta kirkkaudessa. Sitä ennen on näkynyt merkkejä auringossa, kuussa ja tähdissä. Uusi testamentti on täynnä profetioita, jotka viittaavat tähän ihmeelliseen tapahtumaan. Paavali kuvailee kyseistä tapahtumaa 1. Tess. 4:13–18, jossa hän puhuu Kristuksessa poisnukkuneiden herättämisestä elämään ja elävien pyhien tempaamisesta yläilmoihin Kristusta vastaan. 1. Kor. 15 Paavali puhuu kuolleiden ylösnousemuksesta, joka tapahtuu Kristuksen tullessa takaisin.

Myös Pietari kuvailee tuota suurta päivää (2. Piet. 3:3–13) selittäen, että Herra ei vitkastele täyttäessään lupaustaan, vaan haluaa kaikkien tulevan kääntymykseen. Ilmestyskirjassakin on eläviä kuvauksia Kristuksen paluusta (Ilm. 1:7; Ilm. 6:12–17; Ilm. 14:14–20 ja Ilm. 19:11–21). Uusi testamentti opettaa johdonmukaisesti, että Kristuksen paluu on fyysinen, kirjaimellinen, näkyvä ja kuuluva tapahtuma. Kaikki näkevät hänet.

Mitä Jeesus sitten tarkoittaa puhuessaan "tästä sukupolvesta" ja "siitä päivästä ja hetkestä"? Selvästikin sukupolvi, jolle Jeesus puhui, on kuollut jo kauan sitten.

Kohdan tulkintaan on esitetty useita ratkaisuja. Jotkut ajattelevat, että sana "sukupolvi" voi viitata etniseen ryhmään, tässä tapauksessa juutalaisiin. Tämä tarkoittaisi, että juutalaiset etnisenä ryhmänä eivät tuhoudu ennen Kristuksen paluuta. Toinen ratkaisu on, että sukupolvi, joka "ei katoa ennen kuin kaikki tämä tapahtuu", tarkoittaa niitä, jotka eivät kuole ennen Kristuksen paluuta.

Yksinkertaisempi ratkaisu on panna merkille, että Mark. 13:30 Jeesus käyttää sanaa "tämä" (tämä sukupolvi), kun taas Mark. 13:32 hän käyttää sanaa "se" (sitä päivää ja hetkeä). Mark. 13. luvussa sana "tämä" (kreik. hūtos, hautē, tūto) esiintyy enimmäkseen jakeissa 1–13 kuvauksissa kohti Jerusalemin tuhoa. Sana "sitä" (kreik. ekeinos, ekeinē, ekeino) luonnehtii taas luvun jälkimmäistä osaa.

Niinpä ilmaisulla "tämä sukupolvi" viitataan todennäköisesti ensimmäisen vuosisadan sukupolveen, joka näki Jerusalemin tuhon, kuten Mark. 13:30 kuvaa. Mark. 13:32 viittaa taas Kristuksen toiseen tulemiseen, joka tapahtuu heistä katsottuna kaukana tulevaisuudessa.