---
title:  Kaksi pientä kolikkoa
date:   01/09/2024
---

`Lue Mark. 12:41–44. Kuinka paljon leski antoi, ja mitä sanottavaa Jeesuksella oli siitä?`

Jerusalemin temppeli oli hämmästyttävän kaunis rakennus. Temppelivuori hallitsi kaupunkikuvaa, ja temppelin rakentamiseen käytetyt massiiviset kivet, joista jotkut painoivat satoja tonneja, ovat suuri ihmetyksen aihe. Temppelin ja temppelivuoren uudistaminen ja laajentaminen aloitettiin Herodes Suuren aikana n. 20 eKr., mutta rakennus- ja koristelutyöt jatkuivat vielä 60-luvulle jKr.

Monet toivat suuria uhrilahjoja temppelin läheisyydessä sijaitsevalle naisten esipihalle sijoitettuihin 13 uhriarkkuun. Juuri tuossa kohtaa Jeesus istui, kun hän näki lesken pudottavan arkkuun kaksi leptonia eli roomalaista kolikkoa, joiden arvo vastasi 1/32 denaaria. Yksi denaari oli päivätyöläisen tavanomainen palkka. Siksi naisen uhria voidaan pitää pienenä.

Naisen uhri teki kuitenkin vaikutuksen Jeesukseen. Monet rikkaat lahjoittivat suuria summia, mutta Jeesus ei kommentoinut heidän lahjojaan. Tämän lesken uhri sai hänet kuitenkin puhkeamaan ylistykseen. Hän sanoi, että nainen antoi enemmän kuin kaikki muut. Miten se on mahdollista? Jeesus sanoi, että he antoivat liiastaan, mutta nainen vähästään. Heille jäi paljon vielä lahjoituksen jälkeenkin; nainen antoi kaiken, mitä tarvitsi elääkseen. Tämä tekee hänen lahjastaan suuren, vaikka sen rahallinen arvo oli pieni.

Kertomus sisältää syvällisen opetuksen varojen hallinnasta. Jumalan asialle antaminen ei riipu siitä, ovatko johtajien teot kelvollisia. Temppelin uskonnollinen johto oli turmeltunut, mutta Jeesus ei neuvonut pidättäytymään uhrilahjoista. Jos koskaan on ollut korruptoituneita uskonnollisia johtajia (Kaifas? Hannas?), juuri tuon ajan johtajat olivat pahimmasta päästä. Jeesus tiesi sen.

On totta, että johtajilla on vastuu käyttää varoja Jumalan tahdon mukaisesti, mutta vaikka he eivät tekisikään niin, ne, jotka antavat Jumalan asialle, ovat silti siunattuja antaessaan, kuten tämä nainen oli.

Kymmenyksien ja uhrilahjojen pidättäminen silloin, kun johtajat tekevät jotakin epämiellyttävää, tarkoittaa, että antaminen on sidottu heidän tekoihinsa sen sijaan, että se tehtäisiin kiitollisuudesta Jumalaa kohtaan.