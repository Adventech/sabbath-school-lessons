---
title:  Ei kiveä kiven päälle
date:   02/09/2024
---

`Lue Mark. 13:1–13. Kuinka opetuslapset suhtautuivat Jeesuksen ilmoitukseen temppelin kohtalosta? Mikä merkitys on Jeesuksen heille antamalla vastauksella?`

Temppeli oli todella vaikuttava rakennuskompleksi. Josefus kirjoittaa, että temppelialueen eteläpuolella sijaitsevassa kuninkaallisessa pylväskäytävässä oli 162 pylvästä, jotka olivat niin paksuja, että tarvittiin kolme miestä, jotta heidän kätensä ulottuivat pylvään ympäri (Antiquities, 15.11.5 §§413–414). Jeesus sanoo, että kaikki tämä revittäisiin maahan. Tällainen profetia tästä hämmästyttävästä rakennelmasta kuulosti kuulijoista maailmanlopun kuvaukselta.

"Kun Kristuksen huomio kiinnitettiin temppelin loistoon, mitä ajatuksia mahtoikaan liikkua hänen mielessään hänen seisoessaan siinä kansansa hylkäämänä? Hänen edessään oleva näky oli todella kaunis, mutta hän sanoi murheellisena: ’Näen sen kyllä. Rakennukset ovat todella ihmeelliset. Te näytätte näitä muureja, joita pidätte murtumattomina, mutta kuulkaa minun sanojani: "Tähän ei ole jäävä kiveä kiven päälle, maahan jaottamatta."’" (_5AO_ 182.)

Opetuslapset haluavat tietää, milloin Jeesuksen ennustus toteutuu. Niinpä pieni ryhmä (Pietari, Jaakob, Johannes ja Andreas) kysyy häneltä ajankohtaa (Mark. 13:4). He haluavat tietää, milloin kaikki nämä asiat tapahtuvat ja mikä on merkkinä tapahtumien alkamisesta.

On silmiinpistävää, että Jeesus ei keskity niinkään Jerusalemin tuhon kuvaamiseen, vaan pikemminkin varoittamaan opetuslapsiaan siitä, mikä heitä odottaa heidän palvelutyössään varhaisen kristillisen seurakunnan perustamiseksi (Mark. 13:5–15). Kuulostaa siltä, että tehtävä ei tule olemaan helppo.

Opetuslapsia tullaan vainoamaan, viemään oikeuden eteen ja jotkut heistä tullaan tappamaan. Kaikesta tästä kertoessaan Jeesus tekee kuitenkin selväksi, että aika ei ole vielä tullut. He eivät saa antaa myrskyisien tapahtumien pettää itseään. Lisäksi Pyhä Henki tulee antamaan heille oikeat sanat oikeaan aikaan, silloinkin kun perhe ja ystävät hylkäävät heidät.

Jeesuksen profetian johdantosanojen opetus on, että Jumalan kansan ei tule pelätä sekasortoa ja koettelemuksia. Heidän tulee pysyä valppaina, koska Jumalan Pyhä Henki kantaa heidät vaikeuksien yli.