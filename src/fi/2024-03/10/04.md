---
title:  Turmion iljetys
date:   03/09/2024
---

`Lue Mark. 13:14–18. Minkä vihjeen Jeesus antaa siihen, miten päästä perille siitä, mihin turmion iljetys viittaa?`

Mark. 13:14 Jeesus tulee keskeiseen kohtaan koskien Jerusalemin tuhoa. Hän viittaa turmion iljetykseen. Hän sanoo, että lukijan tulisi huomata tämä. Näillä sanoilla Jeesus kääntää opetuslasten huomion Danielin kirjaan. Samaa terminologiaa esiintyy Dan. 9:27; Dan. 11:31 ja Dan. 12:11 ja vielä rinnakkaisviittaus Dan. 8:13.

`Lue Dan. 9:26, 27. Kuka on "voideltu"? Ja kuka on "uusi hallitsija"?`

Jakeessa Dan. 9:26 sana "voideltu" on käännetty heprean kielen sanasta māšiaḥ, joka on suomen kielellä sana "messias". Kun tutkimme huolella Dan. 9:24–27, on selvää, että voidellun tulolla tarkoitetaan Kristuksen tulemista.

Kuka on sitten "uusi hallitsija", joka tuhoaa Jerusalemin kaupungin? Sen teki roomalainen kenraali Titus. Näyttää siis loogiselta, että Titus on "uusi hallitsija", josta Dan. 9:26, 27 puhutaan. Nämä kaksi henkilöä liittyvät toisiinsa, koska tapa, jolla Messiasta kohdeltiin Jerusalemissa, langetti kaupungille tuomion.

Mikä sitten on turmion iljetys, josta Jeesus Danielin kirjaan viitaten puhuu? Valitettavasti monet tutkijat uskovat, että tämä iljetys tarkoittaa sitä, miten Antiokhos Epifanes vuonna 167 eKr. häpäisi temppelin. Tämä ei kuitenkaan täsmää. Jeesus kuvaili, että "turmion iljetys" olisi jotakin sellaista, mikä tulisi hänen oman aikansa jälkeen, joten sillä tuskin viitataan mihinkään sellaiseen, joka olisi tapahtunut jo kaksi vuosisataa ennen Kristuksen maanpäällistä palvelutyötä.

Sen sijaan iljetyksellä viitataan todennäköisesti siihen, miten roomalaisten pakanalliset standardit istutettiin Israeliin Jerusalemin piirityksen aikana 60-luvun loppupuolella jKr. Tämä oli kristityille merkki siitä, että heidän piti paeta, minkä he tekivätkin.

`Aivan kuten Jeesus ennusti, Jerusalem kukistui. Miten voimme oppia luottamaan Jeesukseen ja Raamattuun ja kaikkiin sen ennustuksiin?`