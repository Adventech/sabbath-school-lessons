---
title:  Maallisia velvollisuuksia ja taivaallisia tuloksia
date:   28/08/2024
---

`Lue Mark. 12:13–27. Mitä tässä on oikein tekeillä ja mitä totuuksia Jeesus opettaa?`

Uskonnolliset johtajat yrittivät saada Jeesuksen kiinni jostakin sellaisesta, jonka perusteella he voisivat tuomita hänet joko roomalaisten tai juutalaisten lakien mukaan. Niinpä he nostivat esiin kiistanalaisen kysymyksen verojen maksamisesta. Tuohon aikaan ja tuolla seudulla verojen maksamisesta kieltäytymistä voitiin pitää kapinana ja vakavana rikoksena Rooman hallintoa vastaan.

Jeesuksen vastaus antaa keisarille se, mikä keisarille kuuluu, ja Jumalalle se, mikä Jumalalle kuuluu, sai hänet väistämään ansan. Vastaukseen sisältyi myös syvällinen neuvo koskien uskovien vastuuta valtiovaltaa kohtaan. "– – hän selitti, että koska he elivät Rooman vallan suojeluksen alaisina, heidän tuli antaa sille vallalle sen vaatima tuki, mikäli se ei ollut ristiriidassa korkeamman velvollisuuden kanssa. Mutta samalla kun he olivat rauhallisia, lainkuuliaisia kansalaisia, heidän oli aina ensimmäiseksi toteltava Jumalaa." (_5AO_ 154.)

Seuraavaksi esiin nousi kysymys kuolleiden ylösnousemuksesta. Saddukeukset olivat papistoa, joka hyväksyi pyhiksi kirjoikseen vain viisi Mooseksen kirjaa. He eivät uskoneet kuolleiden ylösnousemukseen. Heidän Jeesukselle esittämänsä tapaus oli lähinnä teoreettinen. Siinä kuvailtiin seitsemää veljestä ja yhtä naista. Mooseksen lain mukaan, jos kuollut mies ei jättänyt jälkeensä poikia, hänen elossa olevan veljensä piti mennä naimisiin lesken kanssa, jotta omaisuus säilyisi kuolleen miehen sukulinjassa. Kaikki tähän uuteen liittoon syntyneet lapset olisivat lain edessä kuolleen miehen lapsia (5. Moos. 25:5–10).

Pyrkien saattamaan ylösnousemusopin huonoon valoon saddukeukset nostivat esille moraalisen pulman siitä, kenen vaimo kyseinen nainen olisi ylösnousemuksessa. Jeesus vastasi heille viittaamalla Raamattuun ja Jumalan voimaan. Ensin hän kuvailee Jumalan voimaa ylösnousemuksessa ja ilmaisee, ettei taivaassa solmita avioliittoa. Sitten hän puolustaa ylösnousemusoppia viitaten 2. Moos. 3:1–22, jossa Jumala sanoo olevansa Abrahamin, Iisakin ja Jaakobin Jumala. Jeesus antaa ymmärtää, että tämä tarkoittaa, että heidät herätetään; he eivät voi pysyä kuolleina, jos Jumala kerran on Abrahamin, Iisakin ja Jaakobin Jumala, jotka ovat tällä hetkellä kuolleina.