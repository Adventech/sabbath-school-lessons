---
title:  Suurin käsky
date:   29/08/2024
---

`Lue Mark. 12:28–34. Minkä syvällisen kysymyksen lainopettaja esitti, ja minkä vastauksen Jeesus antoi?`

Tähän asti Markuksen evankeliumissa suurin osa uskonnollisista johtajista on vastustanut Jeesusta, erityisesti Jerusalemissa, jossa Jeesus on haastanut heidät temppelipalveluksen suhteen, joka oli juutalaisuuden ytimessä. Tilanteessa, jossa uskonnolliset johtajat kohdistavat Jeesukseen jatkuvaa vihamielisyyttä, yksi heistä kuuntelee ja arvostaa Jeesuksen vastauksia. Tämä osoittaa hänen olevan sekä rehellinen että rohkea. Olisi helpompaa jättäytyä taka-alalle ja katsella vain sivusta, mutta mies ei tee näin.

Lainopettaja osuu uskonnon ytimeen kysymyksellään siitä, mikä käsky on tärkein. Jeesus antaa selkeän ja yksinkertaisen vastauksen lainaten šemaa, juutalaisten uskontunnustusta (ks. 5. Moos. 6:4, 5). Jeesuksen mukaan suurin käsky on rakastaa Jumalaa koko sydämestään, sielustaan ja mielestään ja koko voimallaan – toisin sanoen koko olemuksellaan. Jeesus antaa lainopettajalle vielä bonusvastauksen kertomalla, mikä on toiseksi tärkein käsky. Tässä hän lainaa jälleen Vanhaa testamenttia (3. Moos. 19:18), jossa kehotetaan rakastamaan lähimmäistään niin kuin itseään.

Joskus ihmiset ihmettelevät, onko mahdollista käskeä rakkautta. 5. Mooseksen kirjan käskyn kulttuurinen konteksti auttaa selittämään asiaa. Siinä käytetty kieli on samanlaista kuin muinaisissa sopimuksissa, joissa termi "rakkaus" viittasi uskollisuuteen sopimuksen vaatimuksia kohtaan niin, että ne täytettiin uskollisesti. Tämä ei tietenkään sulje pois osapuolten välistä syvää kiintymystä, mutta siinä keskitytään enemmän toimiin, jotka osoittavat uskollisuutta.

Lainopettaja oli rehellinen ja näki, miten selkeän vastauksen Jeesus antoi, ja hän ilmaisi sen. Voimme kuvitella toisten uskonnollisten johtajien synkät ilmeet, kun tämä rehellinen lainopettaja vahvisti Jeesuksen vastauksen päteväksi. Muut eivät olleet halukkaita tekemään niin. Jeesus antoi lainopettajalle tunnustusta hänen rehellisestä vastauksestaan sanomalla, ettei tämä ollut kaukana Jumalan valtakunnasta. "Ei kaukana" ei kuitenkaan tarkoita sisällä oloa. Lainopettajan pitäisi vielä tunnistaa, kuka Jeesus on, ja seurata häntä.

`Kuinka opimme rakastamaan Jumalaa ja lähimmäisiämme niin kuin itseämme?`