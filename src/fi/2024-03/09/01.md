---
title:  Ristiriitatilanteita Jerusalemissa
date:   24/08/2024
---

> <p></p>
> "Ja kun seisotte rukoilemassa, antakaa anteeksi kaikki, mitä teillä on jotakuta vastaan. Silloin myös teidän Isänne, joka on taivaissa, antaa teille rikkomuksenne anteeksi." (Mark. 11:25.)

### Avaintekstit
Mark. 11; 1. Kun. 1:32–48; Sak. 9:9, 10; Jes. 56:7; Jer. 7:11; Mark. 12:1–34.

Viisi ristiriitatilannetta Jeesuksen ja uskonnollisten johtajien välillä on kirjattu Markuksen evankeliumin lukuihin 2 ja 3 (ks. tutkistelu 3). Tämän viikon tutkistelussa, kun Jeesus saapuu Jerusalemiin, hän joutuu kuuteen eri ristiriitatilanteeseen uskonnollisten johtajien kanssa. Nämä kaksi ristiriitatilanteiden sarjaa ovat jälleen kuin kirjahyllyn kirjanpidikkeet, joiden väliin jää aineisto, joka kertoo Jeesuksen maanpäällisestä palvelutyöstä alusta loppuun asti. Kumpikin kiistoista kertova sarja käsittelee kristilliseen elämään liittyviä tärkeitä asioita. Jeesuksen näissä poleemisissakin tilanteissa antamat ohjeet auttavat ohjaamaan uskovia niin uskon peruskysymyksissä kuin arkipäivän käytännön kokemuksiin liittyvissä kysymyksissä.

Uskonnolliset johtajat tulivat haastamaan, hämmentämään ja nujertamaan Jeesusta, mutta he eivät koskaan onnistuneet. Tämän viikon tutkisteluun kuuluu myös sen analysoiminen, mikä saa ihmiset vastustamaan Jumalaa, ja sen pohtiminen, mitä kristityt voivat tehdä murtaakseen ennakkoluulot ja tavoittaakseen niiden sydämen, jotka vastustavat Hengen kutsua.

Markuksen evankeliumin 11. luvussa kerrotaan Jeesuksen palvelutyöstä Jerusalemissa pääsiäisen aikana (maalis-huhtikuussa). Luvut 11–16 kattavat hieman yli viikon kestävän ajanjakson eli ajan kuluminen kerronnassa hidastuu. Luvut 1–10 kattavat noin kolmen ja puolen vuoden ajan. Tämä viimeisissä luvuissa tapahtuva hidastaminen kertoo näiden loppukohtausten tärkeydestä.