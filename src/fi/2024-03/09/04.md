---
title:  Millä valtuuksilla toimit?
date:   27/08/2024
---

`Lue Mark. 11:27–33. Millaisen haasteen uskonnolliset johtajat esittivät Jeesukselle? Kuinka Jeesus reagoi siihen?`

Temppelin puhdistamista seuraavana päivänä uskonnolliset johtajat tivaavat Jeesukselta temppelialueella, millä valtuuksilla hän edellispäivänä toimi. He eivät etsi totuutta, vaan pyrkivät saamaan hänet ansaan. Jos Jeesus sanoisi, että hänen valtuutensa tulevat Jumalalta, he väittäisivät, ettei yksinkertaisella maalaispuusepällä voinut olla sellaista auktoriteettia. Jos hän myöntäisi, että hänen auktoriteettinsa on ihmisiltä saatua, he ajaisivat hänet pois hulluna.

Tajuten ansan Jeesus lupaa vastata kysymykseen, jos he ensin vastaavat hänen kysymykseensä. Hän kysyy, oliko Johannes Kastajan kaste peräisin Jumalasta vai ihmisistä. Johtajat huomaavat olevansa itse ansassa. Jos he vastaavat, että Jumalasta, Jeesus sanoo: "Miksi sitten ette uskoneet häntä?" Jos he sanovat, että ihmisistä, he joutuvat pelkäämään kansaa. Niinpä he valehtelevat, etteivät tiedä. Näin Jeesus saa mahdollisuuden kieltäytyä vastaamasta heidän kysymykseensä.

`Lue Mark. 12:1–12. Millaisen kertomuksen Jeesus esitti heille heti kieltäydyttyään vastaamasta? Miten kertomus otettiin vastaan?`

Jeesus kertoo vertauksen viinitarhasta, sen omistajasta ja viljelijöistä, joille omistaja vuokraa tarhan. Kertomuksessa on monia yhtäläisyyksiä Jes. 5. luvusta löytyvän viinitarhavertauksen kanssa. Kertomuksessa Jumalalla on syyte kansaansa vastaan. Läsnäolijat varmasti tunnistivat rinnastuksen.

Kertomuksessa vuokraajat kieltäytyvät antamasta omistajalle tälle kuuluvaa osaa sadosta. Sen sijaan he pahoinpitelevät ja tappavat omistajan palvelijoita. Lopuksi omistaja lähettää oman poikansa, jota hän odottaa heidän kunnioittavan. Niin ei kuitenkaan käy. Vuokraajat tappavat pojan, ja luulevat, että viinitarha on nyt heidän. Heidän epäloogisuutensa on silmiinpistävää, ja heidän saamansa tuomio on oikeutettu.

Kertomuksen kautta Jeesus antoi uskonnollisille johtajille varoituksen siitä, mihin heidän toimensa johtaisivat.