---
title:  Voitokas sisääntulo
date:   25/08/2024
---

`Lue Mark. 11:1–11 ja Sak. 9:9, 10. Mitä teksteissä tapahtuu?`

Jeesus lähettää kaksi opetuslastaan läheiseen kylään hakemaan aasin, jolla hän voisi ratsastaa Jerusalemiin. Miksi tälle kertomukselle annetaan niin paljon tilaa?

Vastaus on kaksitahoinen. Ensinnäkin se paljastaa Jeesuksen profeetalliset voimat, mikä lisää hänen saapumisensa arvokkuutta ja kertoo siitä, että se on myös Jumalan tahto. Toiseksi tämä kertomuksen näkökohta yhdistyy Sakarjan kirjan profetiaan (Sak. 9:9, 10), jossa kerrotaan, miten kuningas ratsastaa aasilla Jerusalemiin. Salomokin ratsasti Jerusalemiin aasilla (1. Kun. 1:32–48), kun Adonia yritti anastaa valtaistuimen, ja Daavid antoi määräyksen, että Salomo tuli kruunata kuninkaaksi välittömästi.

"Viisisataa vuotta ennen Kristuksen syntymää profeetta Sakarja ennusti täten kuninkaan tulon Israeliin. Nyt tämä ennustus on täyttyvä. Hän, joka niin kauan on kieltäytynyt kuninkaallisesta kunniasta, tulee nyt Jerusalemiin Daavidin valtaistuimen luvattuna perillisenä." (_5AO_ 121.)

Jerusalem sijaitsee mäkisessä maastossa n. 740 metrin korkeudessa. Jeesuksen aikana sen väkiluku oli ehkä 40 000–50 000, mutta pääsiäisen aikaan väkimäärä lisääntyi huomattavasti. Kaupungin pinta-ala oli tuohon aikaan vain noin 100 hehtaaria, ja temppelivuori vei 15 hehtaaria alueesta. Kaunis temppelikompleksi hallitsi kaupunkinäkymää.

Jeesus tuli sisään kaupunkiin idästä. Hän laskeutui alas Öljymäkeä ja tuli temppelivuorelle todennäköisesti Kultaisen portin kautta. Hänen saapumisensa kuohutti koko kaupunkia, ja jokainen ymmärsi hänen symbolisen toimintansa merkityksen. Jeesuksen mukana kulkenut väkijoukko huusi: "Hoosianna!" Ilmaus merkitsi alun perin ’pelasta nyt’, mutta vähitellen se alkoi tarkoittaa ’ylistys Jumalalle’.

Salassapidon aika, jota Jeesus on vaatinut läpi lähes koko Markuksen evankeliumin, on ohi. Nyt hän astuu avoimesti Jerusalemiin tehostaen sisääntuloaan tunnetulla kuninkaallisella symbolisella teolla. Hän menee temppeliin, mutta koska on myöhäinen päivä, hän vain katselee ympärilleen ja vetäytyy sitten 12 opetuslapsensa kanssa Betaniaan. Tilanne olisi voinut helposti muuttua mellakaksi tai kapinaksi, mutta päättyykin sen sijaan siihen, että Jeesus vetäytyy hiljaa omiin oloihinsa. Seuraava päivä on kuitenkin erilainen.