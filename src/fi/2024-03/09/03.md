---
title:  Puun kiroaminen ja temppelin puhdistaminen
date:   26/08/2024
---

`Lue Mark. 11:12–26. Mikä on tässä kuvattujen tapahtumien merkitys?`

Lähtiessään Betaniasta Jeesuksen tuli nälkä. Nähdessään lehdessä olevan viikunapuun hän meni sen luo katsomaan, löytyisikö siitä varhaisia hedelmiä. Hedelmän ottamista ei olisi pidetty varastamisena, sillä Vanhan testamentin lain ­mukaan naapurin pellolta tai hedelmätarhasta sai syödä satoa ­nälkänsä tyydyttämiseksi (3. Moos. 19:9; 3. Moos. 23:22; 5. Moos. 23:25). Jeesus ei kuitenkaan löytänyt hedelmää, joten hän sanoi puulle: "Älköön kukaan enää ikinä syökö sinun hedelmääsi!" (Mark. 11:14.) Tämä oli Jeesukselta outo ja epätavanomainen teko, mutta se, mitä tapahtui seuraavaksi, oli vielä oudompaa.

Se, mitä seuraavaksi tapahtui, tapahtui todennäköisesti pakanoiden esipihalla, jossa myytiin uhrieläimiä (Kaifas oli aloittanut tavan). Jeesus puhdistaa esipihan myyjistä palauttaakseen hiljaisen jumalanpalveluksen. Hänen tekonsa on suora loukkaus temppelijärjestelmästä vastuussa olevia kohtaan.

Jeesus viittaa kahteen Vanhan testamentin tekstiin nuhdellessaan jyrkästi tällaisesta epäpyhästä kaupanteosta. Hän sanoo, että temppelin tulee olla rukouksen huone kaikille kansoille (vrt. Jes. 56:7), myös ei-juutalaisille. Sitten hän sanoo, että johtajat ovat tehneet temppelistä rosvojen luolan (vrt. Jer. 7:11). Tämän ihmeellisen päivän päätteeksi Jeesus lähtee kaupungista opetuslastensa kanssa (Mark. 11:19).

Seuraavana aamuna palatessaan kaupunkiin (ks. Mark. 11:20–26), opetuslapset hämmästyvät nähdessään, että viikunapuu on kuivettunut juuriaan myöten. Selittäessään tapahtunutta Jeesus antaa opetuksen rukouksesta ja anteeksiannosta. Mitä tämä kaikki tarkoittaa?

Nämä kaksi kertomusta ovat neljäs kerrosvoileipäkertomus Markuksen evankeliumissa (ks. tutkistelu 3). Niissä on dramatisoitua ironiaa, kun samantapaiset henkilöt toimivat vastakkaisella tavalla tai vastakkaiset henkilöt samalla tavalla. Tässä viikunapuu ja temppeli rinnastetaan toisiinsa. Jeesus kiroaa puun, mutta puhdistaa temppelin; päinvastaiset teot. Ironista on se, että uskonnolliset johtajat suunnittelevat Jeesuksen tappamista, minkä seurauksena temppelipalvelus menettää merkityksensä. Palvelukset saivat täyttymyksensä Jeesuksessa.