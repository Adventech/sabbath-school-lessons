---
title:  Kerrosvoileipäkertomus, osa 1
date:   17/07/2024
---

`Lue Mark. 3:20–35. Mitä yhteistä näet katkelmaan sijoitettujen kertomusten välillä?`

Katkelma on Markuksen evankeliumin ensimmäinen "kerrosvoileipäkertomus". Siinä aloitetaan yhdellä kertomuksella, joka keskeytyy, kun väliin kerrotaan toinen kertomus, jonka jälkeen ensimmäisenä aloitettu kertomus kerrotaan loppuun.

Ulompi kertomus kertoo Jeesuksen sukulaisista, jotka tulevat ottamaan häntä huostaan, koska ajattelevat hänen olevan järjiltään (Mark. 3:21). Sisempi kertomus on lainopettajista, jotka syyttävät Jeesusta liittoutumisesta Paholaisen kanssa. (Tämän päivän tutkisteluosuudessa keskitymme sisempään kertomukseen: Mark. 3:22–30.)

Lainopettajat esittävät, että Jeesuksen parantava voima on peräisin Paholaiselta (Mark. 3:22). Jeesus vastaa kysymällä: "Miten Saatana voi ajaa ulos Saatanan?" Ei käy järkeen, että Paholainen toimisi itseään vastaan. Jeesus osoittaa, kuinka älytöntä olisi valtakunnan tai perheen tai Paholaisen joukkojen menestyksen kannalta, että ne jakautuisivat ja taistelisivat itseään vastaan. Sitten Herra kääntää asiat päälaelleen ja puhuu siitä, miten väkevä mies pitää ensin sitoa, että hänen talonsa voidaan ryöstää. Tällä Jeesus tarkoittaa, että hän itse on varas, joka astuu Paholaisen taloon ja sitoo pimeyden ruhtinaan voidakseen vapauttaa tämän vangit.

`Lue Mark. 3:28–30. Mikä on anteeksiantamaton synti? Mitä sillä tarkoitetaan?`

Anteeksiantamaton synti on synti Pyhää Henkeä vastaan: että kutsuu Pyhän Hengen työtä Paholaisen työksi. Jakeessa 30 kerrotaan, miksi Jeesus sanoi sen, mitä sanoi jakeissa 28 ja 29. Hän puhui anteeksiantamattomasta synnistä siksi, että lainopettajat syyttivät häntä siitä, että hänessä oli saastainen henki, vaikka todellisuudessa hänellä oli Pyhä Henki. Jos kutsut Pyhän Hengen työtä Paholaisen työksi, et kuuntele Pyhää Henkeä, koska kukaan järjissään oleva ei halua seurata Paholaisen opastusta.

`Miksi pelko siitä, että olet tehnyt anteeksiantamattoman synnin, on merkki siitä, ettet ole syyllistynyt kyseiseen syntiin?`