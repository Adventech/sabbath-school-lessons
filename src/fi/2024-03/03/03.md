---
title:  Leevin kutsuminen ja kysymys paastosta
date:   15/07/2024
---

`Lue Mark. 2:13–22. Kuka Leevi oli, ja miksi joku olisi voinut vastustaa sitä, että hänestä tulee Jeesuksen opetuslapsi?`

Veronkerääjät Jeesuksen aikana olivat paikallisen tai roomalaishallinnon alaisia virkamiehiä. He olivat epäsuosittuja Juudean juutalaisväestön keskuudessa, koska he vaativat usein enemmän veroja kuin oli tarpeen ja pääsivät näin rikastumaan maanmiestensä kustannuksella. Juutalaisten uskonnollista lakia käsittelevän selitysteos Mišnan Toharot-traktaatissa sanotaan: "Jos veronkerääjät tulevat taloon, se [itse talo ja kaikki, mitä siinä on] tulee epäpuhtaaksi – –."

Ei ihme, että lainopettajat kysyvät paheksuvasti: "Kuinka hän syö yhdessä publikaanien ja muiden syntisten kanssa?"

Kuinka Jeesus vastaa kysymykseen? Hän ei torju sitä, vaan kääntää sen päälaelleen sanoen, että sairaat tarvitsevat parantajaa, eivät terveet. Näin hän väittää olevansa hengellinen lääkäri, joka voi parantaa synninsairaan. Eikö lääkärin pidä mennä sairaiden luo?

Mark. 2:18–22 alkaa uusi teema. Katkelmasta löytyy keskimmäinen viidestä kertomuksesta, joissa kerrotaan vastakkainasetteluista. Juuri ennen on kerrottu Leevin järjestämistä juhlista, ja nyt keskiöön nousee kysymys paastoamisesta. Jeesukselta kysytään, miksi hänen opetuslapsensa eivät paastoa, kun Johanneksen ja fariseusten opetuslapset paastoavat. Jeesus vastaa kuvauksella, jossa hän vertaa läsnäoloaan hääjuhlaan. Häät, joissa vieraat paastoaisivat, olisivat oudot. Jeesus kuitenkin ennustaa, että tulee päivä, jolloin sulhanen otetaan pois (viittaus ristiin). Silloin on runsaasti aikaa paastota.

Jeesus jatkaa kahdella kuvauksella, jotka korostavat, miten vastakkaisia hänen opetuksensa ovat uskonnollisten johtajien opetuksiin nähden. Hän puhuu vanhaan vaatteeseen kutistamattomasta kankaasta ommellusta paikasta ja vanhoihin leileihin lasketusta uudesta viinistä. Mielenkiintoinen tapa verrata toisiinsa Kristuksen ja uskonnollisten johtajien opetusta! Vertaukset osoittavat, miten korruptoituneita uskonnollisten johtajien tavoista oli tullut. Jopa oikea uskonto voi muuttua pimeydeksi, jos ihmiset eivät pidä varaansa.

`Keihin nykypäivänä suhtaudutaan samoin kuin veronkerääjiin Jeesuksen aikana?`