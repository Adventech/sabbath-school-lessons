---
title:  Halvaantuneen parantaminen
date:   14/07/2024
---

`Lue Mark. 2:1–12. Mitä halvaantunut mies halusi, kun hänet tuotiin Jeesuksen luo, ja mitä hän sai?`

Mies oli halvaantunut, ja siksi neljän ystävän piti kantaa hänet Jeesuksen luo. Kun he olivat purkaneet katon ja laskeneet miehen Jeesuksen eteen, Jeesus näki heidän uskonsa (Mark. 2:5). Miten usko voi olla näkyvää? Rakkauden tavoin usko tulee näkyväksi teoissa, kuten ystävien peräänantamattomuus osoittaa.

Miehen tarve oli fyysinen. Kuitenkin Jeesuksen ensimmäiset sanat koskevat syntien anteeksisaamista. Mies itse ei puhu mitään koko tapahtuman aikana. Uskonnolliset johtajat sen sijaan vastustavat (mielessään) sitä, mitä Jeesus sanoo. He pitävät hänen sanojansa jumalanpilkkana. Heistä Jeesus ottaa valtaoikeuksia, jotka kuuluvat yksin Jumalalle.

Jeesus kohtaa vastustajansa heidän omalla maaperällään käyttämällä rabbeille tyypillistä "vähäisemmästä suurempaan" argumentointia: on helppoa sanoa jollekin, että tämän synnit on annettu anteeksi, mutta on aivan toinen asia saada halvaantunut kävelemään. Jos Jeesus voi saada miehen Jumalan voimasta kävelemään, silloin hänen väitteensä syntien anteeksiannosta saa vahvistuksensa.

`Lue Miika 6:6–8. Miten teksti selittää, mitä Jeesuksen ja uskonnollisten johtajien välillä tapahtui?`

Johtajat kadottivat näkyvistään sen, millä oli todella merkitystä: oikeudella, armolla ja Jumalan edessä nöyrästi vaeltamisella. Johtajien pakkomielle puolustaa omaa ymmärrystään Jumalasta esti heitä näkemästä, mitä Jumala teki aivan heidän silmiensä edessä. Mikään ei osoita, että he olisivat muuttaneet käsitystään Jeesuksesta, vaikka Jeesus antoi heille kylliksi todisteita siitä, että oli Jumalan lähettämä: hän antoi heidän tietää, että kykeni lukemaan heidän ajatuksiaan, hän paransi halvaantuneen tavalla, jota he eivät voineet kieltää.

Kuinka vältämme lankeamasta samaan ansaan? Heille uskonnon muodoista oli tullut niin suuri pakkomielle, että he kadottivat näkyvistään sen, mikä oikeassa uskonnossa oli oikeasti merkityksellistä. (Ks. Jaak. 1:27.)