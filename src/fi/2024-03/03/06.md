---
title:  Kerrosvoileipäkertomus, osa 2
date:   18/07/2024
---

`Lue Mark. 3:20, 21. Mikä sai Jeesuksen perheen ajattelemaan, että Jeesus oli menettänyt järkensä?`

Syytös henkisestä tasapainottomuudesta on varsin vakava syytös. Yleensä sellaisen epäilemiseen on aihetta, jos jonkun ajatellaan olevan vaaraksi itselleen. Jeesuksen perhe ajatteli Jeesuksen menettäneen järkensä, koska hän oli niin kiireinen, ettei pysähtynyt edes syömään. He lähtivät ottamaan häntä huostaan, ja siihen kerrosvoileipäkertomuksen ulompi kertomus katkeaa. Väliin tulee kertomus, jossa lainopettajat syyttävät Jeesusta liittoutumisesta Paholaisen kanssa.

Ulomman ja sisemmän kertomuksen välillä on erikoinen yhtäläisyys. Jeesuksen omalla perheellä näyttää olevan samanlainen kuva hänestä kuin lainopettajilla. Perhe sanoo, että hän on hullu. Lainopettajat sanovat, että hän on Paholaisen liittolainen.

`Lue Mark. 3:31–35. Mitä Jeesuksen perhe haluaa? Kuinka Jeesus reagoi siihen?`

Kuvaus vaikuttaa oudolta. Jos perheesi tulisi katsomaan sinua, eikö sinun pitäisi tavata heitä? Ongelma oli, että Jeesuksen perhe ei tuohon aikaan ollut sopusoinnussa Jumalan tahdon kanssa. Jeesus tiesi tämän, ja tässä tekstissä hän antaa perheelle uuden määritelmän. Ne, jotka tekevät Jumalan tahdon, ovat hänen veljensä, sisarensa ja äitinsä. Hän on Jumalan Poika, ja niistä, jotka mukautuvat Jumalan tahtoon, tulee hänen perhettään.

Tämän kerrosvoileipäkertomuksen kaksi kertomusta sisältävät syvää ironiaa. Sisemmässä kertomuksessa Jeesus sanoo, että itseään vastaan jakautunut talo ei voi pysyä pystyssä. Äkkiseltään näyttää, että ulommassa kertomuksessa Jeesuksen oma talo, hänen oma perheensä, on jakautunut itseään vastaan. Jeesus ratkaisee pulman määrittelemällä perheen uudelleen. Hänen todellinen perheensä ovat ne, jotka tekevät Jumalan tahdon yhdessä hänen kanssaan (ks. Luuk. 12:53; Luuk. 14:26).

Monesti historian aikana kristityt ovat vieraantuneet perheistään. Se on vaikea kokemus. Markuksen mukaan Jeesus kävi läpi saman. Hän ymmärtää, millaista se on. Hän voi lohduttaa niitä, jotka kokevat tuskallista eristyneisyyttä.