---
title:  Sapatin herra
date:   16/07/2024
---

Mark. 2:23, 24 fariseukset syyttävät opetuslapsia sapatin rikkomisesta. Juutalaisen perinteen mukaan 39 työn muotoa oli kielletty sapattina, ja nyt opetuslapset olivat fariseusten mielestä syyllistyneet sapatin rikkomiseen.

`Lue Mark. 2:23–28. Miten Jeesus suhtautuu fariseusten syytökseen?`

Jeesus vastaa mainitsemalla Daavidin, joka söi pyhää uhrileipää (1. Sam. 21:1–6). Uhrileipä poistettiin Herran edestä aina sapattisin; joten Daavidin retki on hyvin voinut olla sapattina hädässä tehty pakomatka. Jeesus esittää, että jos Daavid ja hänen miehensä olivat oikeutettuja syömään uhrileipää, silloin Jeesuksen opetuslapset ovat oikeutettuja poimimaan ja syömään viljaa.

Jeesus jatkaa vielä sanomalla, että sapatti on tehty ihmisiä varten, eikä toisinpäin. Hän on oikeutettu sanomaan näin sen perusteella, että hän on sapatin Herra.

`Lue Mark. 3:1–6. Kuinka kertomus havainnollistaa Jeesuksen ajatusta siitä, että sapatti on tehty ihmistä varten?`

Jälleen kerran Jeesus kohtaa vastustusta sapatin takia uskonnollisten johtajien taholta. (Huomaa kuitenkin, että kiista ei koskaan johdu itse sapatista.) Uskonnolliset johtajat syyttävät Jeesusta siitä, että tämä parantaa sapattina. Jeesus ei välttele heidän kohtaamistaan. Hän asettaa hyvän tekemisen ja vahingon aiheuttamisen vastakkain: elämän pelastamisen ja tappamisen. Vastaus hänen kysymykseensä on ilmeinen: hyvän tekeminen ja elämän pelastaminen ovat paljon sopivampaa toimintaa sapatille.

Jeesus parantaa miehen, mikä vihastuttaa hänen vastustajiaan, jotka alkavat heti suunnitella Jeesuksen ottamista hengiltä. Ironista kertomuksessa on se, että nämä, jotka halusivat saada Jeesuksen kiinni sapatin rikkomisesta, rikkoivat itse sapattia juonimalla sapattina hänen tappamistaan.

`Mitä sapatin pitämisen periaatteita löydät näistä kertomuksista? Mitä haasteita me kohtaamme nykypäivänä sapatin pitämisen suhteen?`