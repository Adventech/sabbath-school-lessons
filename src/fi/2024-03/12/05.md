---
title:  Jumalan hylkäämä
date:   18/09/2024
---

`Lue Mark. 15:33–41. Mitkä ovat ne ainoat sanat, jotka Markus mainitsee Jeesuksen sanoneen ristillä? Mitä Kristuksen kuolema merkitsee meille?`

Markuksen evankeliumi esittää ristin synkkänä paikkana. Yliluonnollinen pimeys laskeutui Golgatan ylle keskipäivän aikaan perjantaina kestäen kolmeen saakka iltapäivällä. "Keskipäivällä, kuudennen tunnin aikaan, tuli pimeys koko maan ylle, ja sitä kesti yhdeksänteen tuntiin saakka." (Mark. 15:33.)

Jeesuksen sanoja ristillä kutsutaan "hylätyn huudoksi" hänen kääntyessään ääneen huutaen kysymään Jumalalta, miksi tämä on hylännyt hänet. Jeesus lainaa rukouksessaan Ps. 22:2 sanoja. Muita viittauksia samaan psalmiin esiintyy Mark. 15:24 ja 29, mikä osoittaa, että kirjoitukset täyttyvät Jeesuksen kuolemassa. Ihmisten juonikin täyttää Jumalan tahdon.

Jeesuksen sanat ristillä toistetaan tekstissä ensin kielellä, jolla Jeesus ne lausui, arameaksi. Sitten annetaan sanojen käännös. Sanat "Jumalani, Jumalani" ovat arameaksi Elohi, Elohi. Jotkut paikalla olleet erehtyivät kuulemaan Jeesuksen kutsuvan Eliaa. Nimi tarkoittaa ’Minun Jumalani on Jahve’.

Millaisia yhtäläisyyksiä ristin tapahtumilla on Jeesuksen kasteeseen (Mark. 1:9–11)?

| Kaste: Mark. 1:9–11 | Risti: Mark. 15:34–39 |
| --- | --- |
| Johannes kastaa Jeesuksen | Jeesuksen kaste (vrt. Mark. 10:38) |
| Johannes (Elian hahmo; Mark. 9:11–13) | Näennäinen Elian kutsuminen |
| Taivaan avautuminen | Väliverho repeää |
| Henki (_pneuma_) | Jeesus antaa henkensä (_expneō_) |
| Jumala sanoo: ”Rakas Poikani.” | Sadanpäämies sanoo: ”Jumalan Poika.” |

Yhtäläisyydet viittaavat siihen, että kaiken keskiössä on Jeesuksen palvelutyö, joka alkaa hänen kasteestaan (Mark. 1), kuten Dan. 9:24–27 oli ennustanut, ja joka huipentuu ristin tapahtumiin (Mark. 15) hänen antaessaan henkensä lunnaiksi monien puolesta (Mark. 10:45, VKR). Jeesuksen ristinkuolema täyttää myös Dan. 9:24–27 profetiasta osan. Temppelin väliverhon repeytyminen (Mark. 15:38) viittaa siihen, että uhrijärjestelmä on saanut täyttymyksensä, kun esikuva kohtaa todellisuuden, ja alkaa uusi vaihe pelastushistoriassa.