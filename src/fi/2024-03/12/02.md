---
title:  Oletko juutalaisten kuningas?
date:   15/09/2024
---

`Lue Mark. 15:1–15. Millaisia ironisia tilanteita tekstissä esiintyy?`

Pilatus oli Juudean maaherrana 26–36 jKr. Monet hänen tekonsa aiheuttivat kauhua kansassa (Luuk. 13:1). Juutalaisessa oikeudenkäynnissä Jeesukselle langetettiin kuolemantuomio jumalanpilkasta, mutta Rooman vallan aikana juutalaisilla ei ollut valtuuksia panna tuomiota täytäntöön useimmisa tapauksissa, joten Jeesus vietiin Pilatuksen eteen tuomittavaksi.

Emme tiedä, mikä syyte Jeesusta vastaan esitettiin Pilatukselle, mutta saamme vihjeen Pilatuksen Jeesukselle esittämästä kysymyksestä: "Oletko sinä juutalaisten kuningas?" (Mark. 15:2.) Vanhan testamentin aikaan kuningas aina voideltiin. Ei siis ihme, että sana "messias" (’voideltu’) voitiin vääntää tarkoittamaan myös jotakuta, joka vaati itselleen kunnioitusta kuninkaana ja asettui siten keisarin kilpailijaksi. Sanhedrinin edessä Jeesusta syytettiin jumalanpilkasta; maaherran edessä kapinan lietsomisesta, josta rangaistuksena oli kuolema.

Ironista on, että Jeesus on Messias ja juutalaisten kuningas. Hänen tuomionsa jumalanpilkasta ja kansankiihotuksesta olivat virheellisiä; niiden sijaan hänen olisi kuulunut saada kunnioitusta ja palvontaa. Silti Jeesus käyttäytyy kuninkaallisesti. Hänen vastauksensa Pilatukselle on pidättyvän neutraali: "Sinä sen sanoit." (Mark. 15:2.) Hän ei kiistä eikä vahvista titteliä. Hän on kuningas, mutta toisenlainen kuin luullaan (vrt. Joh. 18:33–38).

Tuohon aikaan oli tapana pääsiäisenä vapauttaa vanki (Mark. 15:6). Pilatus kysyy, haluavatko he vapauttaa "juutalaisten kuninkaan" (Mark. 15:9). Vaikka hän kenties esittää kysymyksen ironisesti, ironia kääntyy häntä itseään vastaan.

Mark. 15:9, 10 on opetus havaintokyvystä ja sen puutteesta. Pilatus huomaa, että uskonnolliset johtajat luovuttivat Jeesuksen hänelle silkasta kateudesta, mutta hän ei käsitä, että kysyessään "neuvoa" väkijoukolta hän pelaa juuri uskonnollisten johtajien pussiin. He kiihottavat kansaa vaatimaan Jeesuksen ristiinnaulitsemista. Pilatus hätkähtää. Miten kauhea tapa kuolla, varsinkin viattomalle! Kuinka ironista onkaan, että pakanallinen maaherra halusi vapauttaa Messiaan, kun taas uskonnolliset johtajat halusivat ristiinnaulita hänet.