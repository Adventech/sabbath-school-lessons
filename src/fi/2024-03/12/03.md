---
title:  Ole tervehditty, juutalaisten kuningas
date:   16/09/2024
---

`Lue Mark. 15:15–20. Mitä sotilaat tekivät Jeesukselle, ja mikä merkitys heidän teollaan on?`

Roomalaiset käyttivät ankaraa hakkaamista keinona valmistella vankeja teloitukseen. Uhrilta riisuttiin vaatteet, hänet sidottiin paaluun ja häntä ruoskittiin nahkaruoskalla, jonka siimojen päihin oli kiinnitetty luunpaloja, lasia, kiviä ja nauloja.

Kun Jeesus oli ruoskittu, teloituksesta vastaavat sotilaat nöyryyttivät häntä pukemalla hänet purppuranpunaiseen viittaan ja asettamalla orjantappurakruunun hänen päähänsä ja pilkkaamalla häntä juutalaisten kuninkaaksi. Paikalla ollutta sotaväenosastoa kutsutaan joissakin käännöksissä pataljoonaksi, johon saattoi kuulua 200–600 miestä.

Kohtauksen ironia on lukijalle ilmeistä, sillä Jeesus on todella kuningas, ja sotilaiden pilkkaavat sanat julistavat tätä totuutta. Sotilaiden tervehdys oli parodiaa siitä, kuinka he tervehtivät Rooman keisaria sanoilla: "Ole tervehditty, keisari!"

Sotilaiden pilkka jatkui niin, että he löivät Jeesusta ruokokepillä päähän, sylkivät hänen päälleen ja polvistuivat ja kumarsivat hänen edessään muka kunnioittaakseen häntä. Kaikki nämä kolme asiaa on ilmaistu kreikan kielellä imperfektillä, mikä tässä yhteydessä tarkoittaa sitä, että tekeminen toistui yhä uudelleen. Jeesus ottaa kaiken vastaan hiljaa, sanomatta mitään.

Roomalaisessa ristiinnaulitsemisteloituksessa tyypillinen kaava oli sellainen, että tuomitun piti alasti kantaa oma ristinsä teloituspaikalle. Tämän käytännön tarkoituksena oli jälleen kerran nöyryyttää ja häpäistä tuomittu täysin yhteisön edessä.

Juutalaiset kuitenkin kammosivat julkista alastomuutta. Mark. 15:20 kerrotaan, että he aikansa pilkattuaan riisuivat Jeesuksen purppuraviitan ja pukivat hänet hänen omiin vaatteisiinsa. Tämä näyttää olleen myönnytys, jonka roomalaiset tekivät juutalaisille tuolloin tuossa paikassa.

Ajattele kaikkea tähän kertomukseen sisältyvää ironiaa: sitä, miten he kumartavat ja "kunnioittavat" Jeesusta kuninkaana tehden sen kaiken pilkaten, vaikka Jeesus todella on kuningas, eikä vain juutalaisten kuningas, vaan myös heidän kuninkaansa.