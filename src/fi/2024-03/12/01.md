---
title:  Tuomittu ja ristiinnaulittu
date:   14/09/2024
---

> <p></p>
> "Yhdeksännellä tunnilla Jeesus huusi kovalla äänellä: ’Elohi, Elohi, lema sabaktani?’ Se on käännettynä: Jumalani, Jumalani, miksi hylkäsit minut?" (Mark. 15:34.)

### Avaintekstit
Mark. 15; Luuk. 13:1; Ps. 22:19; Joh. 20:24–29; Joh. 1:1–3; Dan. 9:24–27.

Markuksen evankeliumin 15. luvusta löytyy kärsimyskertomuksen ydin. Siinä kerrotaan Jeesuksen kuulustelusta ja tuomiosta, sotilaiden pilkasta, Jeesuksen ristiinnaulitsemisesta, kuolemasta ja hautaamisesta. Luvun tapahtumat yksityiskohtineen esitetään karusti ja terävästi, todennäköisesti siksi, että kirjoittaja haluaa antaa tosiasioiden puhua puolestaan.

Koko luvun ajan ironialla on tärkeä rooli. Siksi on hyödyllistä, että määrittelemme selkeästi, mitä ironia on.

Ironia sisältää usein kolme osatekijää: 1) kaksi merkitystasoa; 2) nuo kaksi merkitystasoa ovat toisilleen vastakkaisia tai ristiriidassa keskenään; 3) joku ei näe ironiaa eikä tunnista, mitä on tapahtumassa, eikä tiedä, että hän itse on se, joka kärsii seurauksista.

Tämän viikon tutkistelun kohteena oleva luku on täynnä tuskallista ironiaa. Ajattelepa vaikka Pilatuksen kysymystä: "Oletko sinä juutalaisten kuningas?" Tai mieti Jeesusta pilkkaavia sotilaita tai ristin yläpuolelle kiinnitettyä kylttiä tai uskonnollisten johtajien ivailua: "Muita hän kyllä on auttanut, mutta itseään hän ei pysty auttamaan." Tai pohdi arimatialaisen Joosefin odottamatonta ilmaantumista. Kaikki tämä sattuva ironia paljastaa kuitenkin vahvoja totuuksia Jeesuksen kuolemasta ja siitä, mitä se merkitsee.