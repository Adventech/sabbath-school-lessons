---
title:  Ristiinnaulitseminen
date:   17/09/2024
---

`Lue Mark. 15:21–38. Millaista kauheaa ja tuskallista ironiaa löydät tekstistä?`

Jeesus on nyt hiljainen uhri. Tähän asti hän on ollut toimintaa ohjaava herra. Nyt hän on toiminnan kohteena. Vaikka hän oli vahva kiertävä saarnaaja, hakkaamiset ja ruoan ja unen puute olivat uuvuttaneet hänet niin, että muukalaisen piti kantaa hänen ristinsä.

Ristillä hänen vaatteensa riisuttiin. Sotilaat heittivät arpaa jakaakseen ne keskenään (vrt. Ps. 22:19). Ristiinnaulitseminen oli melko veretön teloitustapa. Naulat, joita käytettiin kiinnittämään henkilö ristiin (vrt. Joh. 20:24–29), hakattiin todennäköisesti ranteen läpi juuri kämmenen alapuolelta, jossa ei ole suuria verisuonia. (Heprean ja kreikan kielissä sana "käsi" voi tarkoittaa kättä tai kyynärvartta.) Ihmisen kämmenessä ei ole rakenteita, jotka voisivat kantaa ristillä riippuvan painon. Keskihermo kulkee kämmenestä kyynärvarteen ja sieltä olkaan. Ristiinnaulitsemisessa naulat osuivat hermoon rikkoen sitä ja aiheuttaen sietämätöntä kipua koko käsivarteen. Hengittäminen oli vaikeaa. Vetääkseen kunnolla henkeä ristiinnaulitun oli ponnistettava naulattujen jalkojensa varassa ja taivutettava käsivarsiaan, mikä tuotti tuskallista kipua. Kuoleman saattoi aiheuttaa hidas tukehtuminen.

Markuksen evankeliumissa on tähän asti esiintynyt ilmoitus/salaisuus -teema, joka on ilmennyt siten, että Jeesus on kehottanut vaikenemaan siitä, kuka hän on. Tekstissä ei ole paljoa nähty kristillisissä yhteyksissä usein käytettyjä nimityksiä, kuten "Herra", "Jumalan Poika" tai "Kristus". Ristillä tähän tulee muutos. On ironista, että uskonnolliset johtajat käyttävät näitä nimityksiä pilkatessaan Jeesusta. Näin he tuomitsevat itsensä.

He sanovat muun muassa: "Muita hän kyllä on auttanut, mutta itseään hän ei pysty auttamaan." (Mark. 15:31.) Kreikan verbi "auttaa" tarkoittaa myös pelastamista, parantamista ja vapauttamista. Ironista kyllä, he myöntävät, että Jeesus on Vapahtaja. Ja ironia syvenee yhä: syy, miksi hän ei auttanut itseään, oli se, että ristillä hän pelasti muita.

`Lue Joh. 1:1–3. Mitä jakeet kertovat Jeesuksesta – hänestä, jota yllä tutkitussa tekstissä ristiinnaulitaan? Kuinka voimme edes hieman alkaa ymmärtää, mitä Kristuksen kuolema merkitsee meille?`