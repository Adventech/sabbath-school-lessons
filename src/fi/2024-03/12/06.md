---
title:  Lepoon laskettu
date:   19/09/2024
---

`Lue Mark. 15:42–47. Mikä merkitys arimatialaisen Joosefin väliintulolla oli, varsinkin kun Jeesuksen opetuslapset olivat kaikonneet?`

Kaiken draaman jälkeen on arkisten asioiden vuoro. Kuolleet on aina haudattava. Hautaamiskertomuksessa on useita hengellisesti koskettavia piirteitä. Toiset taas ovat historiallisestikin tärkeitä.

Tässä kohtaa arimatialainen Joosef esiintyy ensimmäisen ja viimeisen kerran Markuksen evankeliumissa. Hän oli arvostettu Sanhedrinin jäsen, yksi "kaupunkieliittiin" kuuluvista. Varakkaana ja kunnioitettuna miehenä hän uskalsi lähestyä maaherra Pilatusta ja pyytää Jeesuksen ruumista. On liikuttavaa, että yksi neuvoston jäsenistä oli niin kiinnostunut Jeesuksen hautaamisesta. Missä sen sijaan olivat Jeesuksen opetuslapset kaiken tämän keskellä?

Yksi tärkeä historiallinen yksityiskohta tässä on Jeesuksen kuoleman todentaminen. Mark. 15:43 kerrotaan Joosefin pyynnöstä saada Jeesuksen ruumis. Pilatus yllättyi kuullessaan, että Jeesus oli jo kuollut (Mark. 15:44). Siksi hän kutsutti ristiinnaulitsemisesta vastanneen sadanpäällikön luokseen ja kysyi, oliko asia näin. Sadanpäällikkö vahvisti asian.

Tämä on tärkeää siksi, että jotkut myöhemmin väittivät, ettei Jeesus ollut kuollut ristillä, vaan vain pyörtynyt. Sadanpäällikön todistus roomalaismaaherralle kumoaa väitteen. Roomalaiset osasivat kyllä teloittaa rikollisia.

Joosef toi pellavakäärinliinan ja kääri Jeesuksen ruumiin siihen ja laski sen kallioon hakattuun hautaan. Hauta oli niin suuri, että sinne saattoi astua sisään (Mark. 16:5). Evankeliumin kirjoittaja mainitsee Magdalan Marian ja Joosefin äiti Marian katsoneen, mihin Jeesus haudattiin. Nämä kaksi naista yhdessä Salomen kanssa olivat katselleet ristiinnaulitsemista etäältä; kaikki kolme menivät myös haudalle sunnuntaiaamuna saattaakseen päätökseen Jeesuksen ruumiin palsamoinnin (Mark. 16:1).

Miksi evankeliumissa mainitaan nämä kolme naista? He ovat tyhjän haudan todistajia (Mark. 16), ja siten tärkeitä Jeesuksen ylösnousemuksen todistajia.

`Kuinka varmistumme siitä, ettei meistä tule ratkaisevilla hetkillä opetuslasten tavoin "taistelussa kadonneita"?`