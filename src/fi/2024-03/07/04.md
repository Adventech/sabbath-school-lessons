---
title:  Vuori ja väkijoukko
date:   13/08/2024
---

`Lue Mark. 9:1–13. Mitä Pietari, Jaakob ja Johannes näkivät eräänä yönä ollessaan yhdessä Jeesuksen kanssa?`

Jeesuksen ennustus siitä, että jotkut joukossa olevat eivät kohtaisi kuolemaa ennen kuin näkisivät Jumalan valtakunnan tulevan voimassaan (Mark. 9:1), saa täyttymyksensä muutaman päivän kuluttua, kun Jeesus vie Pietarin, Jaakobin ja Johanneksen ylös korkealle vuorelle yksinäisyyteen. Siellä hänet kirkastetaan heidän silmiensä edessä taivaan valtakunnan kirkkauteen.

Elia ja Mooses taivaan valtakunnasta tulevat ja keskustelevat Jeesuksen kanssa. Luukkaan mukaan he puhuivat Jeesuksen poislähdöstä (kreikaksi exodos), joka oli toteutuva Jerusalemissa (Luuk. 9:30, 31). Siten tämä kirkastamistapahtuma on yhteydessä Jeesuksen tulevaan ristinkuolemaan (vrt. Mark. 9:9). Muisto tapahtumasta antaisi toivoa, kun opetuslapset näkisivät Jeesuksen ristiinnaulittuna.

Laskeutuessaan vuorelta nuo kolme opetuslasta kysyvät Jeesukselta, eikö Elian pitänyt tulla ensin. Ajatus liittyy siihen odotukseen, että Elia ilmestyisi ennen Messiasta (vrt. Mal. 3:23, 24/4:5, 6, VKR). Jeesus vastaa, että Elia oli jo tullut. Tämä oli viittaus Johannes Kastajaan. Kuten he tappoivat Johanneksen, samoin Jeesus tulisi kuolemaan heidän käsiinsä, mutta hän nousisi kuolleista kolmen päivän kuluttua.

Kirkastusvuorelta laskeuduttaessa vuoren juurelta löytyy surullinen kaaos (Mark. 9:14–29). Yhdeksän opetuslapsen luo oli tuotu demonin riivaama poika, jota he eivät kyenneet parantamaan. Kun Jeesus tulee paikalle, kaikki juoksevat hänen luokseen. Jeesukselle kerrotaan, miten demoni vaivaa lasta. Jeesus tuntuu käyttävän pitkän aikaa yksityiskohtien tiedusteluun. Se on liikaa lapsen isälle, joka huudahtaa: "Sääli meitä ja auta, jos sinä jotakin voit!" (Mark. 9:22.)

Jeesus tarttuu heti epäilyksen ilmaisuun. Sen voisi esittää näin: "Mitä tarkoitat: ’Jos sinä voit?’" Samassa isä oivaltaa, ettei hänen poikansa ole ainoa, jolla on ongelma. Hänellä itsellään on epäuskon ongelma. Ja hänen epäuskonsa voisi johtaa siihen, ettei hänen poikansa paranisi. Niinpä epätoivoinen isä heittäytyy Jeesuksen armon varaan näillä kuuluisilla sanoilla: "Minä uskon! Auta minua epäuskossani!" (Mark. 9:24.) Jeesus parantaa pojan.