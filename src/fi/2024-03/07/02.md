---
title:  Selvästi näkeminen
date:   11/08/2024
---

`Lue Mark. 8:22–30. Miksi sokean parantaminen vaati kaksi kosketusta? Mitä opimme kertomuksesta?`

Evankeliumit kertovat useista sokeista, jotka Jeesus paransi. Tämän Mark. 8. luvun kertomuksen lisäksi Mark. 10:46–52 kertoo sokeasta Bartimaioksesta, joka sai näkönsä takaisin. Matteus mainitsee kaksi sokeaa miestä (Matt. 20:29–34). Joh. 9. luvussa kerrotaan, kuinka Jeesus paransi sokeana syntyneen miehen käskien tämän peseytyä Siloan altaalla.

Mark. 8. luvun kertomus on kuitenkin ainutlaatuinen. Se löytyy vain Markuksen evankeliumista, ja se on Jeesuksen ihmeistä ainoa, joka vaatii kaksi tekoa täydellisen terveyden palauttamiseksi. Kertomuksessa on myös koskettava yksityiskohta: Jeesus ottaa miestä kädestä ja vie hänet kylän ulkopuolelle. Tästä voi aistia Jeesuksen myötätunnon tätä vammaista miestä kohtaan.

Mutta miksi kaksi kosketusta? Kyse ei ollut Jeesuksen voiman puutteesta, vaan siitä, että hän luultavasti halusi antaa havainnollistavan vertauksen siitä, kuinka hengellisen ymmärryksen kehittyminen vie joskus aikaa. Näin opetuslapsille myös tapahtuu. Koko tekstijakso, Mark. 8:22–10:25, alkaa ja päättyy sokean miehen parantamisella. Jeesus opettaa erityisesti tässä osassa Markusta tulevasta kuolemastaan. Kuitenkin opetuslasten on vaikeaa sitä käsittää, vaikka Jeesus puhuu siitä toistuvasti.

Opettajat rakastavat kysymyksiä. Ne ovat usein avain opiskelijan ymmärryksen avaamiseen. Mark. 8. luvussa tullaan kirjan käännekohtaan. Kolme asiaa vahvistaa väitteen: 1) Jeesus kysyy opetuslapsiltaan identiteetistään. Tätä hän ei ole tehnyt aiemmin. 2) Pietari on ensimmäinen ei-demonien riivaama henkilö, joka julistaa, että Jeesus on Messias. 3) Heti tämän ilmoituksen jälkeen siitä, kuka Jeesus on, Jeesus alkaa selittää, minne hän on menossa – ristille.

Miksi Jeesus pyytää opetuslapsia olemaan kertomatta kenellekään, että hän on Messias? Se tuntuu järjenvastaiselta; onhan kyse Jumalan valtakunnan perustamisesta. Jeesuksen aikana ajatukseen Messiaasta liittyi kuitenkin poliittisia sävyjä Rooman kukistamisesta, eikä Jeesus tullut sellaiseksi messiaaksi; siksi hän kehotti vaikenemaan siitä, kuka hän oli.

`Mitä kertomus opettaa ajoista, jolloin on tärkeää olla sanomatta tiettyjä asioita, vaikka ne olisivat tosia?`