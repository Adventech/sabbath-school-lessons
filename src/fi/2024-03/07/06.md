---
title:  Eheänä helvettiin
date:   15/08/2024
---

`Lue Mark. 9:42–50. Mikä katkelmassa solmii Jeesuksen opetukset yhteen?`

Tämän raamatunkohdan jokaisessa peräkkäisessä opetuksessa on jokin ilmaisu, joka liittyy edelliseen opetukseen. Katkelmassa käytetään kolmea avainsanaa, jotka vievät Jeesuksen opetusta eteenpäin askel askeleelta: "johdattaa lankeemukseen", "tuli" ja "suola".

Ensimmäinen opetus koskee "näitä vähäisiä", joilla viitataan uusiin uskoviin. Jumalan valtakunnassa johtohenkilöille annetaan vastuu huolehtia uusista uskovista hyvin samaan tapaan kuin Vanhan testamentin yhteiskunnassa tuli huolehtia heikoimmista – leskistä, orvoista ja muukalaisista. Jeesus puhuu liioitellen, että olisi parempi joutua hukutetuksi kuin saada yksikään "näistä vähäisistä" lankeamaan.

Ilmaisua "johdattaa lankeemukseen" seuraa katkelman pisin opetus. Lukijalla on vastassaan kaksi pulmaa. 1) Opettaako Jeesus todella, että pitäisi katkaista kätensä/jalkansa tai repiä silmänsä irti? 2) Opettaako hän, että on olemassa ikuisesti palava helvetti? Vastaus molempiin kysymyksiin on "ei". Jeesus ei kehota silpomaan itseään – sellainen torjuttiin juutalaisuudessa (5. Moos. 14:1; 1. Kun. 18:27, 28). Herra käyttää liioittelua tehostaakseen sanomaansa. Jos jonkin ruumiinosan menettäminen on kauheaa, kuinka paljon suurempi katastrofi pitäisi olla sen, jos kristitty tekee syntiä! Jeesus ei opeta myöskään ikuisesti palavaa helvettiä, vaan kohtaan sisältyy koominen näkökulma. Ajattele, että menisimme taivaaseen yksisilmäisinä, -jalkaisina tai -kätisinä. Ja ajattele sitten ihmisiä, jotka menevät eheinä helvettiin. Eikö asian pitäisi olla päinvastoin? Terve mies helvetissä on kodemiaa. Tällainen ilmaisu näin vakavasta aiheesta saa ajattelemaan, että Jeesus havainnollistaa asiaa liioittelemalla. Syntiin tulee suhtautua niin vakavasti, että olisi parempi menettää ruumiin­osiaan kuin tehdä sitä.

Mitä helvetin ikuisuuteen tulee, sen seuraukset ovat ikuisia, ei itse tuli. "Jumala on rakastanut maailmaa niin paljon, että hän antoi ainoan Poikansa, jottei yksikään joka häneen uskoo, joutuisi kadotukseen, vaan saisi iankaikkisen elämän." (Joh. 3:16, kursivointi lisätty). Pelastumattomat eivät pala ikuisesti; he joutuvat kadotukseen eli katoavat ikuisiksi ajoiksi – hyvin suuri ero!