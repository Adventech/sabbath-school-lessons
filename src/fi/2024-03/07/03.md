---
title:  Opetuslapseuden hinta
date:   12/08/2024
---

`Lue Mark. 8:31–38. Mitä Jeesus opettaa Kristuksen seuraamisen hinnasta?`

Opetuslapset tietävät nyt, että Jeesus on Messias. Markuksen evankeliumin lukija on tiennyt tämän heti kirjan alusta alkaen (Mark. 1:1).

Kun Jeesus kutsui opetuslapsia, hän sanoi tekevänsä heistä ihmisten kalastajia (Mark. 1:17). Ongelmista ei mainittu sanaakaan. Nyt opetuslapset todella tietävät, kuka Jeesus on. Hän paljastaa heille tehtävänsä päämäärän – sen, että hänen täytyy kärsiä monia asioita, tulla torjutuksi ja tapetuksi, ja sen jälkeen kolmantena päivänä hän nousee kuolleista.

Tämä on järkyttävä uutinen. Pietari, joka juuri tunnusti Jeesuksen Messiaaksi, vie Jeesuksen syrjään ja nuhtelee häntä siitä, että hän puhuu tällaisia. Jeesus vastaa Pietarille suorin sanoin, jotka varmasti kirpaisivat Pietaria. Jeesus kutsuu Pietaria Saatanaksi, jonka hän käskee väistymään tieltään, koska tuollaiset ajatukset eivät ole sopusoinnussa Jumalan tahdon kanssa.

"Pietarin sanat eivät olleet sellaisia, että ne olisivat voineet auttaa ja lohduttaa Jeesusta häntä odottavassa suuressa koetuksessa. Ne eivät olleet sopusoinnussa Jumalan armotarkoituksen kanssa kadonnutta maailmaa kohtaan eivätkä sen opetuksen kanssa itsensä uhraamisesta, jota Jeesus tuli opettamaan omalla esimerkillään." (_4AO_ 359.)

Jeesuksen seuraajia kutsutaan omaksumaan sama tavoite kuin hänellä oli: ottamaan ristinsä ja seuraamaan Jeesusta. Ristiinnaulitseminen oli julmin, nöyryyttävin ja pelottavin teloitusmenetelmä, joka roomalaisilla oli käytössään. Kaikki halusivat välttää ristin. Miksi siis kukaan haluaisi ottaa ristin symboliksi omistautumisestaan Jeesukselle?

Jeesus selittää paitsi opetuslapseuden hinnan myös sen suuren arvon. Kristillisen uskon paradoksissa elämän menettämisestä tulee keino löytää se. Sitä vastoin koko maailman voittaminen, mutta samalla iankaikkisen elämän menettäminen, on järjetöntä. Lähetyssaarnaaja Jim Elliot ilmaisi asian vaikuttavasti päiväkirjassaan 28. lokakuuta 1949: "Tyhmä ei ole se, joka antaa pois sen, mitä hän ei voi pitää, saadakseen sen, mitä hän ei voi menettää."

`Lue Joh. 12:25. Miten olet kokenut näiden sanojen todellisuuden?`