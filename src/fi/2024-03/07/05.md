---
title:  Kuka on suurin?
date:   14/08/2024
---

`Lue Mark. 9:30–41. Mitä erilaista on tässä Jeesuksen toisessa ennustuksessa kuolemastaan ja ylösnousemuksestaan (vrt. Mark. 8:31)? Mistä opetuslapset kiistelevät ja minkä neuvon Jeesus heille antaa?`

Ensimmäisessä ennustuksessa Jeesus viittaa niihin, jotka tulevat torjumaan ja tappamaan hänet. Toisessa hän viittaa siihen, että hänet tullaan pettämään. Pettäjää ei paljasteta tässä, mutta lukija tietää, kuka se on, koska Juudas on nimetty jo kavaltajaksi (Mark. 3:19). Sitten jälleen kerran Herra sanoo, että hänet tullaan tappamaan ja että hän kolmen päivän kuluttua nousee ylös. Opetuslapset vaikuttavat vielä piittaamattomammilta tämän toisen ennustuksen suhteen kuin ensimmäisen. Ei-toivotut uutiset eivät herätä keskustelua.

Mark. 8:27 mukaan Jeesus oli lähellä Filippoksen Kesareaa, Galileanjärvestä pohjoiseen. Hän kulkee Galilean halki (Mark. 9:30) ja saapuu Kapernaumiin (Mark. 9:33). On helppo kuvitella hänen matkaansa pohjoisesta etelään. Kapernaumiin hän menee yksin 12 opetuslapsen jäädessä viivyttelemään. Kun kaikki ovat talossa, Jeesus tiedustelee opetuslasten keskustelusta matkalla. Kukaan ei vastaa, mikä on varma merkki siitä, että he vaivautuvat kysymyksestä, melkein kuin lapset jäädessään kiinni jostakin sellaisesta, minkä tietävät vääräksi. Heidän keskustelunsa oli koskenut sitä, kuka on suurin. Tätä samaa kysymystä jokainen meistäkin ajattelee. Jumalan valtakunnassa ajatus kääntyy ylösalaisin.

Jeesus käsittelee ongelmaa kahdessa osassa. Ensin hän sanoo selvästi, että ollakseen ensimmäinen (suurin), ihmisen täytyy tulla palvelijaksi. Sitten Jeesus teon kautta havainnollistaa, mitä tarkoittaa. Ilmeisesti lähellä seisoi lapsi kuuntelemassa. Jeesus ottaa hänet syliinsä. Hän opettaa, että ottamalla vastaan lapsen, otamme vastaan hänet. Ja ottamalla vastaan hänet, otamme vastaan Isän. Näin alhaisimpanakin pidetty lapsi on yhteydessä itse Jumalaan.

Johannes esittää kysymyksen ulkopuolisista, ja Jeesus opettaa, että ne, jotka eivät ole meitä vastaan, ovat meidän puolellamme. Herra vahvistaa, että kristillistä palvelusta tekevien auttaminen, edes pienin tavoin, ei jää huomaamatta taivaassa.

`Millainen on Raamatun ajatus suuruudesta verrattuna maailman käsitykseen siitä? Kumpaan pyrit?`