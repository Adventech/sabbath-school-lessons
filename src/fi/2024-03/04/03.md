---
title:  Jeesuksen selitys
date:   22/07/2024
---

Jeesus päätti vertauksen, mutta ei heti antanut selitystä sille. Mark. 4:1 mukaan Jeesus kertoi tämän vertauksen suurelle väkijoukolle. Vasta myöhemmin, pienemmän joukon kesken (Mark. 4:10), Jeesus selitti, mitä vertaus tarkoitti.

`Lue Mark. 4:13–20. Miten Jeesus selitti kylväjävertausta?`

Jeesus selittää vertausta nimeämällä ne, joita monet kertomuksen yksityiskohdista edustavat. Tulkinta osoittaa, että kertomus on löyhä allegoria, jossa on viittauksia todelliseen maailmaan, mutta ei välttämättä viittauksia jokaiseen yksityiskohtaan.

Jeesus nimeää siemenen sanaksi. Tällä hän tarkoittaa Jumalan sanaa, erityisesti Jeesuksen itsensä saarnaamana. Jaak. 1:21 sanotaan: "– – pankaa pois kaikki saasta ja pahuus. Ottakaa vastaan sana, joka on teihin istutettu ja joka voi pelastaa teidän sielunne."

Erilaiset maaperät kuvaavat erilaisia kuulijoita. Jeesuksen selityksen mukaan jokainen kuulee sanan. Kaikille maaperille kylvetään siementä, mutta vastaanotto on erilaista. Tienvieren maaperä on kovaa, ja linnut nappaavat siemenet. Jeesus yhdistää tämän siihen, miten Paholainen ottaa pois totuuden. Kallioisessa maaperässä on vain vähän syvyyttä. Jeesus yhdistää tämän maaperän niihin, joiden sitoutuminen on pinnallista; he eivät ole laskeneet opetuslapseuden hintaa. Ohdakkeinen maaperä tukahduttaa siihen kylvetyt siemenet. Tämä maaperä edustaa elämän huolia ja rikkauksia, jotka tukahduttavat sanan. Hyvä maaperä sen sijaan edustaa niitä, jotka kuulevat sanan ja ottavat sen vastaan, niin että se kasvaa ja tuottaa runsaan sadon.

Jeesus antaa pisimmät selitykset kallioisen ja ohdakkeisen maan kohdalla. Kuvaillessaan kallioisen maaperän kuulijoita Jeesus viittaa kahteen vastakkaiseen elementtiin: he ottavat sanan ilolla vastaan, mutta ovat vain hetkellisiä opetuslapsia. Kun vaino tulee, he lankeavat pois. Ohdakkeisen maaperän kuulijoiden kohdalla on toisin. He eivät lankea pois vaikeiden aikojen tähden, vaan hyvien: he keskittyvät Jumalan valtakunnan sijasta tämän maailman asioihin. Heidän huolensa ja kiinnostuksensa aiheet liittyvät siihen, mitä maailmalla on tarjottavana.