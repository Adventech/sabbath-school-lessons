---
title:  Vertauksia kasvavasta siemenestä
date:   25/07/2024
---

`Lue Mark. 4:26–29. Mihin vertauksessa keskitytään ensisijaisesti?`

Suurin osa Markuksen evankeliumin kertomuksista löytyy myös joko Matteuksen tai Luukkaan evankeliumeista, tai molemmista. Markus on kuitenkin ainoa, joka kertoo tämän vertauksen. Vertauksen keskiössä on kasvuprosessi. Jeesus osoittaa, että näin Jumalan valtakunta toimii. Ihmisillä on oma osuutensa kasvun edistämisessä, mutta todellinen kasvu on Jumalan työtä. Se ei ole loputon prosessi. Kertomus tulee äkilliseen päätökseen, kun vilja on kypsää. Samoin Kristuksen toinen tuleminen tuo äkillisen lopun koko maailmamme historialle.

`Lue Mark. 4:30–32. Mitä sinapinsiemenvertaus painottaa?`

Vertaus korostaa sitä, miten jostakin hyvin pienestä kasvaa jotakin merkittävän suurta. Sinapinsiemenet ovat läpimitaltaan 1–2 mm. Tässä kuvattu kasvi on todennäköisesti mustasinappi (Brassica nigra), jonka siemenet ovat hyvin pieniä (yhteen grammaan mahtuu yli 700 siementä). Vaikka mustasinapinsiemen ei olekaan maailman pienin siemen, se on silti hyvin pieni verrattuna sen tuottamaan kasviin, joka voi kasvaa jopa kolmen metrin korkuiseksi. Jeesus sanoo, että linnutkin tekevät pesiään kasvin oksille. Tässä on viittaus Ps. 104:12 ja Dan. 4:7–9. Ps. 104 puhuu Jumalan voimasta hänen luodessaan maailman ja Dan. 4 kuvaa Nebukadnessarin suurena puuna, jonka oksien suojista koko maailma löytää varjon ja ravinnon.

Jeesuksen ajatuksen ydin on, että Jumalan valtakunta, joka alkaa pienenä, kasvaa suureksi ja vaikuttavaksi. Tuon ajan ihmiset saattoivat ehkä halveksia Galileasta tullutta pölynpeittämää kiertelevää saarnaajaa opetuslapsineen, mutta aika on osoittanut, että hänen armon valtakuntansa laajenee edelleen koko maailmassa.

`Lue Matt. 24:14. Millainen seurakunta oli tuohon aikaan, kun Jeesus esitti tämän ennustuksen? Miksi tämä on niin merkittävä ja uskoa vahvistava ennustus?`