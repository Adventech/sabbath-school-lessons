---
title:  Lamppu ja mitta-astia
date:   24/07/2024
---

`Lue Mark. 4:21–23. Mitä Jeesus painottaa vertauksessaan lampusta?`

Jeesuksen ajan talot saattoivat olla hyvin erilaisia kooltaan ja rakennustavaltaan sijainnista ja omistajiensa varakkuudesta riippuen. Tuon ajan talot seurasivat kreikkalaista rakennustapaa, jossa rakennukset sijoitettiin sisäpihan ympärille. Talojen hienostuneisuudessa oli suurta vaihtelua. Jeesus saattoi puhua myös maalaisten pienemmistä taloista. Olipa kyse isosta tai pienestä talosta, periaate on sama: jonakin päivänä totuus Jeesuksesta tulee ilmi.

Mark. 4:21 Jeesus esittää kaksi kysymystä. Ensimmäiseen odotetaan kielteistä vastausta – "Ei kai lamppua sitä varten tuoda huoneeseen, että se pantaisiin vakan alle tai vuoteen alle?" Toiseen odotetaan myönteistä vastausta – "Eikö siksi, että se pantaisiin lampunjalkaan?" (RK 2012.) Jeesus esittää absurdin, lähes humoristisen ajatusleikin tehdäkseen ajatuksensa tiettäväksi. Lamput on tarkoitettu antamaan valoa, muutoin ne menettävät tarkoituksensa. Mark. 4:22 selittää vertausta viittaamalla siihen, miten salaisuudet tulevat julki. Jokainen, jonka sähköposti tai tietokone on hakkeroitu, tietää, mitä salaisuuksien julkitulo tarkoittaa. Jeesus puhuu kuitenkin evankeliumista, joka tulee julki.

`Lue Mark. 4:24, 25 (VKR/RK 2012). Minkä opetuksen Jeesus pyrkii antamaan puhumalla mitta-astiasta?`

Torimyyjillä on yleensä mukanaan astia, jolla he mittaavat myymänsä tuotteen määrää. Heillä on tapana täyttää astia kukkuroilleen tai lisätä määrään hieman enemmän kuin olisi tarpeen, jotta ostajalle tulisi tunne, että häntä kohdellaan oikeudenmukaisesti. Jeesus nostaa tämän myyjien tavan kohdella asiakkaitaan esimerkkinä siitä, mihin avoimuus totuudelle johtaa. Jos joku on avoin ja seuraa valoa, hän saa yhä enemmän. Jos joku torjuu valon, jopa se, mitä hänellä oli, otetaan pois.

`Kuinka voimme oppia paremmin periaatteen siitä, että "millä mitalla te mittaatte, sillä teille mitataan"? Pohdi asiaa suhteissasi toisiin ihmisiin.`