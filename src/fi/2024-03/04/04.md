---
title:  Vertausten tarkoitus
date:   23/07/2024
---

`Lue Mark. 4:10–12. Miksi Jeesus opetti vertauksin?`

Tekstin pinnallinen lukeminen antaa kuvan, että Jeesus opetti vertauksin pitääkseen ulkopuoliset pimennossa. Tulkinta ei sovi yhteen Markuksen kuvaaman Jeesuksen muun toiminnan kanssa. Mark. 3:5, 6 Jeesus suree uskonnollisten johtajien sydämen kovuutta. Mark. 3:22–30 Jeesus suhtautuu lainopettajien väitteisiin vakavasti ja selittää, miksi he ovat väärässä. Mark. 12:1–12 uskonnolliset johtajat ymmärtävät, että Jeesuksen vertaus viinitarhan vuokraajista tarkoittaa heitä. Se on varoitus siitä, mihin heidän juonensa häntä vastaan johtaa sekä mitkä ovat sen kauheat seuraukset. Jos Jeesus ei olisi välittänyt heistä, hän ei olisi varoittanut heitä. Meidän on siis tarkasteltava lähemmin Jeesuksen sanoja Mark. 4. luvussa, jotta ymmärrämme, mitä Jeesus tarkoittaa. Jeesus lainaa Jes. 6:9, 10.

`Lue Jes. 6:1–13. Mitä Jesajalle tapahtuu? Minkä sanoman hän saa välitettäväksi Israelille?`

Jesaja näkee näyn Jumalasta temppelissä ja on pakahtua Jumalan kirkkaudesta ja omasta saastaisuudestaan. Jumala puhdistaa hänet ja antaa hänelle tehtäväksi julistaa järkyttävää sanomaa. Kuten Markuksen kohdalla, tämä Jesajalle annettu sanoma tuntuu myös olevan ristiriidassa muun Jesajan sanoman kanssa, jossa tarjotaan lohdutusta Jumalan kansalle.

Jes. 6. luvun sanoman on tarkoitus herättää kansa niin, että he kääntyisivät pahoilta teiltään. Markuksen evankeliumin tekstissä avain Jeesuksen sanojen ymmärtämiseen löytyy Mark. 3:35. Jeesuksen opetusta ymmärtääkseen ihmisen on tehtävä Jumalan tahto (Mark. 3:35). Se tuo hänet Jeesuksen perheeseen. Ne, jotka ovat päättäneet, että Jeesus on Paholaisen riivaama, eivät kuuntele.

Lainatessaan Jes. 6. lukua Jeesuksen tarkoituksena ei ole sanoa, että Jumala haluaa pitää ihmiset loitolla, vaan että heidän omat ennakkokäsityksensä ja sydämensä kovuus estävät heitä hyväksymästä pelastavaa totuutta.

Juuri tämä on kylväjävertauksen perimmäinen totuus. Jokainen valitsee itse, minkä tyyppistä maaperää hän on.