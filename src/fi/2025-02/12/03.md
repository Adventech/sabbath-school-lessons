---
title:  Patsaan palvominen
date:   16/06/2025
---

Vaikka Nebukadnessar olikin vaikuttunut siitä, mitä Daniel oli tehnyt, ja osoitti aluksi suurta kunnioitusta Danielille ja hänen Jumalalleen (ks. Dan. 2, erityisesti jakeet 46–48), se ei kestänyt pitkään.

`Lue Dan. 3:1–12. Mitä merkitystä on sillä, että patsas oli kokonaan kultaa ja että kuningas vaati sen palvomista?`

Kuningas korosti uhmaavansa Jumalan sanomaa rakentamalla kokonaan kullasta tehdyn patsaan. Mikä on sen viesti? Babylonia ei koskaan luhistu, ja Nebukadnessar tulee aina olemaan kuningas. Kuka tahansa, joka uskaltaisi kyseenalaistaa tämän ajatuksen, teloitettaisiin. Tässä on voimallinen muistutus siitä, kuinka inhimillinen halumme itsemääräämisoikeuteen voi nopeasti sokaista meidät siltä totuudelta, miten suuri taistelu aivan varmasti päättyy.

Nebukadnessar osoitti samoja luonteenpiirteitä kuin Lucifer: hän oli kunnianhimoinen, omahyväinen ja tarpeeksi ylpeä kapinoidakseen avoimesti Jumalan auktoriteettia vastaan. Muissa kohdin on tietysti huomattavia eroja: Nebukadnessar uskoi lopulta oikeaan Jumalaan, ja on todennäköistä, että tapaamme hänet siinä valtakunnassa, jota hän alun perin niin kovasti uhmasi.

`Lue Dan. 3:17, 18 kolmen heprealaisen sanat, joilla he uhmasivat kuningasta. Mitä tämä opettaa meille uskosta ja siitä, mitä se voi joskus vaatia meiltä?`

Ajattele, miten helposti nämä kolme miestä olisivat voineet järkeillä tiensä ulos tästä vaarallisesta tilanteesta. Eiväthän he loppujen lopuksi olleet fanaatikkoja, jotka olisivat halunneet tulla poltetuksi elävältä pelkän kumartamisen sijaan. Eivätkö he olisi voineet vain teeskennellä ja vaikka kumartua sitomaan kengännauhojaan ja rukoilla samalla omaa Jumalaansa? Oliko kaikki, mitä he joutuisivat kokemaan, todella sen arvoista? Ilmeisesti näin he ajattelivat, vaikka heidän sanoistaan käykin ilmi, että he tiesivät, etteivät he ehkä selviä tästä hengissä.

`Lue Luuk. 16:10. Miten voimme välttää tinkimästä uskostamme?`