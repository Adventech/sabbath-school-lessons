---
title:  Profetioiden historisoiva lukutapa
date:   15/06/2025
---

Yksi koko Raamatun voimallisimmista profetioista on Danielin kirjan 2. luvussa. Profeetta Daniel kirjoitti yli viisisataa vuotta ennen Kristuksen syntymää muistiin maailmanhisto­rian alkaen Babyloniassa vietetystä ajasta ja sen jälkeen Meedia-Persian, Kreikan, Rooman ja Rooman hajoamisen kautta nykypäivän Euroopan kansakunniksi, sellaisina kuin ne ovat nykyään.

Itse asiassa tekstissä sanotaan näistä eurooppalaisista kansoista, että ”valtakunnat liittyvät toisiinsa aviositein mutta eivät yhdisty, niin kuin ei rautakaan yhdisty saveen” (Dan. 2:43). Tämä profetia on toteutunut hämmästyttävällä tavalla. Toisin sanoen, huolimatta kaikenlaisista näiden kansojen ihmisten (ruhtinaista tavallisiin ihmisiin) välisistä avioliitoista, valtakunnat pysyvät jakautuneina.

Esimerkiksi Iso-Britannian monarkian nimi on ”The House of Windsor” [Windsorin suku], joka on hieno englantilainen nimi. Tämä on kuitenkin suhteellisen uusi nimi – itse asiassa vuodelta 1917. Sitä ennen suvun nimi oli Saksi-Coburg-Gotha, joka on selvästi saksalainen nimi. Tämä siksi, että monet Britannian kuninkaallisista – sekoittumalla ”aviositein” – olivat verisukulaisia saksalaisten kanssa. Nämä verisiteet eivät kuitenkaan riittäneet estämään heitä sotimasta, joten ensimmäisen maailmansodan aikana he halusivat erottautua vihatuista vihollisistaan ja muuttivat nimensä Windsoreiksi.

`Lue Dan. 2:31–45. Mikä Nebukadnessarin uni oli ja miten Daniel tulkitsi sen?`

Danielin kirjan apokalyptiset profetiat noudattavat kaikki Danielin kirjan 2. luvussa asetettua perustusta. Näin ollen loput näistä profetioista seuraavat Danielin kirjan 2. luvun tavoin maailman valtakuntien järjestystä toisensa jälkeen, kunnes Jumala perustaa ikuisen valtakuntansa (ks. Dan. 2:44; Dan. 7:13, 14). Toisin sanoen profetiat kulkevat läpi historian valtakunnasta toiseen katkeamattomassa järjestyksessä, mikä alkaa antiikin ajoista ja päättyy tulevaisuudessa, jopa meidän aikaamme saakka. Tämä on historisoiva lähestymistapa tulkita profetioita, ja sitä tekstien ymmärtäminen vaatii. Historisoivan lähestymistavan käyttö on ratkaisevan tärkeää lopun ajan tapahtumien ymmärtämiseksi, erityisesti kun niitä kuvaillaan Ilmestyskirjassa.