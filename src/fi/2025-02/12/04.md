---
title:  Patsaan palvominen, jälleen kerran
date:   17/06/2025
---

Raamattua tutkivat ovat jo pitkään nähneet yhteyden Danielin kirjan 3. luvun ja sen välillä, mitä Ilmestyskirjassa opetetaan lopun ajan tapahtumista. Syystäkin, sillä Danielin kirjan 3. luvussa – jossa käsketään ”kumartamaan – – patsasta” (Dan. 3:15) ja tottelemattomuudesta seuraa kuolemanrangaistus – on samankaltaista, mitä Ilmestyskirja opettaa käskystä kumartaa pedon kuvaa kuolemanrangaistuksen uhalla. ”Se on saanut vallan antaa pedon kuvalle hengen, niin että kuva jopa kykenee puhumaan, ja se on myös saanut vallan tappaa kaikki, jotka eivät kumarra pedon kuvaa.” (Ilm. 13:15.)

`Lue Ilm. 13:11–17; 14:9, 11, 12; 16:2; 19:20 ja 20:4. Mikä asettaa Jumalan käskyt ja ihmisten käskyt toisiaan vastaan?`

Jumalan kansaa kutsutaan kumartamaan ”häntä, joka on luonut taivaan, maan ja meren ja vesien lähteet” pedon ja sen kuvan sijaan. Kun kolme heprealaista kohtasivat samanlaisen uhan, he kieltäytyivät palvomasta mitään muuta kuin Jumalaa. Periaate on sama, mitä tulee tapahtumaan maailmanlaajuisesti, kun kehotetaan palvomaan pedon kuvaa Luojan sijaan.

`Lue Room. 1:18–25. (Huomaa yhteys Room. 1:18 ja Ilm. 14:9, 10 välillä puhuttaessa ”Jumalan vihasta”.) Millä tavoin kuvien kumartamista koskeva kysymys on siis vain yksi osoitus tästä samasta periaatteesta, joka koskee sitä, kenelle ihmiset viime kädessä ovat uskollisia?`

Palvominen ei välttämättä tarkoita kumartamista ja suitsukkeiden tarjoamista, vaikka se voikin tarkoittaa myös näitä. Palvomme sitä, jolle olemme viime kädessä uskollisia. Kun ajatellaan, kuka Jumala on, Luojamme ja – sen jälkeen, mitä hän on tehnyt puolestamme Jeesuksessa – myös Lunastajamme, silloin tietysti vain häntä yksin pitäisi palvoa. Kaikki muu on epäjumalanpalvelusta. Ehkä tämä selittää Jeesuksen seuraavat kovat sanat: ”Joka ei ole minun puolellani, on minua vastaan, ja joka ei yhdessä minun kanssani kokoa, se hajottaa.” (Matt. 12:30.) Lopun ajan tapahtumat tulevat yksinkertaisesti olemaan dramaattinen osoitus tästä totuudesta.