---
title:  Pedon merkki
date:   19/06/2025
---

Vuodet ovat kuluneet ja lopun ajan tapahtumat, kuten kuolemanrangaistus ja pedon merkin täytäntöönpano, eivät ole vielä tapahtuneet. Jotkut ovat ilmaisseet epäilyksensä, olleet jopa skeptisiä, lopun ajan tapahtumien tulkintaamme kohtaan, mukaan lukien se, kuinka sapatti ja sunnuntai voisivat olla keskeisessä asemassa viimeisessä konfliktissa.

Ilmestyskirjassa sanotaan selvästi, että me joko palvomme Luojaa tai petoa ja sen kuvaa. Koska seitsemännen päivän sapatti on Eedeniin asti (ks. 1. Moos. 2:1–3) ulottuva perustavanlaatuinen merkki Jumalasta Luojana, ei pitäisi olla yllättävää, että sapatti on keskeisellä sijalla kysymyksessä Luojan palvomisesta. Ei myöskään ole sattumaa, että pedon valta on sama valta, joka väittää muuttaneensa sapattikäskyn raamatullisesta päivästä sunnuntaiksi, jolla ei ole mitään asemaa Raamatussa. Tätä taustaa vasten ajatellen ajatus siitä, että sapatti ja sunnuntai liittyvät kysymykseen palvonnasta – jälleen joko Luojaa (ks. Ilm. 14:6, 7) tai petoa – on järkevä. Lisäksi meillä on Uudessa testamentissa edelläkävijä kysymykselle seitsemännen päivän sapatin ja ihmisen lain välisestä suhteesta.

`Lue Matt. 12:9–14 ja Joh. 5:1–16. Minkä asian vuoksi uskonnolliset johtajat halusivat tappaa Jeesuksen?`

Miten uskonnolliset johtajat reagoivat Matteuksen evankeliumin 12. luvun mukaan, kun Jeesus paransi sapattina miehen, jolla oli surkastunut käsi (jakeet: 9–13)? ”Mutta fariseukset menivät ulos ja ryhtyivät suunnittelemaan, miten saisivat Jeesuksen raivatuksi pois tieltä.” (Matt. 12:14.) Kuolema seitsemännen päivän sapatin vuoksi? Joh. 5:1–16 kerrotaan, että toisen seitsemäntenä päivänä tapahtuneen ihmeellisen parantumisen jälkeen, johtajat ”alkoivat vainota Jeesusta, koska hän teki tällaista sapattina” (jae 16).

Kuolema inhimillisen perinteen vuoksi (Raamatussa ei ole kielletty parantamista sapattina, aivan kuten Raamatussa ei ole asetettu sunnuntaita sapatin tilalle) vai seitsemännen päivän sapatin vuoksi? Vaikka Jeesuksen kohdalla kyse ei olekaan samasta asiasta kuin lopun ajan tapahtumissa, se on riittävän lähellä: inhimillinen laki vastaan Jumalan laki, ja molemmissa kiistelty laki keskittyy raamatulliseen sapattiin.

`Kuoleminen yhden Jumalan käskyn vuoksi? Miten siitä voisi helposti pyrkiä järkeilemään tiensä ulos?`