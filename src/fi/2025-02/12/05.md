---
title:  Alkuseurakunnan vaino
date:   18/06/2025
---

Myös Uusi testamentti kertoo meille lopun ajan tapahtumien edelläkävijöistä. Ensimmäisen vuosisadan kristittyjen elämä ei ollut helppoa. Ensin heitä vihasivat monet uskonveljet, jotka pitivät heitä uhkana Mooseksen uskolle. He kohtasivat myös pakanallisen Rooman valtakunnan vihan. ”Maan ja helvetin vallat järjestäytyivät hyökkäykseen Kristusta vastaan käymällä hänen seuraajiensa kimppuun. Pakanuuden kannattajat pelkäsivät evankeliumin voittokulun tekevän lopun heidän temppeleistään ja alttareistaan, ja he kokosivat kaikki voimansa kristillisen uskon tuhoamiseen. Vainon tulet sytytettiin.” (ST2023 28).

Apostolien teoissa on kertomus, joka osoittaa varsin voimallisesti, mitä Jumalan kansa voi odottaa, kun suuntaamme kohti Ilmestyskirjan 13. luvun tapahtumia.

`Lue Ap. t. 12:1–17. Mitkä tämän kertomuksen osat saattavat olla esikuvia lopun ajan tapahtumista?`

Jaakob oli mestattu, ja Pietarin oli määrä olla seuraava; kristittyjä vastaan oli määrätty kuolemanrangaistus. Ehkä yksi tämän kertomuksen merkittävimmistä piirteistä on se, että Pietari nukkuu elämänsä pahimpana yönä niin sikeästi, että enkelin täytyy lyödä häntä herättääkseen hänet!

Pietari vapautui tietysti ihmeen kautta ja löysi tiensä uskovien tapaamiseen. Näiden oli vaikea uskoa, että Pietari oli todella vapautettu, vaikka he olivat sitä rukoilleet. Raamattu sanoo, että he säikähtivät – mikä saa miettimään, kuinka usein me rukoilemme ja tuskin uskallamme uskoa, että Jumala todella vastaa meille.

Jotkut uskovat säästyivät, toiset tapettiin. Kun lähestymme lopun aikaa, sama tapahtuu uudelleen. Pietarikin, joka säästyi silloin, kuoli lopulta uskonsa tähden. Jeesus itse jopa kertoi hänelle, miten: ”’Totisesti, totisesti: Kun olit nuori, sinä sidoit itse vyösi ja menit minne tahdoit. Mutta kun tulet vanhaksi, sinä ojennat kätesi ja sinut vyöttää toinen, joka vie sinut minne et tahdo.’ Näin Jeesus ilmaisi, millaisella kuolemalla Pietari oli kirkastava Jumalaa. Sitten hän sanoi: ’Seuraa minua.’” (Joh. 21:18, 19.)

`Kerrottuaan Pietarille, miten tämä kuolisi, Jeesus sanoo hänelle: ”Seuraa minua.” Miksi edes kuoleman uhka ei saisi estää meitä seuraamasta Herraa?`