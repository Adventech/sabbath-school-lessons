---
title:  Kansa sai mitä pyysi
date:   22/04/2025
---

Israelilla ei pitänyt olla ihmishallitsijaa. Ajan myötä Israelin usko kuitenkin horjui, ja se huomasi kaipaavansa asioita, joita oli muilla ”kansoilla”, pakanoilla.

`Lue 1. Sam. 8:4–18. Miksi Israelin vanhimmat pitivät ajatusta kuninkaasta houkuttelevana? Millä tavoin me lankeamme samanlaisten kiusausten uhriksi?`

Pyytämällä kuningasta kansa hylkäsi Jumalan hallinnon. Kansakuntana heidän tuli vastata suoraan Luojalleen, ja heidän suhteensa häneen tuli esille muun muassa pyhäkön ja sen jumalanpalvelusten kautta. Pyytämällä kuningasta heille aiheutuisi samanlaista kärsimystä, jota pakanalliset valtakunnat kokivat: asevelvollisuutta kuninkaan sodissa, takavarikoita, verotusta ja muita epäkohtia. Inhimillisillä vallanpitäjillä olisi taipumus hallita omaksi edukseen eikä kuten Jumala.

Uusi järjestely olisi myös pysyvä: Israelille annettaisiin se, mitä se pyysi, mutta kun se tajuaisi, että muutos oli huononnus aiempaan, se jäisi vallitsevaan tilaan. ”Silloin te nostatte hätähuudon kuninkaanne vuoksi, jonka olette itsellenne valinneet, mutta sinä päivänä Herra ei vastaa valitukseenne.” (1. Sam. 8:18.)

Jumala tuntee kansansa heikkoudet, ja hän ennusti jo varhain, että Israel pyytäisi ihmiskuningasta. Kansa pyysi, ja suuri osa Jumalan kansan historiasta on kertomusta tuon valinnan seurauksista.

Lue 5. Moos. 17:14–20. Huomaa, että Jumala ei sano: ”Minä annan heille kuninkaan”, vaan hänen kansansa päättää, että he haluavat sellaisen. Jumala asetti turvatoimia suojellakseen kansaansa joiltakin ihmishallinnon epäkohdilta – vaikka, kuten historia osoitti, näitä ei useinkaan noudatettu.

Tarkasteltaessa Israelin historiaa sen jälkeen kun kansa päätti saada kuninkaan, nähdään, miten huonosti heidän asiansa menivät näiden kuninkaiden aikana. Vaikka jotkut kuninkaat olivat parempia kuin toiset, jopa ”hyvät” kuninkaat tekivät väärin (ajattele Daavidia ja Batsebaa). Monesti kansaa hallitsi sellainen kuningas toisensa jälkeen, joka teki ”väärää Herran silmissä” (ks. 1. Kun. 11:6; 1. Kun. 15:26; 1. Kun. 16:30; 2. Kun. 3:2 jne.).

Silloin, ja nykyäänkin, kaikilla inhimillisillä hallinnoilla on yksi yhteinen piirre: syntiset hallitsevat toisia syntisiä. Mikä voisi mennä pieleen?