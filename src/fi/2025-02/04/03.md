---
title:  Abrahamin kutsuminen
date:   21/04/2025
---

Ensimmäisen Mooseksen kirjan 10. luvussa kerrotaan eri kansojen syntymisestä. Sana, joka yleensä käännetään ”kansat”, on gōjim, joka voi viitata myös pakanoihin. 1. Moos. 10. luvussa kerrotaan, että ihmissuku jakaantui maihin, kieliin, heimoihin ja kansoihin (1. Moos. 10:5; ks. myös Ilm. 14:6).

Lähes välittömästi tämän käsitteen esittelyn jälkeen Jumala kutsuu Abrahamin eräästä noista kansoista olemaan erilainen kuin ne ja se, mitä ne edustavat.

`Lue 1. Moos. 12:1–9. Miksi Jumala kutsui Abramin (myöhemmin Abraham) pois kotimaastaan?`

Jumala aikoi käyttää Abrahamia perustamaan kansan, joka olisi vastakohtana ihmisten valtakunnille. Heillä ei pitänyt olla muuta kuningasta kuin Jumala itse. Kansan oli määrä osoittaa, mitä tapahtuisi, jos ihmissuku palaisi Luojansa luo. Israel perustettiin olemaan siunaukseksi ”’kaikille maailman kansoille’” (1. Moos. 12:3). Jumala oli vuodattanut heidän päälleen valoa ja etuoikeuksia, joita ei ollut nähty maailmassa kuin ehkä ennen vedenpaisumusta.

`Lue 5. Moos. 4:5–9. Mitä Herra sanoi Abrahamin lapsille, kansalle, josta oli tullut Jumalan Abrahamille antaman lupauksen täyttymys?`

Kyse ei ollut yksittäisestä henkilöstä, joka todisti yhdessä yhteisössä; kyse oli koko kansasta, joka yhdessä ja yhteistyössä Jumalan kanssa pystyi osoittamaan hänen luonteensa kirkkauden. Huomaa myös heille puhutuista sanoista, että kyseessä eivät olleet vain Jumalan heille antamat ”käskyt ja säädökset”, jotka tekivät heistä niin erityisiä, vaan heidän pitäytymisensä niissä, mikä saisi muut kansat sanomaan: ”Miten viisas ja ymmärtäväinen tuo suuri kansa onkaan.” (5. Moos. 4:6.) Olivatpa kansalle annetut totuudet kuinka ihmeellisiä tahansa, niiden noudattamatta jättäminen, eläminen niitä tottelematta, toisi siunauksen sijasta kirouksen ja elämän sijasta kuoleman.

`Miten sama periaate, että emme vain tunne näitä totuuksia vaan tottelemme niitä, pätee meihin tänä päivänä?`