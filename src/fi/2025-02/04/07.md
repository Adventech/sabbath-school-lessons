---
title:  Lisäaineistoa
date:   25/04/2025
---

Lue Jes. 44:24–45:13.

”Vähän kerrallaan, aluksi piilossa ja hiljaisesti, sitten yhä avoimemmin ’vääryyden salainen vaikutus’ sai otteen ihmisten mielestä ja vei eteenpäin petollista, Jumalaa pilkkaavaa työtään. Miltei huomaamatta pakanalliset tavat löysivät tiensä kristilliseen kirkkoon. Ankarat vainot, joihin seurakunta pakanuuden keskellä joutui, hidastivat hetkeksi halua mukautua ja tehdä kompromisseja, mutta kun vaino päättyi ja kristinusko pääsi hoveihin ja kuninkaallisiin palatseihin, Kristuksen ja apostolien nöyrä yksinkertaisuus jäi sivuun ja korvattiin mahtipontisilla muotomenoilla, joita kopeat pakanallismieliset papit ja hallitsijat tuottivat. Jumalan vaatimusten sijaan seurattiin inhimillisiä teorioita ja perinteitä.

Konstantinuksen nimellinen kääntymys 300-luvun alkupuolella herätti suurta iloa. Sen myötä vanhurskauden kaapuun pukeutunut maailmallisuus pääsi sisälle kirkkoon ja kirkon luopumus eteni nopeasti. Näennäisesti pakanuus kukistettiin, mutta todellisuudessa se voitti ja sen henki alkoi ohjata kirkkoa. Kristuksen seuraajien uskoon ja jumalanpalvelukseen liitettiin pakanuudesta periytyviä opetuksia, muotomenoja ja taikauskoa.” (ST2023 34.)

Kuten keskiviikon tutkistelun lopussa kysyttiin, emmekö me kaikki ole vaarassa, varsinkin mitä kauemmin olemme täällä, hylätä ”Kristuksen ja apostolien nöyrä yksinkertaisuus” maailman loiston, vallan, kunnianosoitusten ja kiusausten vuoksi? Mikäli luulemme, ettemme ole, huijaamme itseämme.

**Keskustelunaihe:**

`Babylonin pakkosiirto oli erityisen tuskallinen hetki. Abraham oli kutsuttu pois Kaldean Urista perustamaan liiton kansa, ja nyt heidät vietiin pois kahleissa. Vankeuden aikana Jumala näytti Israelille, miten olisi voinut olla, jos he olisivat olleet uskollisia. Nebukadnessar, joka oli Jumalaa täysin vastustavan järjestelmän johtaja, tulee Kristuksen luo (Danielin kirjan luku 4). Vankeuden lopussa Jumala herättää persialaisen kuninkaan, joka toimii Kristuksen esikuvana, vapauttaa kansansa Babylonista ja vie sen takaisin luvattuun maahan. Kyyros ei ollut israelilainen, ja silti Jumala valitsi hänet näyttämään maailmalle pelastussuunnitelmansa, kun hänen aikanaan Jumalan kansa palasi Jerusalemiin. Mitä opimme Jumalan suhtautumisesta ihmiskuntaan siitä, että hän käytti nyt Israelin ulkopuolisia ihmisiä saavuttaakseen tavoitteensa?`