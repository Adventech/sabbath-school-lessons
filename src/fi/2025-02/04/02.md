---
title:  Nimrod ja Ninive
date:   20/04/2025
---

Eeden luotiin kodiksi ihmiskunnalle. Kun synti ilmaantui maailmaan, Jumalalla ei ollut muuta vaihtoehtoa kuin erottaa ihmiskunta Eedenin puutarhasta ja elämän puusta.

Paratiisin ulkopuolella ihmisten oli tehtävä kovasti töitä, jotta he pystyivät huolehtimaan omasta olemassaolostaan. Elämästä tuli vaikeampaa; oli elettävä kivun kanssa ja otsa hiessä (1. Moos. 3:16–19). Ensimmäiset vanhempamme luottivat siihen, että oikeamielinen kuningas tarjoaisi tien takaisin paratiisiin, ja he toivat uhreja Eedenin porteille odottaessaan uskollisesti sitä lunastusta, jonka Jumala tarjosi langenneelle maailmalle heti alusta alkaen.

”Eedenin paratiisi pysyi maailmassa kauan senkin jälkeen, kun ihminen oli karkotettu sen viihtyisiltä poluilta. – – Sinne Aadam tuli poikiensa kanssa palvomaan Jumalaa. Siellä he uudelleen lupasivat noudattaa sitä lakia, jonka rikkominen oli karkottanut heidät Eedenistä. Kun jumalattomuuden tulva peitti alleen koko maan ja kun ihmisten pahuus johti heidän tuhoonsa vedenpaisumuksessa, Eedenin istuttanut käsi poisti sen maan päältä. Mutta lopullisessa ennalleen asettamisessa, jolloin Jumala luo ’uuden taivaan ja uuden maan’ (Ilm. 21:1), se palautetaan ihanammaksi kaunistettuna kuin se alussa olikaan.” (1AO 44.)

Toiset kuitenkin etsivät uusiin ongelmiin ihmisten tekemiä ”ratkaisuja”, ja näemme kaupunkivaltioiden syntymisen, joka on yritys tehdä elämästä helpompaa ja ehkä yrittää saada takaisin se, mikä kadotettiin Eedenissä.

`Lue 1. Moos. 10:1–12. Teksti esittelee poliittisia tahoja, jotka esiintyvät myöhemmin Raamatussa. Mitä tiedämme näiden kaupunkien myöhemmistä rooleista ja mitä voimme päätellä niitä käsittelevistä teksteistä?`

Jotkut ovat lukeneet Nimrodista ja tulleet siihen tulokseen, että hän on jalo sankari, aivan kuten pakanallisen mytologian valloittajasankarit. Kun Raamattu kuvaa hänen olleen ”mahtava hallitsija maan päällä” ja ”suuri metsästäjä Jumalan armosta”, kyseessä ei kuitenkaan ole kohteliaisuus. Nimrod itse arvioi olevansa suuri, ja hän seisoo ”Herran edessä” siinä mielessä, että hän uhmaa Jumalaa. Näemme näissä teksteissä Jumalaa vastaan osoitetun kapinan leviämisen. Kapinan, joka tulee jatkumaan, kunnes lopulta kaikki kapina hävitetään ikuisiksi ajoiksi.