---
title:  Pakanoiden hallitsijat
date:   23/04/2025
---

Jumalan suhtautuminen Israeliin antaa runsaasti oivalluksia hänen suhtautumisestaan Uuden testamentin seurakuntaan. Itse asiassa Israelin toiminta ennakoi monin tavoin seurakunnan tekemiä virheitä. Kristityt ovat kaukana siitä, että voisivat väittää olevansa millään lailla parempia muinaiseen Israeliin nähden. He ovat olleet ja ovat edelleen hyvin alttiita samoille kiusauksille.

`Lue Matt. 20:25–28. Mitä virhettä Jeesus varoitti opetuslapsiaan välttämään perustettaessa kristillistä seurakuntaa?`

Israel pyysi ihmiskuningasta, ja tämä pyyntö johti kansan moraaliseen rappioon. Kuninkaat muuttuivat asteittain yhä jumalattomammiksi, kunnes Jumala antoi babylonialaisten viedä kansansa vankeuteen suunnan korjaamiseksi.

Jotain vastaavaa tapahtui kristillisen kirkon historiassa. Kun Konstantinus nousi valtaan ja tunnustautui kristityksi, uskovat olivat helpottuneita: vaino oli nyt loppunut! Se oli jo sinänsä siunaus, mutta sitten kirkolle juolahti mieleen, että se voisi käyttää keisarin valtaa omaksi edukseen.

Neljännellä vuosisadalla kristittyjen keskuudessa puhkesi useita suuria kiistoja, ja kun kirkko ei kyennyt ratkaisemaan niitä, keisarin sallittiin puuttua asiaan. Vähitellen Rooman piispa nousi merkittävään asemaan, vaikka hän oli aiemmin ollut yksi merkittävistä piispoista tasavertaisena muiden joukossa. Kirkko salli valtion puuttua uskonnon harjoittamiseen, ja kun valtio oli saanut jalan oven väliin, asiat menivät entistä huonompaan suuntaan.

Kuten muinaisessa Israelissa, monet kristillisen historian synkimmistä luvuista ovat suoraa seurausta siitä, että kirkko on tehnyt kompromisseja maailman kanssa. Siinä missä Israel kääntyi epäjumalanpalvelukseen ja sen kuninkaat olivat vallanhimonsa vuoksi turmeltuneita – jopa niin, että he uhrasivat lapsia epäjumalille – kirkko omaksui vähitellen monia pakanallisen valtakunnan keinoja ja menetelmiä siinä määrin, että monet Raamatun sanalle uskolliset kristityt joutuivat marttyyrikuoleman uhriksi, koska heitä pidettiin uhkana kirkko-valtioinstituutiolle.

`Millä tavoin nämä samat kiusaukset voivat omassa kulttuurissamme ja yhteiskunnassamme vaarantaa sen, että pidämme kiinni uskonkäsityksistämme?`