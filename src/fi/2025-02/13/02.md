---
title:  Vastahakoinen profeetta
date:   22/06/2025
---

Kertomus Joonasta (ks. Joona 1–4) on lyhyt, mutta sillä on huomattava vaikutus. Monet uskovat ovat löytäneet piirteitä itsestään tästä vastahakoisesta profeetasta. Kertomus sisältää myös huomattavia yhtenevyyksiä tuleviin tapahtumiin.

`Lue Matt. 12:38–42. Mihin Joonan kertomuksen osiin Jeesus viittaa puhuessaan lainopettajille ja fariseuksille? Mitä voimme oppia hänen puheestaan tuomiosta?`

Jeesus ilmoitti olevansa enemmän kuin Joona. Hän tiesi, että tähän maailmaan tuleminen merkitsisi ristiä, ja silti hän tuli etsimään juuri ”sitä, mikä on kadonnut – – ja pelastamaan” (Luuk. 19:10) sen. Joona vietti kolme päivää suuren kalan vatsassa omien syntiensä tähden; Jeesus vietti kolme päivää haudassa meidän syntiemme tähden. Tämä tarvittiin kadotettujen pelastamiseksi.

Tunnemme Joonan vastahakoisena profeettana, joka ei halunnut mennä Niniveen. Inhimillisestä näkökulmasta tämä on helppo ymmärtää: assyrialaiset tunnettiin julmasta hallinnosta. Assyrialaiset seinämaalaukset ovat täynnä epätavallisen raakoja tilanteita: valloitetut kansat teloitettiin mitä säälimättömimmillä menetelmillä. Kuka haluaisi joutua saarnaamaan parannusta heidän pääkaupungissaan?

Kertomuksessa on tärkeä kohta, joka saattaa viitata lopun ajan jäännösseurakuntaan. Kun Joonalta kysytään, kuka hän on, hän vastaa: ”Minä olen heprealainen ja palvelen Herraa, taivaan Jumalaa, joka on tehnyt sekä meren että maan.” (Joona 1:9.) Vastaus muistuttaa kovin paljon ensimmäisen enkelin sanomaa (Ilm. 14:7). Hänen painotuksensa Herrasta, ”joka on tehnyt sekä meren että maan”, viittaa tietenkin häneen Luojana. Tämä tosiasia on perustavanlaatuinen siinä, miksi meidän pitäisi palvoa Jumalaa, ja palvominen liittyy keskeisesti lopun ajan tapahtumiin.

Samaan aikaan myös meitä ohjeistetaan julistamaan mahdollisesti epäsuosittua sanomaa hengellisessä Babylonissa. Sanomalla: ”Lähtekää pois, jättäkää hänet, te, jotka olette minun kansaani” (Ilm. 18:4) kerrotaan maailmalle, että heidän on tehtävä parannus – viesti, joka on lähes aina herättänyt kielteisen reaktion monissa ihmisissä – jopa silloin, kun se on esitetty mahdollisimman ystävällisellä tavalla. Kuka meistä ei ole todistajana toimiessaan saanut kielteisiä tai jopa vihamielisiä vastauksia? Se kuuluu ”tehtävään”.