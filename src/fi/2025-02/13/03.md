---
title:  Katumuksen tekoa
date:   23/06/2025
---

Joonalla oli hyvin selkeä viesti Niniven asukkaille. ”Joona lähti kulkemaan kaupungissa ensimmäistä päivänmatkaa ja huusi: ’Enää neljäkymmentä päivää, sitten Ninive hävitetään!’” (Joona 3:4.) Näyttää melko selvältä: kaupunki oli tuhoon tuomittu. Sehän profeetan viesti lopulta oli.

Mitä Ninivelle kuitenkin tapahtui?

`Lue Joona 3:5–10. Miksi tämä profetia ei sittenkään toteutunut?`

Todellakin, koko kaupunki teki parannuksen, ja ennustettu tuomio vältettiin, ainakin joksikin aikaa. ”Kun heidän tuomionsa peruuntui, koko pakanamaailma ylisti ja kunnioitti Israelin Jumalaa ja hänen lakiaan. Vasta monia vuosia myöhemmin Ninive joutui ympäröivien kansakuntien saaliiksi unohdettuaan Jumalan ja ryhdyttyään ylpeydessään kerskailemaan.” (3AO 127.)

Voimmeko odottaa jotakin tällaista lopun aikana, kun langenneelle maailmalle viedään viimeinen viesti? Kyllä – ja ei. Kaikkialla maailmassa tulee olemaan monia ihmisiä, jotka kuulevat kutsun: ”Lähtekää pois, jättäkää hänet, te, jotka olette minun kansaani, ettette joutuisi ottamaan osaa hänen synteihinsä ettekä jäisi alttiiksi niille vitsauksille, joilla häntä lyödään.” (Ilm. 18:4.) Kaikkialla ihmiset tulevat valitsemaan puolensa ja petoa uhmaten ”noudattavat Jumalan käskyjä ja uskovat Jeesukseen” (Ilm. 14:12). Nämä ihmiset, kuten Niniven asukkaat, säästyvät tuomiolta, joka lankeaa kadotettujen päälle.

Samaan aikaan jotkut profetiat, kuten Jumalan ilmoitus siitä, että Ninive tuhottaisiin, ovat ehdollisia. Ninive tuhottaisiin, elleivät ihmiset kääntyisi pois pahuudestaan (ks. Jer. 18:7–10). Joihinkin profetioihin ei kuitenkaan liity tällaista ehdollisuutta. Ne tulevat toteutumaan riippumatta siitä, miten ihmiset reagoivat. Messiaaniset profetiat Kristuksen ensimmäisestä ja toisesta tulemisesta, pedon merkki, vitsausten vuodatus, lopun ajan vaino – nämä eivät ole ehdollisia; ne toteutuvat riippumatta siitä, mitä ihmiset tekevät. Se, mitä ihmiset tekevät, ja heidän valintansa määräävät kuitenkin sen, millä puolella he ovat, kun profeettojen ennustamat lopun ajan tapahtumat toteutuvat.