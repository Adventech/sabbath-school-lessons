---
title:  Kyyros, voideltu
date:   26/06/2025
---

Kun Kyyros valloitti Babylonin kaupungin, Jumalan kansan vankeuden vuodet olivat ohi, ja persialaiset antoivat heidän palata luvattuun maahan sekä rakentaa temppelin uudelleen. Kyyroksen aikana Persian valtakunnasta tuli kooltaan oman aikansa suurin. Historioitsija Tom Holland kutsuu sitä ”suurimmaksi aluekokonaisuudeksi, jonka maailma oli koskaan nähnyt”. (Tom Holland, Dominion Basic Books, Kindle Edition, s. 25.)

Persialaisten tavan mukaan Kyyrosta kutsuttiin jopa ”suureksi kuninkaaksi” tai ”kuningasten kuninkaaksi”.

Kyyros on esikuva siitä, mitä tapahtuu, kun Kristus palaa seurakuntansa luo: hän on kuningas, joka tulee idästä (vrt. Matt. 24:27), käy sotaa Babyloniaa vastaan ja vapauttaa kansansa, jotta se voisi lopullisesti paeta Babyloniasta ja palata luvattuun maahan. (Ks. Ilm. 19:11–16.) Siksi Jumala viittaa Kyyrokseen voideltunaan (Jes. 45:1); tämä kuuluisa persialainen ei ainoastaan vapauttanut Jumalan kansaa, vaan hänen sotaretkensä Babyloniaa vastaan on myös Kristuksen toisen tulemuksen esikuva.

`Lue 2. Aik. 36:22, 23. Millä tavoin kertomukset Kyyroksesta ja Nebukadnessarista ovat samankaltaisia? Millä tavoin ne eroavat toisistaan? Mikä merkitys on annetulla julistuksella? Miten se loppujen lopuksi vaikutti Jeesuksen ensimmäiseen tulemiseen vuosisatoja myöhemmin?`

Vanhan testamentin kirjojen alkuperäistä järjestystä on muutettu meidän päivinämme niin, että se päättyy Malakian kirjaan. Alun perin Vanha testamentti päättyi kuitenkin tähän – Kyyroksen julistukseen.

Seuraava jakso Raamatun kaanonissa on Matteuksen evankeliumi, joka alkaa Kristuksen syntymästä. Kristus on täyttymys esikuvastaan Kyyroksesta. Kyyros järjestäisi maallisen temppelin jälleenrakentamisen; Jeesus aloittaisi palvelutyönsä taivaallisessa pyhäkössä, mikä johtaisi hänen paluuseensa ja meidän vapautumiseemme.

Kyyros ei tietenkään ollut täydellinen Kristuksen esikuva; mikään esikuva ei vastaa täydellisesti täyttymystään, ja meidän on varottava sisällyttämästä liikaa jokaiseen pieneen yksityiskohtaan. Kaikesta huolimatta hän toimii laajasti ottaen ”Vapahtajan” esikuvana.