---
title:  Belsassarin pidot
date:   24/06/2025
---

Meedialaisista ja babylonialaisista koostuvan liittouman armeija alisti Niniven kaupungin v. 612 eKr. Liittoumaa johti Nebukadnessarin isä Nabopolassar. Tämän jälkeen Babylonin kaupunki koki elpymisen, jollaista se ei ollut nähnyt sitten Hammurabin, suuren lainsäätäjänsä, päivien. Nebukadnessar oli nyt vapaa Assyrian hyökkäyksistä, ja hänen johdollaan Babylonin kaupungin vauraus ja vaikutusvalta kasvoivat niin, että naapurikansoilla ei ollut muuta vaihtoehtoa kuin tunnustaa vastahakoisesti sen valta-asema. Babylon oli maailman kuningatar, ja kansakunnat, jotka halusivat vaurastua, ilmoittivat olevansa sille uskollisia.

Sikäli kuin voimme tietää, Nebukadnessar kuoli uskovana ja tunnusti, että Danielin Jumala on todellakin kaikkien kansojen oikea hallitsija (Dan. 4:31–34). Seuraava kertomus Danielin kirjassa on hänen seuraajastaan, kuningas Belsassarista.

`Lue Dan. 5:1–6:1. Mitä tärkeitä hengellisiä opetuksia voimme löytää tästä kertomuksesta?`

Ehkä surullisin ja traagisin osa tästä kertomuksesta löytyy Dan. 5:22. Kun Daniel on kertonut kuninkaalle Nebukadnessarin tuhosta ja sen jälkeen hänen ennalleen palauttamisestaan, hän sanoo kuninkaalle: ”Mutta sinä, Belsassar, joka olet hänen poikansa, et ole nöyrtynyt, vaikka olet kuullut kaiken tämän.” Toisin sanoen, vaikka hänellä oli mahdollisuus tietää totuus – hän on saattanut jopa voida todistaa omakohtaisesti, mitä Nebukadnessarille tapahtui – hän päätti jättää nämä tapahtumat huomiotta ja sen sijaan ryhtyi seuraamaan samaa tietä, joka toi hänen edeltäjälleen paljon ongelmia.

Samoin kuin Nebukadnessar oli tehnyt pystyttämällä kultaisen patsaan, myös Belsassar uhmasi avoimesti sitä, mitä Danielin Jumala oli ennustanut. Käyttämällä temppelin astioita epäpyhällä tavalla hän todennäköisesti korosti sitä, että Babylon oli valloittanut juutalaiset ja piti nyt hallussaan heidän Jumalansa uskonnollisia esineitä. Babylonialaiset kuvittelivat pitävänsä tuhon ennustanutta Jumalaa omassa vallassaan.

Belsassar todellakin uhmasi täysin Jumalaa, vaikka hänellä oli enemmän kuin tarpeeksi todisteita tietääkseen paremmin. Hänellä oli riittävästi pään tietoa tietääkseen totuuden; ongelma oli hänen sydämessään. Kun lopullinen kriisi puhkeaa maailman päälle, ihmisille annetaan samoin tilaisuus tietää totuus. Hekin ratkaisevat valintansa sydämessään.