---
title:  Eufratin kuivuminen
date:   25/06/2025
---

Yksi Babylonin vahvuuksista oli se, että Eufratjoki virtasi sen muurien alla ja tarjosi kaupungille rajattomat vesivarat. Joki osoittautui myös sen heikkoudeksi. Muinaisen Babylonian kuningatar Nitokris oli teettänyt maanrakennustöitä joen varrella kehittääkseen sitä reittinä kaupunkiin. Jotta työmiehillä oli mukava työskennellä, joki oli ohjattu sivuun ja se oli muodostanut suon. Kyyros tajusi, että hän voisi tehdä samoin ja kuivattaa riittävästi Eufratjokea, jotta hän voisi marssittaa joukkonsa mukavasti kaupungin muurin alle. Kaupungin muurien sisäpuolelle päästyään hän huomasi, että jokivartta pitkin kaupungin läpi kulkevat suojamuurit olivat vartioimatta, ja niin kaupunki sortui yhdessä yössä. Muinaisen kreikkalaisen historioitsijan Herodotoksen mukaan ”kaupungin asukkaat kertovat, että sen suuruuden vuoksi keskellä asuvat babylonilaiset eivät huomanneet mitään, silloin kun jo kaupungin laidassa asuvat olivat voitetut, vaan kun heillä juuri sattui olemaan juhla, he parastaikaa tanssivat ja pitivät hyviä päiviä” (Herodotos: Historiateos 1–2, WSOY, 1997, käännös: Edvard Rein). Voiko olla epäilystäkään siitä, etteikö kyseessä ole sama juhla, joka kuvataan Danielin kirjan 5. luvussa?

`Lue Dan. 5:18–6:1 ja Ilm. 16:12–19. Millaisia yhtäläisyyksiä löydät joidenkin Ilmestyskirjan vitsausten sekä Babylonin tuhon välillä?`

Selittäessään, miten aikojen merkit tulisi huomioida, Jeesus varoitti opetuslapsiaan: ”Valvokaa siis, sillä te ette tiedä, minä päivänä teidän Herranne tulee. Ymmärrättehän, että jos talon isäntä tietäisi, mihin aikaan yöstä varas tulee, hän valvoisi eikä antaisi murtautua taloonsa.” (Matt. 24:42, 43.) Kuten Babylonin kukistumisen yhteydessä, Kristuksen äkillinen ilmestyminen yllättää nykyajan Babylonin. Näin ei kuitenkaan tarvitsisi olla; meille on annettu runsaasti todisteita Jeesuksen takaisintulosta lukuisissa yksityiskohtaisissa profetioissa.

Maailma ei tule yllättymään vain siksi, että se ei tiedä, mitä Jumala on ennustanut; se tulee yllättymään, koska se on päättänyt olla uskomatta siihen, mitä Jumala on sanonut tapahtuvan.

`Lue Ilm. 16:15. Mikä evankeliumin sanoma löytyy näistä lopun ajan varoituksista? Mitä tarkoittaa se, ettei ”kulje alasti”?`