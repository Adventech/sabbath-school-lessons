### Profetioiden edelläkävijät

Ensimmäisen Persianlahden sodan aikana (vuonna 1991) eräs tunnettu protestanttinen kirjailija ja puhuja oli vakuuttunut siitä, että tuo konflikti ennustettiin Ilmestyskirjassa. Hänen väitteensä perustui siihen, että osa sodassa olleista helikoptereista näytti Ilmestyskirjan 9. luvussa kuvatuilta heinäsirkoilta. ”[J]a se avasi tuon syvyyteen vievän kuilun. Kuilusta nousi savua kuin suuresta uunista, ja savu pimensi auringon ja ilman. Savusta levisi maan päälle heinäsirkkoja, ja niille annettiin sama valta kuin on skorpioneilla maan päällä.” (Ilm. 9:2, 3.)

Tämä ei kuitenkaan taida olla paras tapa tulkita Raamatun profetioita. Silti tämänkaltaiset tulkinnat ovat melko yleisiä. Itse asiassa vuosikymmenten aikana lukuisat profetioille omistetut kirjat, artikkelit, videot ja nykyään myös verkkosivustot, ovat monesti ennustaneet – mukaan lukien päivämäärien asettaminen – lopun ajan tapahtumia, jotka yleensä keskittyvät Lähi-idän sotiin tai levottomuuksiin.

Yllätys, yllätys: nämä ennustukset eivät ole toteutuneet.

Seitsemännen päivän adventisteina meillä on toisenlainen, Kristus-keskeinen lähestymistapa, jossa profetian painopiste ei enää ole yhdessä maantieteellisessä paikassa Lähi-idässä ja siellä tapahtuvissa sotilaallisissa konflikteissa. Sen sijaan tarkastelemme profetioita Kristuksen ja Paholaisen välisen suuren taistelun kannalta: kyseessä on maailmanlaajuinen hengellinen kamppailu, joka huipentuu, kun Jumalan kansa, juutalaiset ja pakanat (ks. Ilm. 12:17; Ilm. 14:12), kohtaa lopullisen kriisin, jonka keskipisteessä on Luojan palvominen (ks. Ilm. 14:7) pedon ja sen kuvan sijaan.

Näiden lopun ajan profetioiden ymmärtämisessä keskeistä on Danielin kirjan luku 2, joka sisältää sekä profetioiden historiallisen aikajanan että tulkintaperiaatteet niiden merkityksen avaamiseen.

Danielin kirjan 2. luku kuvaa neljää maailmanvaltaa – Babyloniaa, Meedia-Persiaa, Kreikkaa ja Roomaa – joita seuraa Jumalan perustama ikuinen valtakunta, joka ei ”ikinä tuhoudu, eikä sitä valtakuntaa anneta toiselle kansalle. Se murskaa lopullisesti kaikki nuo valtakunnat, ja se pysyy ikuisesti” (Dan. 2:44). Rinnakkaiset profetiat Danielin kirjan luvuissa 7 ja 8 sisältävät tämän saman aikajanan siitä, että nämä maalliset valtakunnat syntyvät ja häviävät, kunnes Jumalan ikuinen valtakunta perustetaan.

Enkeli, joka toimii tulkkina Danielin kirjan 7. luvussa, selittää meille kaiken: ”Nuo neljä suurta eläintä tarkoittavat, että neljä valtakuntaa nousee hallitsemaan maailmaa. Mutta Korkeimman pyhät saavat vallan ja ottavat haltuunsa kuninkuuden ikuisuuksien ikuisuuteen saakka.” (Dan. 7:17, 18.)

Neljä peräkkäistä maallista valtakuntaa (Babylon, Meedia-Persia, Kreikka ja Rooma) hallitsevat katkeamattomasti läpi historian, kunnes Jeesuksen toisen tulemuksen jälkeen Jumala perustaa ikuisen valtakuntansa.

Olemme yhä täällä, Rooman jakautumisen ajassa. Se on neljäs ja viimeinen maallinen valtakunta ennen Kristuksen paluuta.

Kun tämä historiallinen näkökulma on perustana profetian ymmärtämiselle, tutkimme tällä vuosineljänneksellä teemaa, kuinka tulkita Raamatun profetioita, erityisesti joidenkin viittausten, kertomusten, kuvausten ja vertauskuvien kautta, jotka avaavat profeetallista totuutta ja lopun ajan tapahtumia.

Käymme läpi Ensimmäisestä Mooseksen kirjasta luomiskertomuksen. Se on tärkeä teksti sitä seuraavien tapahtumien ja profetioiden ymmärtämiseksi, erityisesti ristin ja Jeesuksen sovituskuoleman käsittämiseksi. Tarkastelemme myös Babylonin tornia, pyhäkköpalvelusta, Psalmeja ja joitakin Vanhan testamentin avioliittoa käsitteleviä tekstejä. Kaikissa näissä ja monissa muissa kohdissa voimme löytää kuvauksia, symboleita ja vertauskuvia, jotka rukoillen ja Herralle antautuneella nöyrällä mielellä tutkittuna (jos tutkit Raamattua kapinallisella sydämellä, tuhlaat aikaasi) auttavat elävöittämään lopun ajan profetioita, erityisesti Ilmestyskirjasta.

Yksi vuosineljännes ei riitä kaikkien niiden kertomusten ja kuvausten tutkimiseen, jotka auttavat ymmärtämään profeetallista totuutta. Kuka tietää – saatamme tarvita siihen ikuisuuden. Siihen saakka tutkimme Jumalan armosta sitä, mitä voimme.

_Shawn Boonstra on The Voice of Prophecy -raamattuopiston puhuja/johtaja. Hänen ohjelmansa ja kirjansa ovat olleet innoituksen lähteenä ympäri maailmaa, ja vuosien varrella hän on pitänyt evankeliointikampanjoita kaikilla mantereilla Etelämannerta lukuun ottamatta._