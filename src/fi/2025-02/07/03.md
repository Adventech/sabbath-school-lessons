---
title:  Kaksi kerubia
date:   12/05/2025
---

Heti kun ensimmäiset vanhempamme karkotettiin Eedenin puutarhasta, Jumala antoi lupauksen Messiaasta (1. Moos. 3:15). Sitten Jumala asetti Eedenin portille voimallisen symbolin: kaksi kerubia, joiden välissä oli salamoiva, leimuava miekka.

`Lue 1. Moos. 3:21–24. Mikä tehtävä kerubeille annettiin – ja miksi?`

Vaikka kerubeille todellakin annettiin tehtäväksi estää syntisiä pääsemästä elämän puun luo (1. Moos. 3:22), ne olivat myös toivon ja lupauksen symboli siitä, että jonain päivänä ihmiset palaisivat paratiisiin. ”Eedenin paratiisi pysyi maailmassa kauan senkin jälkeen, kun ihminen oli karkotettu sen viihtyisiltä poluilta. Langenneen ihmissuvun sallittiin kauan katsella viattomuutensa kotia – vain vartioivat enkelit estivät heiltä pääsyn sinne. Jumalallinen kirkkaus näkyi keru­bien vartioimalla paratiisin portilla. Sinne Aadam tuli poikiensa kanssa palvomaan Jumalaa. Siellä he uudelleen lupasivat noudattaa sitä lakia, jonka rikkominen oli karkottanut heidät Eedenistä. – – Mutta lopullisessa ennalleen asettamisessa, jolloin Jumala luo ’uuden taivaan ja uuden maan’ (Ilm. 21:1), se palautetaan ihanammaksi kaunistettuna kuin se alussa olikaan.” (1AO 44.)

Myös 1. Moos. 3:24 sanamuoto on mielenkiintoinen: Raamattu osoittaa, että Jumala ”asetti” kerubit Eedenin itäpuolelle, ja tässä käytetty hepreankielinen sana on šākan, joka on juurisana pyhäkköteltalle (vrt. 2. Moos. 25:9; 4. Moos. 3:26), jossa Jumalam kirkkaus oli läsnä kansansa keskuudessa. Vaikka yleinen termi šekīnā [Jumalan kirkkaus] ei esiinny Raamatussa, sekin perustuu šākan-sanaan. Kirjaimellinen käännös sanasta šākan voisikin kuulua: ”Jumala asetti kerubit telttailemaan Eedenin puutarhan itäpuolelle.”

Raamatussa kerubit liitetään Jumalan läsnäoloon (ks. 1. Aik. 13:6; Ps. 80:2; Jes. 37:16) ja erityisesti hänen valtaistuimeensa, joka on paikka, jossa hänen nimeään julistetaan. Meidän on hyvä huomata Ilmestyskirjan 4. ja 5. luvussa Jumalan valtaistuimen äärellä olevat 24 vanhinta, jotka ylistävät Jumalaa ja julistavat hänen oikeuttaan hallita, koska hän on luonut kaiken (Ilm. 4:11). Tämä voi auttaa meitä ymmärtämään valtaistuinsalin näkymää ja osaamme anteeksiannettuina syntisinä suhteessa Luojaamme.