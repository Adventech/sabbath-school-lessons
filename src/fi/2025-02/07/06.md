---
title:  Luciferin lankeemus
date:   15/05/2025
---

Tuntuu käsittämättömältä, että Lucifer eli Kointähti oli aikoinaan suojaavan kerubin, vartijaenkelin, ylhäisessä asemassa Jumalan valtaistuimen vieressä. Varmastikin hänen olemassaolonsa olisi ollut apuna ilmaisemaan Jumalan kirkkautta maailmankaikkeudelle. Sen sijaan hän alkoi ajatella omaa kunniaansa Luojansa kunnian sijaan; tai tarkemmin sanottuna hän alkoi kuvitella, ettei hänelle annettu hänelle itselleen kuuluvaa kunnioitusta.

`Lue Hes. 28:11–17 ja Jes. 14:12–14. Mikä johti Luciferin lankeemukseen? Vertaa näitä raamatunkohtia Ilm. 14:1–12 kanssa. Miten Luciferin lankeemuksen ja ihmiskunnan Kristuksessa olevan korkean aseman välinen ero vaikuttaa siihen, miten ymmärrät Ilmestyskirjan 14. luvun tapahtumat?`

Lucifer poistettiin pyhältä vuorelta, kun taas lunastetut seisovat Siionin vuorella Jumalan Karitsan kanssa. Luciferin sanotaan olleen myös Eedenissä; ihmissuku oli myös kerran siellä, mutta toisin kuin Paholaisen kohtalo, ihmiskunta palautetaan paratiisiin Kristuksen kautta. (Ks. Ilm. 22:1–3.)

Tässä yhteydessä seuraava lainaus Ellen G. Whitelta on hyvin opettavainen: ”Taivas tulee voittamaan, sillä Paholaisen ja hänen enkeliensä lankeemuksen takia tyhjäksi jääneet paikat taivaassa täytetään Herran lunastetuilla.” – The Advent Review and Sabbath Herald, 29. toukokuuta 1900.

He ovat taivaassa vain evankeliumin ansiosta. Itse asiassa evankeliumin ja lunastuksen teema esitetään havainnollisella tavalla valtaistuinsalissa Ilm. 4. ja 5. luvussa. Esimerkiksi enkelit laulavat: ”Sinä olet arvollinen ottamaan kirjan ja avaamaan sen sinetit, sillä sinut on teurastettu, olet verelläsi ostanut Jumalalle ihmisiä kaikista heimoista, kaikista kielistä, kansoista ja maista.” (Ilm. 5:9.) Mikä kuvaus evankeliumista, Jeesuksen kuolemasta ihmiskunnan lunastamiseksi!

Huomatkaa myös, miten kieli heijastaa ensimmäisen enkelin sanomaa, jossa meitä kutsutaan julistamaan ”ikuinen evankeliumi maan asukkaille, kaikille kansoille, heimoille, kielille ja maille” (Ilm. 14:6). Mikä voimallinen ilmaisu sen täyteydestä, mitä Kristus on tehnyt maailman hyväksi. Koko maapallon historiassa ei ole yhtään ihmistä, jonka puolesta Kristus ei olisi kuollut. Heidän vain tulee tuntea ja päättää hyväksyä se.