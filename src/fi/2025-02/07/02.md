---
title:  Tässä olen, lähetä minut
date:   11/05/2025
---

Vuosia sitten eräs seurakunta päätti kunnostaa vanhan kellarikerroksen uudeksi kokoontumistilaksi. Yhtenä ensimmäisistä asioista he asensivat uudet valot, sillä he uskoivat, että ne saisivat tilan näyttämään kauniimmalta. Kun valot oli asennettu, tila näytti kuitenkin vielä pahemmalta, koska kirkkailla valoilla on tapana paljastaa puutteet.

Jesajan häikäisevä näky Jumalan valtaistuimesta jätti hänet tuskallisen tietoiseksi omista puutteistaan. ”Voi minua”, hän valitti, ”minä hukun! Minulla on saastaiset huulet, ja saastaiset huulet on kansalla, jonka keskellä elän, ja nyt minun silmäni ovat nähneet Kuninkaan, Herran Sebaotin.” (Jes. 6:5.) Me tuntisimme samoin, jos meidät yhtäkkiä saatettaisiin Herran läsnäoloon. Tuo valo on riittävän kirkas poistamaan kaikki tekosyymme. Jumalan läsnäolossa tunnemme olevamme kadotettuja. Jesajaa odotti hänen elämänsä yllätys.

`Lue Jes. 6:6–8. Jesaja tiesi, että synti tarkoittaa sitä, että me hukumme. Synnin palkka on kuolema. Mutta sen sijaan, että Jumala jättäisi meidät synnin seurausten armoille, hän vetää meidät lähemmäs itseään. Mikä oli tämän kohtaamisen lopputulos, ja miksi se on tärkeä?`

Jesajan synnit sovitettiin, kun serafi otti alttarilta hiilen ja kosketti sillä hänen huuliaan. Kyseessä oli todennäköisesti suitsutusalttari, jonka äärellä Jumalan kansa rukoili ja sen puolesta rukoiltiin (ks. Ilm. 8:3, 4). Hänen syntinsä oli annettu anteeksi, ja hänen katsottiin nyt kelpaavan seisomaan Jumalan läsnäolossa – ja vielä enemmän, hänet myös valtuutettiin edustamaan Jumalaa maailmalle.

On mielenkiintoista, että sana ”serafi” tarkoittaa ”palavaa olentoa”. Huomaa, miten Jeesus kuvaa Johannes Kastajan palvelustyötä Joh. 5:35: ”Johannes oli kirkkaalla liekillä palava lamppu, mutta vain hetken aikaa te halusitte nauttia hänen valostaan.” Vaikka Johannes oli tietenkin myös itse armoa ja pelastusta tarvitseva syntinen, hänen palvelutyönsä viittasi siihen ainoaan, joka saattoi osoittaa armoa ja tuoda pelastuksen.

Jeesus tuli Isän kirkkauden täydelliseksi edustajaksi – ja lisäksi Jumala lähetti profeetan, syntisen, jolla oli samanlainen tehtävä suoritettavanaan kuin yhdellä taivaan serafeista.