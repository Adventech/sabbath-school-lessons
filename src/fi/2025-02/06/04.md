---
title:  Pääsiäislammas
date:   06/05/2025
---

Jeesukseen viitataan Ilmestyskirjassa ”Karitsana” lähes kolmekymmentä kertaa. Jumalan kansa on käyttänyt lampaita tulevan Messiaan symbolina lunastussuunnitelman varhaisimmista päivistä lähtien. Abel uhrasi laumansa lampaiden esikoiskaritsoja (1. Moos. 4:4), ja ennen kuin Israel lähti Egyptistä kohti luvattua maata, heitä ohjeistettiin lunastamaan jokainen esikoinen vuoden ikäisellä karitsalla (2. Moos. 12:5).

`Lue 2. Moos. 12:1–11; Jes. 53:7, 8; 1. Kor. 5:7 ja Ilm. 5:6. Mitä nämä jakeet opettavat meille Jeesuksesta pääsiäisuhrina? Mitä se merkitsee meille jokaiselle?`

Vuosia Kristuksen kuoleman, ylösnousemuksen ja taivaaseenastumisen jälkeen Pietari pohti tapahtunutta ja kirjoitti: ”Tiedättehän, ettei teitä ole lunastettu isiltä perimästänne tyhjänpäiväisestä elämästä millään katoavalla tavaralla, hopealla tai kullalla, vaan Kristuksen, tuon virheettömän ja tahrattoman karitsan, kalliilla verellä.” (1. Piet. 1:18, 19.)

Jeesus eli ainoan ihmiselämän, joka oli riittävä Jumalan pyhyydelle; me muut olemme tehneet syntiä, ja tapa, jolla elämme syntistä elämäämme, kertoo kirjaimellisesti valheita Luojamme luonteesta.

Jeesuksesta tuli viimeinen Aadam (1. Kor. 15:45). Siinä missä me olimme epäonnistuneet, hän eli täydellisesti. Ihmisyydessään hän oli kaikkea sitä, mitä ihmissuvun piti olla. Hän heijasti Jumalan kirkkautta täydellisesti. ”Joka on nähnyt minut”, hän sanoi Filippukselle, ”on nähnyt Isän” (Joh. 14:9).

Jeesus ristiinnaulittiin pääsiäisenä, mikä osoittaa entisestään siihen, että hän on Karitsan esikuvan täyttymys. Joh. 18:19, 20 Jeesus sanoi, että hän puhui ”julkisesti” opetuksistaan. Vastaavalla tavalla, kuten pääsiäiskaritsasta kerrottiin 2. Moos. 12:5, 6, israelilaisia ohjeistettiin valitsemaan se pääsiäiseksi ja ”pitämään” sitä eli asettamaan se näkyville uh­rausta edeltävinä päivinä. Kun ylipappi kuulusteli Jeesusta hänen opetuksistaan, tämä viittasi siihen, että hän itse oli ollut avoimesti esillä temppelissä kaikkien nähtävillä. Hänen elämänsä, hänen tekonsa, hänen opetuksensa – kaikki ne paljastivat, kuka hän todella oli. Hän on virheetön Karitsa, Jumalan vanhurskauden ja kirkkauden voimallisin ilmentymä.

`Millä tavoin voimme paremmin heijastaa Jeesuksen täydellistä luonnetta omassa elämässämme?`