---
title:  Jeesus temppelissä
date:   07/05/2025
---

Kertomuksessa pelastuksesta esiintyy koko ajan jännitteitä. Jumala haluaa palauttaa sen yhteyden, joka meillä oli kerran hänen kanssaan, ja hän kaipaa päästä lähellemme. Syntisten tuominen hänen läsnäoloonsa kuitenkin tuhoaisi heidät. ”Jumala, sinä et siedä vääryyttä”, kirjoittaa Daavid, ”[p]ahat eivät saa sinulta suojaa” (Ps. 5:5). Samaan aikaan Daavid kirjoittaa myös: ”Mutta minä saan tulla sinun temppeliisi suuren hyvyytesi tähden. Minä saan kumartaa pyhäkköösi päin, osoittaa sinulle kunnioitusta.” (Ps. 5:8.)

`Lue Hagg. 2:7–9. Kun toista temppeliä rakennettiin, profeetta Haggai antoi hämmästyttävän lupauksen: uuden temppelin loisto tulisi olemaan edellistä suurempi. Mitä tämä ennustus tarkoitti?`

Kun Salomo vihki ensimmäisen temppelin, šekīnā [Jumalan kirkkaus] – Jumalan läsnäolo, joka oli seurannut israelilaisia matkalla Kanaaninmaahan – täytti temppelin, eivätkä papit voineet jäädä suorittamaan palvelutehtäväänsä (1. Kun. 8:10, 11). Kun toinen temppeli vihittiin käyttöön, Jumalan valtaistuinta edustava liitonarkki puuttui, koska Jeremia oli piilottanut sen. Jumalan kirjaimellinen läsnäolo ei tällä kertaa täyttänyt temppeliä. Se oli sydäntä särkevää. Miten Haggain lupaus voisi toteutua?

Toisessa temppelissä Jeesus, Jumalan inkarnaatio, ilmestyi henkilökohtaisesti lihassa ja veressä. Jumala itse oli astunut ulos väliverhon takaa tullakseen yhdeksi meistä ja liittyäkseen seuraamme tässä rikkinäisessä maailmassa. Koska Jumalan Poika oli nyt Ihmisen Poika, pystyimme näkemään hänen kasvonsa, kuulemaan hänen äänensä ja todistamaan esimerkiksi sitä, kun hän kosketti saastaista spitaalista ja teki hänet terveeksi (Matt. 8:3). Sen sijaan, että Jumala olisi tuonut meitä lähemmäksi itseään hänen suuntaansa, hän liikkui itse meidän suuntaamme. Hän tuli alas, henkilökohtaisesti, meidän luoksemme. Ei ihme, että Raamattu sanoi Jeesuksesta: ”Katso, neitsyt tulee raskaaksi ja synnyttää pojan, ja hänelle annetaan nimeksi Immanuel – se merkitsee: Jumala on meidän kanssamme.” (Matt. 1:23.) Mieti, mitä tämä tarkoittaa: maailmankaikkeuden Luoja alentui sekä elämään keskuudessamme että kuolemaan puolestamme.

`Risti on osoitus Jumalan rakkaudesta. Millä muilla tavoin voimme nähdä ja kokea tuon todellisuuden?`