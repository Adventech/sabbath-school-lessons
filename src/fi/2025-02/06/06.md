---
title:  Sillä sinä olet luonut kaiken!
date:   08/05/2025
---

Muutaman kerran profeetat saivat nähdä Jumalan valtaistuimen. Hesekiel näki sen taivaanvahvuuden yläpuolella (Hes. 1:26, VKR), ja Jesaja kävi taivaassa olevassa temppelissä nähdäkseen sen (Jes. 6:1). Johannes saatettiin sinne Ilmestyskirjan luvuissa 4 ja 5. Vanhan testamentin pyhäkköpalveluksen esikuvat osoittivat, että oli vain yksi tie, jota pitkin ihmiskunta saattoi päästä Jumalan läsnäoloon: Kristuksen veri. (Ks. esimerkiksi 3. Moos. 16:2, 14.)

`Lue Jes. 6:1–5 ja Ilm. 4:7–11. Mitkä piirteet näissä kahdessa näyssä ovat samanlaisia? Kiinnitä huomiota tapahtumien järjestykseen: Mikä asia esitetään ensin? Mikä tulee seuraavaksi? Mitä totuutta Jumalasta näissä näyissä korostetaan?`

Jokaisessa näissä näyistä taivaalliset olennot korostavat Jumalan pyhyyttä. Jesajan näkymä on vaikuttava: temppeli täyttyi savusta ja ”ovenpielet” vapisivat, kun serafit julistivat Jumalan pyhyyttä. Johanneksen näyssä kerubit tekevät saman ilmoituksen: ”Pyhä, pyhä, pyhä”. (Ks. Hes. 10:14, 15, jossa olennot kuvataan kerubeiksi.) Jokaiselle profeetalle näytettiin häikäisevä näkymä Jumalan kirkkaudesta.

Jesaja sanoo olevansa mies, jolla on saastaiset huulet (Jes. 6:5), ja Johannes itkee, koska hän joutuu kohtaamaan sen traagisen totuuden, ettei ketään arvollista löydy (Ilm. 5:4). Kun me kohtaamme Jumalan arvollisuuden, alamme vihdoin ymmärtää ihmisten tilanteen: emme itse ole todellakaan arvollisia ja tarvitsemme Kristusta Lunastajaksemme.

Paholainen on heittänyt monia syytöksiä Jumalaa vastaan väittäen, että tämä on mielivaltainen, itsekäs ja ankara, mutta jo lyhytkin hetki Jumalan valtaistuinsalissa paljastaa Paholaisen valheet. Kun näemme Kristuksen sellaisena kuin hän todella on, ”Karitsa, joka on teurastettu” (Ilm. 5:12), voimme nähdä Isän sellaisena kuin hän todella on. Kuinka lohdullista onkaan tietää, että katsomalla Jeesukseen näemme, millainen Isä on (Joh. 14:9). Mahtavin ilmaisu siitä, millainen Isä on, nähdään Jeesuksessa tämän kuollessa ristillä puolestamme.

Ristin pitäisi siis näyttää meille kaksi asiaa. Ensinnäkin, kuinka paljon Jumala rakastaa meitä uhratessaan itsensä meidän puolestamme. Toiseksi sen pitäisi näyttää meille, kuinka syntisiä ja langenneita me olemme, ja että voimme pelastua vain ristin kautta.