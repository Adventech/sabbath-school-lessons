---
title:  Lisäaineistoa
date:   09/05/2025
---

Raamattu tekee selväksi, että Kristus on ainoa, joka on arvollinen turvaamaan pelastuksemme. Hänen elämänsä oli ainoa synnitön ihmiselämä, ainoa esimerkki elämästä, joka tyydytti Isän kirkkauden oikeudenmukaiset vaatimukset. Hän on Jumalan tahraton Karitsa, ja nyt hän seisoo ihmissuvun päämiehenä ikuisena turvanamme. Samalla hän otti syyllisyytemme päälleen ja kärsi tuomion, joka on Jumalan vastaus pahuuteen. Kun Johannes todistaa uskomatonta näkymää Jumalan valtaistuimen ympärille kokoontuneista taivaallisista olennoista, häntä kehotetaan lopettamaan itkeminen, koska ”Juudan heimon leijona – – on saanut voiton” (Ilm. 5:5).

Mieti myös, kuinka pahaa synti on ja kuinka langennut ihmissuku on, että vain Jeesuksen, Jumalan itsensä, kuolema riittäisi ratkaisemaan synnin ongelman. Ei ole epäilystäkään siitä, että jos Jumala olisi voinut pelastaa meidät jollakin muulla tavalla rikkomatta jumalallisen hallintonsa periaatteita, hän olisi varmasti tehnyt sen.

”Rikottu Jumalan laki vaati syntisen kuolemaa. Koko kaikkeudessa oli vain yksi, joka saattoi täyttää sen vaatimukset ihmisen puolesta. Koska jumalallinen laki on yhtä pyhä kuin Jumala, vain Jumalan vertainen saattoi suorittaa sen rikkomisen sovituksen. Kukaan muu kuin Kristus ei voinut lunastaa langennutta ihmistä lain kirouksesta ja palauttaa häntä sopusointuun taivaan kanssa. Kristus ottaisi kärsiäkseen synnin syyllisyyden ja häpeän – synnin, joka oli niin vastenmielistä pyhälle Jumalalle, että se erotti Isän Pojastaan. Kristus laskeutuisi kurjuuden syvyyksiin pelastaakseen tuhonalaisen ihmissuvun.” (1AO 45.)

**Keskustelunaiheita:**

`Johannes näkee Karitsan astuvan valtaistuinsaliin ja näyttävän siltä kuin hänet olisi ”teurastettu”. Ilm. 13:8 kertoo meille, että Jeesus on ollut ”teurastettu” maailman luomisesta alkaen. Mitä voimme oppia Jumalasta sen kautta, että pelastussuunnitelma oli jo olemassa ennen kuin me tarvitsimme sitä?`

`Raamattu puhuu paitsi Jumalasta, myös siitä, että hän rakasti maailmaa niin paljon, että hän laskeutui alas maan päälle ja jopa kuoli sen puolesta. Kuinka eri tavalla meidän pitäisi nähdä maailma ja paikkamme siinä, kuin ne, jotka eivät lainkaan usko Jumalaan? Toisin sanoen, miten ristin todellisuuden pitäisi vaikuttaa kaikkeen, mitä teemme?`