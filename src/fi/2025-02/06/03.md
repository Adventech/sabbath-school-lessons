---
title:  Härkien ja pukkien veri
date:   05/05/2025
---

Jotkut ovat kritisoineet koko uhraamisen käsitettä ja väittäneet, että se on julma, ankara ja tavallaan epäreilu. Kuitenkin juuri siitä on kyse. Kristuksen kuolema oli julma, ankara ja epäoikeudenmukainen – viaton kuoli syyllisten puolesta. Se tarvittiin syntiongelman ratkaisemiseksi. Juuri tähän Kristuksen kuolemaan nämä kaikki ankarat, julmat ja epäoikeudenmukaiset uhrit viittasivat.

`Lue Hepr. 10:3–10. Mitä tämä raamatunkohta opettaa meille niistä uhreista, joita Jumalan kansa uhrasi Vanhassa testamentissa? Jos syntisiä ei voitu tosiasiassa pelastaa niiden avulla, miksi niitä ylipäätään uhrattiin?`

Karitsat ja muut uhrieläimet olivat pelkkiä symboleja, jotka viittasivat Jumalan Karitsan sovitusuhriin. Nuo uhraamiset olivat uskon tekoja, jotka antoivat syntisille konkreettisen tavan ilmaista uskonsa tulevan Messiaan työhön. Usein puhumme tällaisista symboleista esikuvina, jotka saavat täyttymyksensä sen asian tai tapahtuman ilmestymisellä, jota ne ennakoivat. Jotkut ovat jopa kuvailleet uhreja ”miniprofetioiksi” Jeesuksen ristinkuolemasta.

Uhraamiseen liittyvät rituaalit olivat hieman kuin jonkin matkan maksamista. Kun ostat juna-, bussi- tai lentolipun, et pääse aivan heti maksamallesi matkalle. Sen sijaan saat lipun tai maihinnousukortin: symbolin tai lupauksen tulevasta matkasta. Voit istua tuon paperinpalan päällä niin kauan kuin haluat, mutta se ei vie sinua määränpäähäsi. Kun olet noussut kulkuvälineeseen ja matka alkaa, olet viimeinkin saanut sen, mistä olet maksanut, ja paperilippu käy tarpeettomaksi.

Sama koskee myös uhrieläimiä. Niillä oli tärkeä tehtävä, mutta kun todellinen uhri oli annettu, niistä tuli merkityksettömiä. Tätä todellisuutta kuvasi se, että väliverho pyhän ja kaikkeinpyhimmän välillä repeytyi Jeesuksen kuoleman yhteydessä maallisessa pyhäkössä. ”Silloin temppelin väliverho repesi kahtia, ylhäältä alas asti.” (Mark. 15:38.) Koko uhrijärjestelmä, temppeli kaikkineen, viittasi eteenpäin Jeesuksen kuolemaan ristillä. Kun Jeesus täytti lupauksensa ristillä ja nousi voittajana kuolleista, esikuvat tulivat tarpeettomiksi.

`Lue Joh. 1:1–3, 14. Mitä tämän pitäisi kertoa meille siitä, millainen asenteemme syntiä kohtaan tulee olla?`