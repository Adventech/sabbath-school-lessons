---
title:  Turhia uhreja?
date:   04/05/2025
---

Joskus kahden ajatuksen vastakkainasettelu voi olla hyvin opettavaista. Voimme oppia paljon uhrien luonteesta siitä näkökulmasta, kun Jumala hylkäsi kansansa uhrit.

`Vertaa Jes. 1:2–15 kohtiin Jes. 56:6, 7 ja Ps. 51:19. Mitä tärkeää tässä opetetaan uhraamisesta?`

Tämä traaginen episodi Israelin historiassa ei ollut ensimmäinen kerta, kun Jumala hylkäsi uhrin; jotakin vastaavaa tapahtui lähes pelastushistorian alussa, kun Jumala hyväksyi ja tunnusti Abelin uhrin, mutta Kainin uhria ei. Tuo varhainen tapaus antaa meille toisen tilaisuuden asettaa vastakkain hyväksyttävät ja ei-hyväksyttävät uhrit. (Ks. 1. Moos. 4:3–7 ja Hepr. 11:4.)

Jesajan aikana Israel oli toimitti pakolliset uhritoimitukset mahdollisimman vähällä vaivalla ajatellen täyttäneensä uskonnolliset velvollisuutensa lepyttää Jumala. Samaan aikaan se eli oman mielensä mukaan. Kansan uhrit keskittyivät heihin itseensä, aivan kuten Kainin uhrit, eivätkä asenteeseen, joka perustui antautumiseen ja alistumiseen Jumalalle.

Tämä henki on sama kuin se, mikä kuvaa tämän maailman valtakuntia: itseriittoisuus. Kain halusi elää niin kuin tahtoi ja tarjota Jumalalle pelkkiä rituaaleja omilla ehdoillaan. Voidaan olettaa, että hän piti Jumalaa välttämättömänä pahana, esteenä oman suunnan asettamiselle, mutta hän pelkäsi Jumalaa juuri sen verran, että suoritti kuitenkin rituaalit.

Abel toi kuitenkin Jumalan pyytämän uhrin. Se toi esiin Jumalan lupauksen tulevasta Messiaasta (1. Moos. 3:15): karitsan, joka viittasi Kristuksen pelastavaan tekoon Golgatalla.

”Aabel käsitti lunastuksen suuret periaatteet. Hän ymmärsi olevansa syntinen ja tajusi synnin ja sen seurauksen, kuoleman, erottavan hänet Jumalan yhteydestä. Hän toi teurastetun uhrieläimen, uhratun elämän, ja tunnusti siten, että rikotun lain vaatimukset olivat oikeutettuja. Veren vuodattaminen siirsi hänen katseensa tulevaan uhriin, Golgatan ristillä kuolevaan Kristukseen, ja luottamalla siellä suoritettavaan sovitukseen hän sai todistuksen vanhurskaudestaan ja uhrinsa hyväksymisestä.” (1AO 55.)

`Kuinka tärkeää onkaan suojella itseämme rituaalinomaiselta suorittamiselta! Miten jokainen meistä voi kokea, mitä tarkoittaa olla täysin riippuvainen Jeesuksen kuolemasta ainoana toivonamme pelastuksesta?`