---
title:  Sanan tutkiminen
date:   02/04/2025
---

Olemme velkaa William Millerille siitä, miten ymmärrämme Raamatun profetioita. Vaikka hänen käsityksensä keskeisistä kohdista (kuten Dan. 8:14) ei ollut täydellinen, Millerin metodologia oli kuitenkin tärkeä, koska se tasoitti tietä lopun ajan jäännösseurakuntamme syntymiselle.

`Lue Matt. 5:18; 2. Tim. 3:15–17 ja Luuk. 24:27. Mitä nämä jakeet opettavat meille tavasta, jolla meidän tulisi lähestyä Raamatun profetioita?`

Jollain tavalla Raamatun tutkiminen on kuin suuren palapelin kokoamista. Jos laitat vain kaksi tai kolme palaa yhteen, on lähes mahdotonta hahmottaa koko kuvaa. Ehkä näissä kahdessa tai kolmessa palassa näkyy hevonen, ja siksi päättelet, että olet kokoamassa kuvaa hevosista. Muutama pala lisää paljastaa kuitenkin kanan ja lehmän, ja kun olet koonnut satoja paloja, voit lopulta nähdä, että olet työstänyt maisemakuvaa, jossa on kaupunki, maatila ja kaukaisuudessa näkyvä vuoristo.

Yksi keskeisistä syistä, jonka takia jotkut kristityt erehtyvät Raamatun tutkimisessa, on se, että he pitävät Raamattua irrallisena kokoelmana sanontoja tai sananlaskuja, joita he voivat käyttää tietyssä tilanteessa. Jotkut turvautuvat Gideonien Raamatun alkupuolella olevaan yksinkertaiseen opinto-oppaaseen, josta voi löytää hyödyllisiä jakeita useista aiheista, ja olettavat, että se edustaa Raamatun opetusten kokonaisuutta tietystä aiheesta.

Valitettavasti he lähestyvät profetioita samalla tavalla nostaen yksittäisen tekstin irti asiayhteydestään ja vertaavat sitä ajankohtaisiin tapahtumiin Raamatun kokonaisuuden sijasta. Tämä on osittain johtanut siihen, että profetioita käsitteleviä kirjoja ilmestyy jatkuvasti, ja niitä on päivitettävä muutaman vuoden välein, koska ne ovat olleet väärässä sen suhteen, mitä niiden mukaan tulee tapahtumaan – ja milloin.

Siksi on tärkeää, ettei valita vain joitakin tiettyjä tekstejä jostakin aiheesta, vaan tutkitaan huolellisesti kaikkea, mitä Raamattu siitä sanoo, ja otetaan huomioon myös asiayhteys. On hyvin helppoa irrottaa raamatunkohta asiayhteydestään ja saada se sanomaan mitä haluamme.

`Millaisia kokemuksia sinulla on henkilöistä, jotka käyttävät vain tiettyjä valikoituja tekstejä yrittäessään todistaa oman näkemyksensä?`