---
title:  Huomatkoon lukija tämän
date:   30/03/2025
---

Kävele sisään mihin tahansa kristilliseen kirjakauppaan ja selaa läpi Raamatun profetioita käsittelevät nimikkeet. Huomaat nopeasti, että näkemyksiä ja tulkintoja on tyrmistyttävän paljon, ja voi olla houkuttelevaa uskoa, ettei kukaan voi todella ymmärtää, mitä Ilmestyskirjan kaltaiset kirjat sanovat. Eräs kirjoittaja esimerkiksi sanoo, että antikristus on pelkkä vertauskuva, toinen sanoo, että hän on vasta tulossa tulevaisuudessa, ja kolmas, että hän on viittaus johonkin tai johonkuhun pakanallisen Rooman valtakunnan aikana. Eräs vanha saarnaaja ilmaisi asian: ”Ehkä Raamattu on kuin vanha viulu; sillä voi soittaa mitä tahansa säveltä.”

Raamattu itse ei kuitenkaan viittaa mihinkään tällaiseen. Sen sijaan se kehottaa meitä lukemaan olettaen, että Jumala ei puhu turhaan ja että voimme tietää totuuden siitä, mitä hän sanoo sanansa kautta.

`Lue Matt. 24:15; Ilm. 1:3; Matt. 11:29 ja Jer. 9:22, 23. Kuinka Jumala aikoo näiden tekstien perusteella tehdä itsensä ymmärrettäväksi?`

Monet yliopistot tarjoavat kursseja aiheesta ”Raamattu kirjallisuutena” tai muuta vastaavaa. Uskovalle voi olla hämmästyttävää kuunnella lukemattomia luentoja ja huomata, että professori lukee Raamattua samalla tavalla kuin pakanallista mytologiaa. Ajatuksena on, että kertomuksissa voi olla moraalisen ”totuuden” ydin, mutta kukin voi käyttää kertomuksia kuinka haluaa. Näille opettajille ajatus siitä, että tämä kirja olisi Jumalan innoittama, on naurettava.

Näin ollen opettaja lukee Raamattua, mutta ei kuule Jumalan ääntä. Toiset tekevät johtopäätöksiä, jotka ovat selvästi ristiriidassa Raamatun sanoman kanssa. Ilman Herralle antautumista ja avointa sydäntä totuuden oppimiseksi ne, jotka lukevat Raamattua, jäävät todennäköisesti vaille sen sanomaa sekä ymmärtävät väärin sen sivuilla ilmoitetun Jumalan rakastavan ja pyhän luonteen. Näin voi tapahtua helpommin kuin monet ymmärtävät, minkä vuoksi pelkkä Raamatun lukeminen, mutta ilman oikeita apuvälineitä ja (mikä tärkeintä) oikeaa asennetta Pyhän Hengen johtamana, voi olla vahingollista.

`Uskosta osaton henkilö luki Raamattua. Kun häneltä kysyttiin asiasta, hän vastasi: ”Etsin porsaanreikiä.” Miksi tuo on väärä asenne Jumalan sanaa lukiessa?`