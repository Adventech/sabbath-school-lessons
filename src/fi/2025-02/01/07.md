---
title:  Lisäaineistoa
date:   04/04/2025
---

Lue Ellen White, Suuri taistelu (2023), s. 201–205 tai Suuri taistelu, s. 305–310 tai Alfa ja omega, osa 7, s. 277–283 tai Suuri taistelu, taskup., s. 207–211.

”Pastorit ja kansa sanoivat Danielin kirjan ja Ilmestyskirjan olevan käsittämättömiä salaisuuksia, Kristus kuitenkin ohjasi opetuslapsensa profeetta Danielin kirjan sanoihin koskien heidän oman aikansa tapahtumia sanoessaan: ’– joka lukee, ymmärtäköön.’ (Matt. 24:15, englanninkielisen King James Versionin mukaan. Kreikankielisessä alkutekstissä sanotaan: ’lukija, ymmärrä!’)

Väite Ilmestyskirjasta käsittämättömänä salaisuutena on vastoin kirjan nimeä ja sen johdantosanoja: ’Jeesuksen Kristuksen ilmestys, näky, jonka Jumala hänelle antoi. Jumala tahtoi näyttää palvelijoilleen, mitä väistämättä pian tapahtuu. – – Onnellinen se, joka lukee nämä ennussanat kuulijoilleen. Onnellisia ne, jotka kuulevat ja ottavat vakavasti tämän kirjan ennustuksen. Pian kaikki näet tapahtuu.’ (Ilm. 1:1–3, UT2020.) – –

Innoitetun sanan valossa voikin kysyä, kuinka kukaan uskaltaa opettaa Ilmestyskirjan olevan niin suuri salaisuus, ettei ihmisymmärrys riitä sen selvittämiseen? Sehän on julkituotu salaisuus ja avattu kirja. Sen tutkiminen johtaa mielet Danielin profetioihin, ja molemmat antavat tärkeää Jumalan ihmisille tarjoamaa tietoa maailmanhistorian loppuvaiheista.

Johannes sai nähdä monia jännittäviä ja merkityksellisiä kirkon historian käänteitä. Hän näki Jumalan kansan olosuhteet, vaarat, ristiriidat ja lopullisen vapautuksen. Hän kuvaa viimeistä sanomaa, joka valmistaa maan sadonkorjuuseen, jolloin toiset kootaan taivaallisiin lyhteisiin ja toiset nippuihin poltettaviksi. Hän näki äärimmäisen tärkeitä ja erityisesti lopun ajan kristittyjä koskevia asioita, jotta erheestä totuuteen kääntyvät saisivat opetusta ja tietoa lähestyvistä vaaroista ja konflikteista. Kenenkään ei ole tarpeen jäädä epätietoisuuteen siitä, mikä maata odottaa.” (ST2023 216, 217.)

**Keskustelunaihe:**

`Mitkä ovat parhaat keinot suojautua monilta villeiltä ja spekulatiivisilta yrityksiltä tulkita profetioita (joskus sellaisia ilmenee omankin kirkkomme sisällä)? Miksi meidän on tärkeä muistaa: ”Koetelkaa kaikkea ja pitäkää se mikä on hyvää.” (1. Tess. 5:21)?`