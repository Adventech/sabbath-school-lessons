---
title:  Jumala haluaa tulla ymmärretyksi
date:   31/03/2025
---

Mikään ei ole yhtä turhauttavaa kuin kommunikoida kiireellisestä asiasta esimerkiksi klinikalla tai apteekissa vieraassa maassa, jonka kieltä tuskin puhut. Tiedät, mitä sinun on sanottava, mutta sinulla ei ole riittävää sanavarastoa.

Jumalan kohdalla ongelma on erilainen. ”Sillä niin korkealla kuin taivas kaartuu maan yllä”, hän sanoo, ”niin korkealla ovat minun tieni teidän teittenne yläpuolella ja minun ajatukseni teidän ajatustenne yläpuolella.” (Jes. 55:9.) Ongelma ei ole siinä, että Jumalalla ei olisi sanavarastoa kommunikoida kanssamme; ongelma on siinä, että meillä ei ole sanavarastoa tai älyllistä kapasiteettia täysin ymmärtää häntä.

**Mitä seuraavat raamatunkohdat kertovat Jumalan ymmärryksestä verrattuna meidän omaamme?**

`Ps. 139:1–6`

`Ps. 147:5`

`Room. 11:33`

`1. Joh. 3:20`

On totta, ettemme koskaan täysin ymmärrä Jumalan ajatuksia, koska hän on ääretön ja kaikkitietävä. Loppujen lopuksi voimme tuskin ymmärtää kaikkea luomakunnasta; miten voisimme täysin ymmärtää sen Luojaa? Emme voi.

Vaikkemme koskaan ymmärrä kaikkea, voimme ymmärtää sen, mikä on välttämätöntä pelastuksemme kannalta. (Ks. 2. Tim. 3:14, 15.) Kun apostolit selittivät evankeliumia kuulijoilleen, he viittasivat usein täyttyneisiin profetioihin, mistä voimme päätellä, että yksi profetioiden keskeisistä tarkoituksista on havainnollistaa pelastussuunnitelmaa. Raamatun profetioiden on todellakin lopulta tavalla tai toisella johdatettava meidät Jeesuksen ja hänen koko ihmiskunnalle tarjoamansa pelastuksen lupauksen luo.

Loppujen lopuksi Herra, jonka kautta kaikki on luotu (ks. Kol. 1:16; Joh. 1:1–3), laskeutuu alas tämän maan päälle ja tarjoaa itsensä ristillä uhriksi jokaisen ihmisen, jopa kaikkein kurjimman, syntien tähden. Näin paljon Jumala rakastaa meitä kaikkia. Kun Herra on tehnyt kaiken tämän puolestamme, hän tietenkin haluaa kaikkien, myös kaikkein kurjimpien, tietävän, mitä hän tarjoaa meille Jeesuksessa. Profetiat voivat auttaa juuri siinä.