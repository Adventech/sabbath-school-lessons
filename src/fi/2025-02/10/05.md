---
title:  Koko maailman tuomari
date:   04/06/2025
---

Juuri ennen Sodoman tuhoa Mamren tasangolla sattui erikoinen tapaus. Jumala ilmestyy Abrahamille kahden enkelin seurassa. Kun Abraham näkee heidät, hän kutsuu taivaalliset vieraat aterialle, ja juuri tässä vaiheessa Jumala lupaa, että Abraham ja Saara saavat pojan, jonka kautta syntyisi Messias. Jeesus todellakin syntyi Abrahamin sukuun (vrt. Gal. 3:16). Sitten kertomus kääntyy yhtäkkiä tasangolla oleviin pahuuden täyttämiin kaupunkeihin.

`Lue 1. Moos. 18:17–32. Mitä opimme näistä jakeista Jumalan luonteesta ja tavasta, jolla hän lopulta aikoo hoitaa planeetallamme vaikuttavan pahuuden?`

Jumala ei ole meille selitystä velkaa, mutta hän ei halua salata motiivejaan ja suunnitelmiaan ihmiskunnalta. Profeetta Aamos kertoo meille: ”Ei Herra Jumala tee mitään ilmoittamatta suunnitelmiaan palvelijoilleen, profeetoille.” (Aam. 3:7.)

Ennen kuin Jumala tuhoaa Sodoman ja Gomorran, hän ilmoittaa ainoan oikean teon olevan, että hän tiedottaa Abrahamille, mitä on tapahtumassa ja mitä tämä voi pian odottaa todistavansa.

Jumala viipyy Abrahamin luona sillä aikaa, kun kaksi enkeliä menee pahuuden täyttämään kaupunkiin kutsumaan niitä, jotka ottavat heidän varoituksensa vastaan. Tässä kohtaa ei voi olla ajattelematta niitä profeetallisia enkeleitä, jotka suorittavat saman tehtävän lopun aikana kutsuessaan Babylonissa asuvia Jumalan kansan jäseniä tulemaan pois sieltä (Ilm. 14:6–12; Ilm. 18:1–4). Samalla kun viimeistä varoitusta kuulutetaan, Jumala keskustelee Abrahamin kanssa siitä, mitä on tapahtumassa. Hän vastaa mielellään patriarkan kysymyksiin.

”On mahdotonta, että surmaisit syyttömät yhdessä syyllisten kanssa ja että syyttömien kävisi samoin kuin syyllisten”, Abraham sanoo, ”Ethän voi tehdä niin! Eikö koko maailman tuomari tuomitsisi oikein?” (1. Moos. 18:25.) Abraham ei pohdi ainoastaan Sodoman tapausta, vaan hän pohtii samalla myös Jumalan luonnetta. Samoin Jumala avaa taivaan kirjat (Ilm. 20:4, 11–15) ja antaa meidän tutkia todisteet, ennen kuin hän lopulta antaa tulen langeta maan päälle. Toisin sanoen meillä on tuhat vuotta aikaa saada vastaus moniin kysymyksiin, jotka toistaiseksi jäävät vastaamatta.