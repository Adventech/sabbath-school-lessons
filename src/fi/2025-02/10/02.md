---
title:  Karitsan viha
date:   01/06/2025
---

`Lue Ilm. 6:12–17. Pohdi, miten nämä ihmiset reagoivat lopun ajan tapahtumien äkilliseen toteutumiseen.`

On mielenkiintoista huomata, että eksyneet eivät vaikeroi: ”Mitä tämä on?” tai ”Kuka on tämän takana?”. He näyttävät tietävän, mitä tapahtuu. He puhuvat Jeesuksesta ”Karitsana”, mikä edellyttäisi, että he tietäisivät jotakin Kristuksesta. He näyttävät myös tietävän, että hänen ”vihansa suuri päivä on tullut” ja että he ovat toivottomassa tilanteessa: ”Kuka voi sen kestää?”

Ennen kuin loppu tulee, evankeliumi viedään kaikille maail­man kansoille (Matt. 24:14) ja kolmen enkelin sanoma kaikkialle planeetallamme. Silti tulee olemaan ihmisiä, jotka yllätetään – ei tiedon puutteen vuoksi vaan siksi, että he kieltäytyvät uskomasta ja tottelemasta. Tämä tulee olemaan syy siihen, että tällaiset ihmiset ovat eksyksissä lopun aikana.

`Lue Matt. 24:36–44. Mitä meidän pitäisi Jeesuksen mukaan oppia kertomuksesta Nooasta?`

Jeesus viittaa vedenpaisumuskertomukseen varoittaakseen meitä siitä, että hänen toinen tulemisensa tulee monille yllätyksenä. Jeesuksen toisen tulemuksen tavoin vedenpaisumus ei tullut maailmalle yllätyksenä tiedon puutteen vuoksi. Nooa saarnasi 120 vuotta maailmalle, joka kieltäytyi uskomasta. Heille kerrottiin, mitä tapahtuisi. He eivät vain uskoneet.

Samaan aikaan monet ihmiset vakuuttavat itselleen, että pitkien ajanjaksojen kuluminen tarkoittaa, että profetiat ovat vääriä. Käyttäen vedenpaisumuskertomusta asiayhteytenä Pietari kirjoittaa: ”– – lopun aikoina tulee pilkkaajia, jotka ovat omien himojensa vietävinä. He sanovat pilkaten: ’Onko hän muka tullut, niin kuin lupasi? Isämme ovat nukkuneet pois, ja kaikki on entisellään, niin kuin on ollut maailman luomisesta asti.’” (2. Piet. 3:3, 4.) Vuosien kuluessa tämä näkemys vain vahvistuu.

`Kunkin ihmisen oma kokemus Jeesuksen toisesta tulemuksesta ei ole koskaan sen kauempana kuin hetki kuoleman jälkeen. Miten tämä näkökulma voisi auttaa meitä Jeesuksen ”viipymistä”?`