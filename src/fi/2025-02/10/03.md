---
title:  Nooan evankeliomistyö
date:   02/06/2025
---

Pietari muistuttaa meitä siitä, että monet ovat valmistautumattomia Kristuksen paluuseen, koska ”[t]ieten tahtoen he unohtavat” (2. Piet. 3:5), mitä vedenpaisumuksessa tapahtui. Vaikka maailmalla on kollektiivinen muisti suuresta vedenpaisumuksesta (hämmästyttävän monissa maailmanlaajuisissa kulttuureissa muinaisista kreikkalaisista mayoihin kerrotaan tuhoisasta tulvasta), kertomus Nooasta on nykyään ehkä yksi pilkatuimmista Raamatun kertomuksista. Kuten on ennustettu, maailma on tieten tahtoen hylkäämässä tuon kertomuksen myyttinä, vaikka se kuvataan Vanhassa testamentissa niin selvästi ja yksiselitteisesti ja siihen viitataan lukuisia kertoja Uudessa testamentissa.

`Jeesus kertoo Matt. 24:37–39. Vertaa tätä raamatunkohtaa 1. Moos. 6:1–8 jakeisiin. Mitkä olivat ne moraaliset olosuhteet, jotka johtivat vedenpaisumukseen? Mitä rinnastuksia näiden kahden ajanjakson välillä on?`

On olemassa toinenkin tärkeä opetus Jumalan lopun ajan jäännöskansalle. Hepr. 11:7 kertoo meille, että Nooa ”rakensi arkin, ja näin koko hänen perheensä pelastui. Hänen uskonsa langetti maailmalle tuomion ja antoi hänelle itselleen uskovien perinnön, vanhurskauden.”

Kuvittele, että saarnaisit yli vuosisadan ajan, eikä sinulla olisi muuta tulosta kuin oma perheesi arkissa. Jos Nooa olisi ollut nykyajan evankelista, meillä voisi olla kiusaus ohittaa hänet epäonnistuneena: saarnaa vuosikymmeniä, mutta eipä näyttäisi olevan minkäänlaisia tuloksia.

Onneksi tällä hetkellä monet maailman osat ottavat hyvin vastaan kolmen enkelin sanoman. Evankelioimistyö – ainutlaatuisen jäännösseurakunnallemme uskotun sanoman saarnaaminen – on osoittautunut uskomattoman tehokkaaksi monissa paikoissa, ja monet tulevat tuntemaan Herran. Emme ole vielä siinä pisteessä, jolloin sanottaisiin, ettei tuloksia ole. Meille on kerrottu, että hetki on tulossa, jolloin ”armon aika päättyy ja pelastuksen ovi suljetaan. Tämä todetaan yhdessä lyhyessä lauseessa. ’Ne, jotka olivat valmiit, menivät hänen kanssaan häätaloon, ja ovi suljettiin’ (Matt. 25:10), mikä johtaa meidät Vapahtajan taivaallisen palvelutyön viimeisen vaiheen loppuun, jolloin suuri työ ihmisten pelastamiseksi viedään päätökseen.” (ST2023 269.)

Siihen asti meillä on seurakuntana tehtävä.