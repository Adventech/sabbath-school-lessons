---
title:  Tuomio ennen jeesuksen paluuta
date:   05/06/2025
---

Dan. 7. luvussa oleva kuvaus tuomiosta antaa meille välähdyksen väliverhon taakse – kunnioitusta herättävän tilaisuuden nähdä, kuinka Jumala ratkaisee synnin ongelman ja samalla lunastaa ne, jotka haluavat elää liittosuhteessa hänen kanssaan.

`Lue Dan. 7:9, 10, 13, 14, 22, 26 ja 27 kuvaus tutkivasta tuomiosta. Mihin tuomiossa ensisijaisesti keskitytään? Mikä on tuomio, joka annetaan prosessin lopussa? Mitä tämä kertoo meille pelastussuunnitelmasta?`

Ei ole epäilystäkään siitä, etteikö Jumala tulisi tuomitsemaan ihmissukua. Saarn. 12:14 vakuuttaa meille, että ”Jumala vaatii tuomiolle kaikista salatuistakin teoista”. Paavali muistuttaa meitä siitä, ettei meidän pidä tuomita toisiamme, sillä ”kaikki me joudumme Jumalan tuomioistuimen eteen” (Room. 14:10). Jumala ei tietenkään tarvitse rekisteriä tietääkseen, kuka on pelastunut tai kadotettu. Enkeleillä – jotka ovat tutkineet pelastussuunnitelmaa pitkin matkaa (1. Piet. 1:12) – on luonnollisesti kysymyksiä. He todistivat Paholaisen kapinaa ja näkivät, kuinka kolmasosa taivaan enkeleistä karkotettiin taivaasta (Ilm. 12:4) – ja nyt Jumala tuo meidät lähelleen. Jumala avaa kirjat ja antaa pyhien nähdä kaiken.

Abrahamin armon anominen Sodoman ja Gomorran puolesta – joka on tuomion esikuva – antaa meille tärkeän oivalluksen tuomiosta. Sodoman syntejä mitä ilmeisimmin tutkittiin; Jumala mainitsee, että kaupungin pahuus oli antanut sille sellaisen maineen, että valitushuuto sitä vastaan oli suuri (1. Moos. 18:20). Mutta ei vain Sodomaa ja Gomorraa tutkittu ennen niiden tuhoa. Jumala avasi Abrahamille myös mahdollisuuden tutkia, toimiiko Jumala vanhurskaasti tehdessään päätöksensä tuhota jumalattomat.

Danielin kirjan 7. luvun taivaallisen tuomion keskelle ilmestyy itse ”Ihmisen Poika”, Jeesus (Dan. 7:13, ks. myös Matt. 20:28). Hänen ilmestymisensä on ainoa syy siihen, että ”Korkeimman pyhät saivat oikeutensa” (Dan. 7:22). Yksin hänen täydellisen vanhurskautensa tähden Jumalan kansa läpäisee oikeudenkäynnin.

`Kuvittele seisovasi tuomiolla, jossa kaikki salaisuutesi ovat paljastettuina pyhän Jumalamme edessä. Mikä on ainoa toivosi tuona aikana? (Ks. perjantain mate­riaali.)`