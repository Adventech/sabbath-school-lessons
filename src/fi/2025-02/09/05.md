---
title:  Viini ja veri
date:   28/05/2025
---

`Lue Ps. 75. Lue myös Matt. 26:26–29 ja Ilm. 14:9–12. Mitä tämä psalmi paljastaa joistakin tuomiolla käsiteltävistä asioista, ja miten nämä muut tekstit auttavat meitä ymmärtämään niitä?`

On ajateltu, että tätä psalmia olisi laulettu Sanheribin armeijan ihmeellisen tuhoutumisen jälkeen (2. Aik. 32; 2. Kun. 19). Kyseessä on kertomus, joka näyttää viittaavan jumalattomien lopulliseen tuhoon Ilmestyskirjan 20. luvussa. Jumalan kansa on pyhässä kaupungissa vanhurskaan kuninkaansa kanssa, kun pahuuden armeijat tulevat ja piirittävät sen, ja sitten Jumala itse tuhoaa heidät.

Yksi Jumalan tuomion kautta korjaamista asioista on langenneessa maailmassamme tapahtuva vallan väärinkäyttö. Langenneet ihmiset eivät enää elä toisia tai Jumalan kunniaa, vaan itseään varten. Nykyään elämme monin tavoin sen seurausten kanssa, että olemme päättäneet uskoa, ettei maailmankaikkeudessa ole tarkoitusta tai objektiivista moraalista standardia. Jos on olemassa tarkoitus, filosofi Friedrich Nietzsche vaati, että meidän on keksittävä se itsellemme ja teeskenneltävä, että maailmankaikkeus on olemassa ja toimii meidän hyväksemme. Jokainen yksilö käyttäytyy itse asiassa kuin hän olisi jumala.

Kuinka hyvin tämä filosofia toimi Nietzschen itsensä kohdalla? Itse asiassa ei kovin hyvin. Hän tuli mielisairaaksi ja lyyhistyi kadulla Italiassa yritettyään estää miestä hakkaamasta hevosta. Seuraavat 11 vuotta elämästään hän vietti psykoosissa ennen kuolemaansa vuonna 1900.

Vaikka ongelmat olisivat kuinka suuria, meitä uskovia muistutetaan siitä, että meidän tulee elää toiveikkaina, emmekä saa tuomita tulevaisuutta nykyisten tapahtumien perusteella. On helppo vaipua epätoivoon, kun näemme jumalattomien ja niiden, joiden näkemykset Jumalasta eivät löydy Raamatusta, jatkuvasti murentavan sivilisaation pilareita. Elämme nykyisin aikaa, jolloin moraaliset arvot, jopa niinkin perustavanlaatuiset asiat kuin ihmisen sukupuoli, ovat joutuneet hyökkäyksen kohteeksi, ainakin joissakin osissa maail­maa. Tietyntyyppistä moraalittomuutta, asioita, joista monet ihmiset olisivat ennen hävenneet puhua edes yksityisesti, ylistetään ja niille taputetaan nyt julkisesti.