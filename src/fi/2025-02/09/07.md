---
title:  Lisäaineistoa
date:   30/05/2025
---

Lue Ps. 133, Ap. t. 1:4–9 ja Ilm. 5:4–7.

”Patriarkkojen aikana Pyhän Hengen vaikutus ilmeni usein huomattavalla tavalla mutta ei koskaan täyteydessään. Nyt opetuslapset Vapahtajan kehotusta noudattaen anoivat tätä lahjaa, ja taivaassa Kristus liitti siihen oman esirukouksensa. Ansionsa perusteella hän pyysi Hengen lahjaa vuodattaakseen sen kansalleen.” (6AO 29.)

Opetuslapsia kehotettiin todistamaan Kristuksesta ”maan ääriin saakka” (Ap. t. 1:8) julistaen Kristuksen paluuta (Matt. 24:14). Meidän tulee jatkaa sitä, minkä he aloittivat.

Kun Kristus käski meidän viedä evankeliumin maailmalle, hän ei jättänyt meitä yksin miettimään, miten se voisi tapahtua. Työtä ohjataan taivaan pyhäköstä käsin. Työmme on läheisesti kiinni Kristuksessa: hän ohjaa ja valtuuttaa meidät. Tämä on hänen työtään, ei meidän: meitä pyydetään seuraamaan hänen johdatustaan. Näin se toimi Israelin kohdalla: Jumala pyysi heitä noudattamaan hänen ohjeitaan, ja sitten hän sai mahdottoman tapahtumaan. Pyhä Henki toimii jo lähimmäistemme sydämissä. Meitä pyydetään olemaan läsnä, kun päätöksenteon hetki koittaa, jotta voimme kutsua heidät liittymään Jumalan kansaan seisomaan Karitsan kanssa Siionilla. Meidän ei tarvitse keksiä uusia keinoja ja menetelmiä, koska emme ole koskaan olleet vastuussa työstä.

**Keskustelunaiheita:**

`Maailmassa on paljon saavuttamattomia ihmisiä, vaikka kolmen enkelin sanoma on viestitetty kaikkialle. Keskustelkaa siitä, miten me seurakuntana voimme paremmin täyttää tehtävän, johon Kristus meitä käyttää. Miten voimme olla vaipumatta epätoivoon, vaikka onkin edelleen totta, etteivät monet ihmiset ole vielä kuulleet näistä lopun aikojen totuuksista?`

`Ilmestyskirjan 5. luvussa Johannes näkee, kuinka sinetöity käärö annetaan Karitsalle, koska hän on arvollinen. Kun käärön sinetit avataan Ilmestyskirjan 6. luvussa, näemme, että Uuden testamentin seurakunnan historia on selvästi ennustettu aina lopun aikaan asti. Mitä voimme oppia tästä ku­vauksesta siitä, miten Jumala aikoo saattaa työnsä päätökseen?`