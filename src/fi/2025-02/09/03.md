---
title:  Toivoa mylleryksen keskellä
date:   26/05/2025
---

Suuri osa Psalmien kirjan kielestä on symbolista. Kun on kyse planeettamme lopulliseen uudelleenluomiseen viittavasta kielestä, meillä ei juurikaan ole syytä uskoa, että se on vain symbolista. Psalmi 46 muistuttaa meitä siitä, että Kristuksen paluu tulee vaikuttamaan merkittävästi maapalloon itseensä. Se ei koske pelkästään kallioita ja merta. Maapallon historian huipennus merkitsee maallisten valtakuntien hajoamista; niiden vuosituhansien aikana paljon kärsimystä aiheuttaneiden kurjien inhimillisten hallintojärjestelmien hajoamista.

Lopulta kaikki nämä hallintovallat ja kaikki se pahuus ja kärsimys, jonka ne ovat tuoneet ihmiskunnalle, tulevat loppumaan kokonaan.

`Lue Jer. 4:23–26. Mitä tämä kertoo meille tämän maailman kohtalosta ainakin siihen asti, kunnes tulee ”uusi taivas ja uusi maa” (Ilm. 21:1)?`

Raamatun profetiat osoittavat meille, mitä tälle maailmalle tapahtuu. Esimerkiksi Danielin kirjan 7. luvun näky näyttää meille myrskyävän meren, jonka keskeltä maailman kansat nousevat. Riitojen ja sodankäynnin tuulet puhaltavat pakanoiden merellä (maapallolla) ja synnyttävät yhden maallisen valtakunnan toisensa jälkeen, eikä yksikään niistä pysty ratkaisemaan ihmiskuntaa vaivaavia hyvin todellisia ongelmia. Maailmalliset johtajat, joihin uskallamme luottaa, osoittautuvat lähes aina yhtä syntisiksi ja itsekkäiksi kuin me muutkin.

Mikään niistä valtakunnista, jotka Danielille näytettiin, ei osoittautunut turvalliseksi kodiksi Jumalan kansalle (vaikka jotkut olivatkin parempia kuin toiset). Me tiedämme kuitenkin, että olemme Jumalan valtakunnan kansalaisia (Fil. 3:20), ja korkealla tämän planeetan kaaoksen yläpuolella on valtaistuin, joka ei ole siirrettävissä (ks. Hes. 1:26). Jeesus opetti, että maailmassa vallitsee yhä syvempi epäjärjestys, kun lähestymme Kristuksen paluun hetkeä (Matt. 24), mutta me voimme kestää uskossa planeettamme tilasta riippumatta. Me tiedämme, että Jumala ei ole menettänyt hallintaansa ja että hän täyttää lupauksensa: ”Kansojen meri kuohuu, valtakunnat horjuvat, maa järkkyy hänen äänestään. Herra Sebaot on kanssamme, Jaakobin Jumala on turvamme.” (Ps. 46:7, 8.) Lyhyellä aikavälillä asiat eivät mene, eivätkä tule menemään, kovin hyvin. Entä pitkällä aikavälillä? Se – kiitos Jeesuksen – onkin aivan toinen asia.