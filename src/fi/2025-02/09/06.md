---
title:  Että sinun pelastuksesi tunnettaisiin
date:   29/05/2025
---

`Lue Ps. 67 (RK 2021). Miten tämä ylistysvirsi auttaa sinua ymmärtämään Jumalan kansan osan Ilm. 14:6–12 jakeissa?`

Massachusettsin teknillisessä korkeakoulussa on luotu uusi pinnoite, joka tekee sillä maalatut esineet lähes näkymättömiksi. Pinnoite on monta kertaa tummempi kuin mikään aiemmin luotu musta mate­riaali. Se pystyy imemään itseensä 99,995 % kaikesta näkyvästä valosta. Kirkkainkaan valo ei saa tällä pinnoitteella päällystettyjä esineitä näkyviin.

Psalmi 67 alkaa vetoomuksella Jumalalle, että hän ”kirkastakoon meille kasvonsa – –. Silloin koko maa oppii tuntemaan sinun tiesi” (Ps. 67:2, 3). Jumala on pelastussuunnitelmassaan valmistanut syntisille keinon päästä takaisin hänen välittömään, kirkkaaseen läsnäoloonsa ilman, että hänen kirkkautensa tuhoaa heidät. Nykyisinkin Kristuksen risti tekee mahdolliseksi sen, että Jumalan kasvot loistavat meille.

Jumala haluaa, että heijastamme hänen valoaan muulle maailmalle. Tämä oli Israelille annettu tehtävä: temppelin tuli olla rukoushuone kaikille kansoille: ”[H]e kaikki saavat tulla pyhälle vuorelleni. Minä täytän heidät riemulla, kun he rukoilevat siellä. Minä hyväksyn polttouhrit ja teurasuhrit, jotka he tuovat alttarilleni. Ja minun temppelistäni tulee huone, jossa kaikki kansat saavat rukoilla.” (Jes. 56:7.)

Daavid muistuttaa meitä psalmissa 67:3, RK 2012 Jumalan haluavan, että ”maan päällä tunnettaisiin” hänen tiensä ja ”kaikissa kansoissa” hänen valmistamansa ”pelastus”. Valitettavasti Jumalan kansa on usein epäonnistunut tässä tehtävässä. Israelin historia Vanhassa testamentissa sisältää joitakin synkkiä lukuja, samoin kuin kristillisen kirkon historia viimeisten kahden vuosituhannen aikana. On kuin olisimme maalanneet sydämemme erittäin pimeällä aineella tyytyen imemään itseemme Jumalan valoa heijastamatta sitä muille.

Joskus kohtelemme Jumalan lopun ajan liikettä hengellisten kanta-asiakkaiden lähtöaulana. Olemme tyytyväisiä siihen, että muu maailma joutuu istumaan tavallisessa meluisassa ja epämukavassa aulassa lähtöporttien lähellä valmistautumattomina edessä olevaa matkaa varten. Ilmestyskirjan 14. luvun jäännösseurakunta ei kuitenkaan tyydy vain seisomaan Siionilla Kristuksen kanssa ja paistattelemaan hänen läsnäolossaan. He lentävät ympäri maapallon ja kehottavat maailmaa liittymään heihin Jumalan pyhällä vuorella.