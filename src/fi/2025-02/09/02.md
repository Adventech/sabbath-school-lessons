---
title:  Auttajamme hädän hetkellä
date:   25/05/2025
---

`Lue Ps. 46. Minkä toivontäyteisen viestin voimme löytää tästä elämän myllerryksen sekä sen keskelle, mitä tiedämme tapahtuvan maan päällä lopun aikana suuren taistelun tiimellyksessä?`

Psalmi 46 näyttää koskettavan teemaa, jonka löydämme Heprealaiskirjeestä: jotakin parempaa. Jeesus on parempi kuin maallinen ylipappi, hänen uhrinsa on parempi kuin kaikki eläinuhrit, ja taivaallinen pyhäkkö on parempi kuin maan päällä olleet esikuvat.

Tässä psalmissa lähestymistapa on kuitenkin erilainen. Kirjoittaja ei aseta hyviä asioita vastakkain parempien asioiden kanssa, vaan hän asettaa vastakkain kapinallisen maailman – ja sen aiheuttamat kauheat seuraukset – sekä lupauksen niistä paremmista asioista, joita Jumala suunnittelee meitä varten.

Tämä psalmi on todellakin täynnä toivoa ja lupausta siitä, että vaikka tulemmekin kohtaamaan lohduttomuutta, koettelemuksia, kärsimystä ja sotia, meidän on viime kädessä lakattava ”huolehtimasta! Tietäkää, että minä olen Jumala” (Ps. 46:11) sekä levättävä siinä varmuudessa, että jonain päivänä kaikki tämä loppuu ja Jumala tulee olemaan ”korkein koko maailmassa” (Ps. 46:11).

Huomaa myös, mitä tässä kirjoitetaan. ”Sen tähden emme pelkää, vaikka maa järkkyy, vaikka vuoret vaipuvat merten syvyyksiin.” (Ps. 46:3.)

Tästä tulevat väistämättä mieleen näkymät Jeesuksen palatessa takaisin maan päälle: ”Taivas hävisi näkyvistä kuin kirja, joka kääritään kokoon, ja kaikki vuoret ja saaret siirtyivät paikaltaan.” (Ilm. 6:14.) Sekä: ”[J]otka odottavat Jumalan päivää ja jouduttavat sen tuloa – tuon päivän, joka saa taivaat liekehtien hajoamaan ja taivaankappaleet sulamaan kuumuudesta.” (2. Piet. 3:12.) Nykyinen maailmamme kaikkine siihen liittyvine epäkohtineen ei tule kestämään ikuisesti, ja sen jälkeen tuleva lupaa meille jotakin sellaista, mitä voimme nyt tuskin käsittää. Toistaiseksi meidän on kuitenkin jaksettava, säilytettävä uskomme ja pidettävä kiinni siitä Jumalan ilmoituksesta, joka meillä on erityisesti Jeesuksessa ristillä.

`Vaikka asiat olisivat kuinka huonosti tässä maailmassa, mitä toivoa sinun pitäisi ammentaa siitä, mitä tiedät Jumalan hyvyydestä, voimasta ja luonteesta?`