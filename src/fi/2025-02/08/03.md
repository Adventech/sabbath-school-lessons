---
title:  Siionin vuorella
date:   19/05/2025
---

Ilmestyskirjan 14. luvussa Jumalan kansa seisoo Siionin vuorella. Alkuperäinen Siionin vuori sijaitsi aivan nykyisen Jerusalemin vanhan kaupungin länsipuolella, ja sitä pidettiin Jumalan valtaistuimen tai läsnäolon paikkana hänen kansansa keskuudessa. Ajan myötä myös Morian vuorella sijaitseva temppelivuoreksi kutsuttu alue alettiin samaistaa Siionin vuoreen.

Tämä tärkeä kuvaus Jumalan lopun ajan jäännöksestä esitetään pyhäkkökielellä, kuten suurin osa Ilmestyskirjan keskeisistä näkymistä. Karitsan ansiosta Jumalan kansa on hänen pyhällä vuorellaan!

`Lue Ps. 15 ja Ps. 24. Daavid esittää tärkeän kysymyksen: ”Kuka saa asua pyhällä vuorellasi?” Vertaa hänen vastauksiaan näissä psalmeissa kuvaukseen Siionilla seisovista ihmisistä Ilm. 14:1–5 jakeissa. Millaisia yhtäläisyyksiä löydät? Miten tähän joukkoon voi liittyä? Mitä merkitystä on sillä, että Isän nimi on kirjoitettu heidän otsaansa (Ilm. 14:1)?`

Psalmissa oleva kuvaus niistä, jotka pääsevät nauttimaan Jumalan läsnäolosta, on melko korkea vaatimus puuttellisten syntisten täytettäväksi. Kuka meistä voi sanoa, että olemme aina vaeltaneet rehellisesti? Tai että sydämemme on aina ollut vilpitön ja puheemme totta (Ps. 15:2)? Kukaan meistä ei voi sanoa, ettemme ”ikinä horju” (Ps. 15:5, VKR). Jos sanomme, ettemme ole koskaan tehneet syntiä, Raamattu opettaa, ettei totuus ole meissä (1. Joh. 1:8).

Emme voi päätyä muuhun johtopäätökseen kuin siihen, että Karitsa on se, joka antaa meille mahdollisuuden seistä Siionilla. Karitsaa ei mainita Daavidin kirjoittamassa psalmissa, mutta hän ilmestyy yhtäkkiä Ilmestyskirjan 14. luvun kuvauksessa. Aivan kuin Ilmestyskirjan 14. luvussa vastattaisiin Daavidin kysymykseen. Nyt kun Jumalan Karitsa on asettunut Siionin vuorelle, pyhäkköön, myös me voimme olla siellä uskon kautta läsnä, sillä meidän hyväksemme luetaan hänen täydellinen vanhurskautensa. Meillä voi olla ”täysi oikeus astua sisälle kaikkeinpyhimpään, koska Jeesus on uhrannut verensä ja näin avannut meille uuden, elämään vievän tien, joka kulkee väliverhon – hänen ruumiinsa – kautta” (Hepr. 10:19, 20). Mitä toivoa meillä olisi ilman hänen vuodattamaansa verta? Itse asiassa ei mitään.