---
title:  Laki sydämessämme
date:   20/05/2025
---

Siioniin kokoontuneella jäännöksellä on nimi, joka on kirjoitettu heidän otsaansa: Isän ja Karitsan nimi. (Ei ole varmaa, onko kyseessä kaksi eri nimeä; Jeesushan on itse Isän kuva!)Raamatussa ”nimi” kertoo luonteesta. Vielä tänäkin päivänä monissa kulttuureissa sanotaan, että jollakulla on ”hyvä nimi”, kun ihmiset arvostavat hänen luonnettaan.

`Lue 2. Moos. 33:18–23, 2. Moos. 34:1–7 ja Ps. 119:55. Kun Mooses pyysi nähdä Jumalan kunnian, mitä Jumala lupasi näyttää hänelle? Kun Jumala sitten julisti Moosekselle nimensä (2. Moos. 34:5), mitä siitä seurasi?`

Jotkut ajattelevat Jumalan kirkkauden loistavaksi valoksi, jota on mahdoton lähestyä, mikä on varmasti osuva kuvaus siitä. Jumalan kirkkaus on kuitenkin enemmän kuin pelkkä visuaalinen esitys; hänen kirkkautensa on sama kuin hänen luonteensa. Sama pätee Jumalan nimeen.

Raamatun kuvatessa jäännösseurakuntaa sen jäsenien otsaan kirjoitetussa Jumalan nimessä ei ole kyse siitä, että otsassa olisi kirjoitettuja kirjaimia. Kyse on siitä, että Jumalan luonne on kaiverrettu mieleesi, sydämeesi, ja niinpä heijastamme elämässämme Jumalan rakkautta ja luonnetta. Sinut on vedetty lähelle Jumalaa, ja rakastat häntä sen vuoksi, kuka hän on ja mitä hän on tehnyt puolestasi.

On myös mielenkiintoista, että kun Jumala kuvailee itseään Moosekselle, hän tekee sen samalla, kun Mooses saa toisen kerran kymmenen käskyä, jotka ovat myös kuvaus Jumalan luonteesta. Samoin ihmisiä, joilla on Jumalan ”nimi”, kuvataan Ilmestyskirjan 14. luvussa Jumalan käskyjen noudattajiksi. Huomaa myös Heprealaiskirjeestä löytyvät sanat: ”Tämän liiton minä teen heidän kanssaan tulevina aikoina, sanoo Herra: minä asetan lakini heidän sydämeensä, kirjoitan sen heidän sisimpäänsä. Ja sitten: – Heidän syntejään ja vääriä tekojaan minä en enää koskaan muista.” (Hepr. 10:16, 17.) Kuinka hienosti evankeliumi tuleekaan tässä ilmi: vaikka Jumalan laki heijastuukin elämässämme, tarvitsemme kuitenkin sitä, ettei syntejämme ”enää muisteta”.

Jumalan nimi on sama kuin hänen luonteensa. Hänen moraalilakinsa on hänen luonteensa kuva. Ne, jotka kokoontuvat Jumalan pyhälle vuorelle lopun aikana, ovat täynnä rakkautta Jumalaa kohtaan. Se ilmenee kuuliaisuutena hänen lakiaan kohtaan.