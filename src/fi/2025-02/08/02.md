---
title:  Meidän ylipappimme
date:   18/05/2025
---

Kun Mooses valvoi telttamajan rakentamista, hän ei saanut käyttää mitä tahansa haluamaansa suunnitelmaa. Jumala antoi hänelle rakennussuunnitelman, jota hänen oli noudatettava. ”Pidä huoli siitä, että teet kaiken sen esikuvan mukaan, jonka sait nähdä vuorella.” (2. Moos. 25:40.) Heprealaiskirjeestä huomaamme, että käytetty rakennussuunnitelma oli mallinnettu korkeamman taivaallisen pyhäkön mukaan.

`Lue Hepr. 9:11–15, jossa kerrotaan Kristuksesta ylipappinamme taivaan pyhäkössä. Mitä tämä opettaa siitä, mitä hän tekee puolestamme?`

Maanpäällinen pyhäkkö oli hämmästyttävän yksityiskohtainen esikuva Jeesuksesta – papista ja uhrilahjoista kalusteisiin ja muihin yksityiskohtiin. Kokonaisuus puhuu Jeesuksesta.

Ilmestyskirjassa on tietenkin runsaasti kuvauksia pyhäköstä. Pyhäkön lampunjalka esiintyy ensimmäisessä luvussa, liitonarkku mainitaan nimenomaisesti neljännessä luvussa, ja lisäksi on lukuisia muita viittauksia temppeliin. Ilman Vanhan testamentin pyhäkön tuntemista on mahdotonta ymmärtää, mihin Johannes pyrkii näkyjensä kuvauksissa. Paavali kirjoittaa, että Israelin kokemukset ”ovat varoittavia esimerkkejä, ja ne on kerrottu ojennukseksi meille, joiden osana on elää lopun aikoja” (1. Kor. 10:11).

Psalmien kirjasta löydämme tärkeän osatekijän joidenkin näiden yksityiskohtien ymmärtämiseksi: miten Jumalan kansa toimi henkilökohtaisella tasolla suhteessa temppeliin. Saamme nähdä välähdyksiä siitä, miten Daavid toimi suhteessa pyhäkköön ja sen palvelutehtäviin, ja näemme Jumalan kansan sydämen reaktion siihen, mitä Messias tulisi tekemään heidän hyväkseen. Pyhäkön yksityiskohdat auttavat meitä näkemään Jeesuksen. Lisäksi voimme tutkia niiden henkilöiden omakohtaisia kokemuksia, jotka ymmärsivät, mitä Jumala opetti pyhäkön avulla. Voimme ottaa niistä oppia itsellemme ja omiin hetkiimme Jumalan kanssa.

Lue Ps. 122. Vaikkemme voi mennä kirjaimellisesti maanpäälliseen ”Herran huoneeseen” (sitä ei enää ole, ja vaikka sellainen rakennettaisiinkin samaan paikkaan, se olisi merkityksetön), mitä rohkaisevaa tämä psalmi kertoo siitä, mitä Kristus on tehnyt puolestamme? Huomaa rauhan, turvallisuuden, ylistyksen ja tuomion teemat.