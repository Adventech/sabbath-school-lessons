---
title:  Opeta tiesi sinusta luopuneille
date:   22/05/2025
---

Herra ilmestyi Jesajalle valtaistuinsalinäyssä Jes. 6:1–8. Kun Jesajalle oli kerrottu, että hänen syyllisyytensä ”on poissa” ja hänen syntinsä ”sovitettu”, hän vastasi Jumalan kutsuun sanomalla: ”Tässä olen, lähetä minut!” (Jes. 6:8.) Tietäessään olevansa sopusoinnussa Jumalan kanssa, vaikka tunsikin virheensä, Jesaja oli valmis työskentelemään Herran hyväksi.

Eikö asia ole samoin meidän kohdallamme? Kuinka voimme julistaa pelastuksesta muille, jos me itse emme ole pelastettuja? Pelastumme uskomalla Jeesukseen ja siihen, mitä hän on tehnyt puolestamme.

`Lue Ps. 51:9–17. Mitä Daavid lupaa tehdä, kun hänet on armahdettu ja hänen syntinsä on pyyhitty pois?`

Kutsu tulla Jumalan läsnäoloon merkitsee sitä, että meidät lähetetään matkaan. Viisaudessaan Jumala on antanut lunastetuille tehtäväksi toimia hänen ensisijaisena äänenään langenneelle maailmalle. Jossain vaiheessa hänen kansansa vaikutus tulee tuntumaan voimakkaana maan päällä. Ilm. 18:1 kertoo meille, että hänen viimeinen vetoomuksensa langenneelle planeetalle tulee valaisemaan koko maailman.

”Kun ihminen tulee Kristuksen luo, hänessä herää heti halu kertoa muille, minkälaisen ystävän hän on Jeesuksessa löytänyt. Hän ei voi sulkea itseensä totuutta, joka on pelastukseksi ja pyhitykseksi.

Jos meidät on puettu Kristuksen vanhurskauteen ja olemme täynnä Pyhän Hengen synnyttämää iloa, emme voi olla vaiti. Jos olemme kokeneet, että Herra on hyvä, meillä on jotakin kerrottavaa. Kuten opetuslapsi Filippus, kun hän löysi Vapahtajan, mekin kutsumme muita hänen luokseen.” (TKL 76.)

Kolmen enkelin sanoma Ilmestyskirjan 14. luvussa perustuu ikuiselle evankeliumille (Ilm. 14:6). Toisin sanoen, jo ennen kuin ihmisiä kehotetaan palvomaan häntä, joka on ”luonut taivaan, maan ja meren ja vesien lähteet” (Ilm. 14:7) tai julistetaan Babylonin kukistuminen (Ilm. 14:8) tai puhutaan pedon ja sen kuvan (Ilm. 14:9) palvomisesta, julistetaan evankeliumin perusasia: Jeesuksessa tapahtuva pelastus. Tämä johtuu siitä, että kolmen enkelin varoitukset ja sanoma eivät merkitse mitään ilman sitä toivoa ja lupausta, joka tätä sanomaa julistavilla on Jeesuksessa ja siinä, mitä hän on tehnyt heidän hyväkseen. Ilman ikuista evankeliumia meillä ei todellakaan ole mitään arvokasta sanottavaa maailmalle.