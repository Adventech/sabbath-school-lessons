---
title:  Psalmi 5
date:   21/05/2025
---

`Lue Ps. 5. Daavid asettaa kadotetut ja lunastetut jyrkästi vastakkain. Vertaa tätä psalmia Ilm. 14:1–12 kielenkäyttöön. Mitä yhtäläisyyksiä löydät, ja miten tämä vaikuttaa käsitykseesi siitä, mitä tarkoittaa olla osa Jumalan lopun ajan jäännösseurakuntaa?`

On valaisevaa huomata, että Daavid vaatii, että paha ei saa ”suojaa” Jumalan luota (Ps. 5:5). Pyhäkköteltan tarkoitus oli, että Jumala voisi asua kansansa keskellä, ja sama tulee olemaan totta Kristuksen valtakunnassa (ks. Ilm. 21:3). Niiden, jotka haluavat lähestyä Jumalan valtaistuinta, tarvitsee olla lunastettuja.

Daavid viittaa suuren taistelun ydinteemaan – palvontaan – kun hän puhuu Ps. 5:8 kumartamisesta. Ilmestyskirjan 13. luvussa mainitaan ”kumartaminen” useita kertoja, ja kolmen enkelin sanoma kehottaa maailmaa ”kumartamaan häntä, joka on luonut”. Daavid kertoo ”pelkäävänsä” (engl. käänn., jae 7) Jumalaa, ja jäännöksen sanoma kutsuu maailmaa takaisin pelkäämään Jumalaa ja antamaan ”hänelle kunnia – hänen tuomionsa aika on tullut” (Ilm. 14:7).

Huomaa myös, kuinka Ilmestyskirjan 14. luvun lunastetuista sanotaan, ettei heidän suustaan kuulu valheita (Ilm. 14:5); he ovat totuuden puhujia, joiden sanat ja teot heijastavat Jumalan vanhurskasta luonnetta. Jumalattomien sanaan ei Daavidin mukaan voi ”luottaa” (Ps. 5:10).

Johannes esittelee hämmästyttävän näkymän tässä Ilmestyskirjan keskeisessä kohdassa: puutteelliset syntiset on herätetty kuolleista, ja heillä on etuoikeus seisoa Jumalan läsnäolossa. He eivät ole ansainneet tätä oikeutta, vaan se on myönnetty heille siitä syystä, että Jumalan Karitsa – vanhurskas Ihmisen Poika – seisoo siellä heidän kanssaan. Heille on annettu anteeksi, heidät on lunastettu; heidän ei enää tarvitse kantaa omaa syyllisyyttään (vrt. Ps. 5:11), koska Jumalan Karitsa on kantanut sen heidän puolestaan (vrt. Jes. 53:12 ja 2. Kor. 5:21).

Kun Jumalan nimi on kirjoitettu sydämeesi, on vaikea pysyä hiljaa. Jumalan kansa kuuluttaa vielä yhden viimeisen armotarjouksen ”kovalla äänellä” (Ilm. 14:7). ”Iloitkoot kaikki, jotka sinuun turvaavat, loppumaton olkoon heidän riemunsa! Sinä suojelet niitä, jotka rakastavat sinua, sinä olet heidän ilonsa lähde.” (Ps. 5:12.)