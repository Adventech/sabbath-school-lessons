---
title:  Maan ja meren välissä
date:   30/04/2025
---

Raamatun kuvaukset maasta ja merestä voivat olla hyvin opettavia erityisesti profetioiden kannalta. Symboleina maa ja meri asetetaan jyrkästi vastakkain.

”Kun maa ja meri asetetaan symbolisesti vastakkain, maa edustaa usein järjestäytynyttä maailmaa tai jopa Israelin maata, kun taas meri viittaa sitä uhkaaviin pakanakansoihin, kuten meri uhkaa maata.” – Beatrice S. Neall, ”Sealed Saints and the Tribulation”, teoksessa Symposium on Revelation, kirja 1, toim. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), s. 260.

Tämän mukaan maa on vakaa paikka, jonka perustana on Jumalan hallinto, ja meri edustaa ihmisten ylpeyteen perustu­vien kansakuntien epävakaata myllerrystä.

`Lue Ilm. 12:15, 16 ja Ilm. 12:18 sekä Ilm. 13:11 pitäen mielessä edellä esitetty ajatus. Huomaa veden ja maan vastakkainasettelu. Miten niitä käytetään, ja mitä ne voivat opettaa meille siitä, miten profetioita on ymmärrettävä?`

Lohikäärme käyttää vettä vainotakseen naista (seurakuntaa). Kuten olemme nähneet, vesi symboloi profetioissa usein maallisia hallintovaltoja ja niihin usein liittyvää sekasortoa ja kaaosta. Huomaamme, kuinka Paholainen on pystynyt käyttämään johtajiensa yllyttämiä massoja vainoamaan Jumalan kansaa suurimman osan kristikunnan historiaa.

Ilm. 12:16 viittaa vainottujen uskovien muuttoon Uuteen maailmaan. Jos käsityksemme maasta ja merestä on oikea, mitä tämä kertoo Yhdysvaltojen perustamisesta?

Voisimmeko pitää sitä ”maana” samalla tavalla kuin ”luvattua maata” – Jumalan kansalle varattuna paikkana? Voisiko tämä olla syynä siihen, että maasta nouseva peto näyttää ensin karitsan kaltaiselta? Vaikka Amerikka ei ole koskaan ollut ”Uusi Israel”, se on ollut pitkään miljoonille uskonnon vuoksi sorretuille maa, jossa vallitsee uskonnonvapaus.

Valitettavasti tämä karitsan kaltainen peto puhuu eräänä päivänä ”kuin lohikäärme” (Ilm. 13:11). Yhdysvalloista, joka niin kauan oli uskonnonvapauden majakka vainotuille, tulee hallitseva uskonnollinen vainoaja! Tämä on jälleen yksi esimerkki siitä, mitä tapahtui, kun ihmiskunta päätti hallita itseään sen sijaan, että Jumala olisi hallinnut sitä.