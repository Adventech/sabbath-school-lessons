---
title:  Jälleen profetia
date:   01/05/2025
---

Jäännösseurakunta syntyi Uudessa maailmassa, juuri siellä, minne uskonnonvapautta etsivät ihmiset olivat paenneet 1600- ja 1700-luvuilla. Kun otetaan huomioon muualla vallinneet pitkäaikaiset uskonnolliset ja poliittiset rajoitteet, on epätodennäköistä, että tämän liikkeen käynnistyminen olisi ollut jossakin muussa paikassa yhtä nopeaa tai voimakasta kuin Uudessa maailmassa, josta tuli Yhdysvallat.

`Lue Ilm. 10:1–11, jossa kuvataan kansanliikkeen syntyä. Etsi tekstistä joitakin tutkimiamme piirteitä, kuten ”kansat”, maa ja meri. Soveltaen asianmukaista varovaisuutta mitä mahdollisia oivalluksia voit löytää tästä kertomuksesta?`

Enkeli huutaa kovalla äänellä, aivan kuten Ilmestyskirjan 14. luvun kolme enkeliä ja Ilmestyskirjan 18. luvun enkeli. Tämä on tärkeä hetki historiassa, kun jäännösseurakunnan työ käynnistyy maailman kansojen, maiden, kielten ja kuningasten (Ilm. 10:11) hyväksi.

Enkelillä on kädessään pieni kirjakäärö – todennäköisesti Danielin kirja (ks. Dan. 12:4) – joka on avoinna ensimmäistä kertaa moneen sukupolveen. Hänellä on toinen jalka meren päällä ja toinen maan päällä. Tämä saattaa viitata ajatukseen, että sanoma kattaa koko maapallon, sekä vanhan että uuden maailman. Se saattaa myös viitata ajatukseen, että tämä sanoma on tarkoitettu kaikille kansoille: niille, jotka asuvat maalla, ja niille, jotka asuvat ”pakanallisessa” meressä.

Maailma valaistaan viimein Jumalan kirkkaudella, ja Ilmestyskirjan 14. luvun viimeiset sanomat viedään kaikille. Kuten Israelin kohdalla, meidän toimeksiantomme seurakuntana on julistaa evankeliumia ”kaikkialle maailmaan, kaikille kansoille todistukseksi, ja sitten tulee loppu” (Matt. 24:14).

Jumala kuljettaa ihmiskunnan historiaa kohti sen suurta päätöstä: maallisten valtakuntien loppua ja Kristuksen pysyvää valtaistuimelle nousemista. Lue Dan. 2:34, 35, 44, 45. Raamattu tekee täysin selväksi, ilman mitään epäselvyyksiä, että kaikki nämä maalliset valtakunnat hävitetään, ilman että niistä ja niiden rumasta perinnöstä jää jälkeäkään. Niiden tilalle tulee Jumalan ikuinen valtakunta, jossa synti, kärsimys, sairaus, pahuus ja kuolema eivät enää koskaan esiinny.