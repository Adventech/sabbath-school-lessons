---
title:  Aivan ensimmäinen käsky
date:   27/04/2025
---

Eedenin puutarha oli Jumalan luomille ensimmäisille ihmisille luokkahuone, paikka, jossa heidän vuorovaikutuksensa luomakunnan kanssa opettaisi heille ja heidän jälkeläisilleen loputtomasti lisää Luojasta. ”Synnitön ihmispari ei ollut vain Jumalan lapsina hänen isällisessä hoivassaan” Ellen G. White huomautti, ”vaan myös saamassa opetusta kaikkiviisaalta Luojalta. – – Näkyvän maailmankaikkeuden salaisuudet ’hänen ihmeensä, joka on kaikkitietävä’ (Job 37:6) – tarjosivat heille rajattomasti opittavaa ja ihasteltavaa.” (1AO 32.)

`Lue 1. Moos. 2:9–17. Mikä oli ensimmäinen käsky, kielto, jonka Jumala antoi ihmiskunnalle, ja miksi se oli niin tärkeä?`

Jumala käyttää ”käskeä” verbiä, jonka perusmuoto on ṣwh, ensimmäisen kerran 1. Moos. 2:16, 17 (VKR/RK 2012), kun hän käski ihmisten olla syömättä hyvän- ja pahantiedon puusta. Miten jokin tieto voidaan kieltää? Eikö kokemuksesta ja lisätiedosta ole aina hyötyä?

Ei Raamatun mukaan: Jumala halusi kouluttaa kansaansa perusteellisesti ja samalla säästää heidät pitkäaikaiselta kärsimykseltä, jota jokin tieto aiheuttaisi. Esimerkiksi siltä, mitä myöhemmin tapahtuisi, kun ihmiset päättäisivät hallita itse itseään sen sijaan, että Herra itse hallitsisi heitä.

Vuosituhansia myöhemmin, kun Israel pyysi kuningasta, Herra kertoi seurauksista (kuten huomasimme viime viikolla) ja ilmoitti kansalleen, että päätös luopua hänen suorasta hallinnastaan jatkuisi aikojen loppuun asti.

Kun Israelin kuninkaat muuttuivat asteittain yhä jumalattomammiksi, Jumalan kansasta tuli niin maallista ja niin etääntynyttä omasta tarkoituksestaan, että hän antoi heille vielä enemmän sitä, mitä he halusivat: inhimillisen hallinnon.

Voi olla valaisevaa lähestyä Danielin kirjaa tämä tausta mielessä: kirjan näyissä kuvattu valtakuntien esiinmarssi ei ole ainoastaan syytekirjelmä ”kansoja” – pakanoita – vastaan, vaan se on myös syytekirjelmä Israelia vastaan kos­kien sen epäonnistumisia ja kieltäytymistä noudattaa Jumalan käskyjä (miṣwōt). Vuosisatoja kestäneestä alistamisesta tulisi uusi luokkahuone Eedenissä annetun vapauden sijaan. Halukkaat sydämet voisivat siten nähdä sen silmiinpistävän ristiriidan, joka vallitsee tämän maailman valtakuntien ja Jumalan valtakunnan välillä.