---
title:  "Iisakin kysymys: Missä on karitsa?"
date:   08/04/2025
---

Raamatun ensimmäinen maininta heprean sanasta śäh, ”karitsa”, esiintyy samassa kertomuksessa kuin ensimmäinen maininta rakkaudesta, 1. Moos. 22. luvussa. Karitsa on yksi yleisimmistä symboleista Ilmestyskirjassa, missä Jeesusta kutsutaan ”karitsaksi” yli kaksikymmentä kertaa. Yhdessä Ilmestyskirjan voimallisimmista tapahtumista – Johanneksen vieraillessa Jumalan valtaistuinsalissa luvuissa neljä ja viisi – Karitsalla on keskeinen osa.

`Lue 1. Moos. 22:7, 8 ja 2. Moos. 12:3–13 sekä Ilm. 5:5–10. Kuinka kertomus Iisakista lähes uhrattuna auttaa meitä ymmärtämään, miten karitsoja käytetään symbolisesti? Miten Ilmestyskirjan 5. luku liittyy tähän?`

Raamatun ensimmäinen maininta sanasta śäh,”karitsa”, on Iisakin kysymyksessä: ”– – missä on karitsa – –?” (1. Moos. 22:7.) On mielenkiintoista, että Raamattu tämän jälkeen vastaa tähän kysymykseen hyvin yksityiskohtaisesti. Vanhan testamentin muut 38 kirjaa johdattavat lukijan pitkin polkua, jossa Iisakin kysymykseen vastataan asteittain yhä yksityiskohtaisemmin, pääsiäisrituaaleista Daavidin varhaiseen ammattiin ja siitä eteenpäin. Koko kertomus on täynnä lukemattomia messiaanisia profetioita, jotka ennakoivat vastauksen antamista Iisakin kysymykseen. Uudessa testamentissa kysymykseen vastataan, kun Jeesus ilmestyy ihmislihassa, toimii kansansa keskuudessa ja lopulta uhraa elämänsä ristillä.

Karitsa mainitaan ensimmäistä kertaa Johanneksen evankeliumissa luvussa 1 jakeissa 29–34. Vaikuttaa melkein siltä, että Johannes Kastaja vastaa henkilökohtaisesti Iisakin kysymykseen, eikä tilanne voisi olla sopivampi. Syntiset tekevät parannuksen, ja heidät kastetaan upottamalla, mikä symboloi syntisen kuolemaa ja uuden elämän alkua. Tässä yhteydessä Jeesus, Jumalan Karitsa, ilmestyy yhtäkkiä paikalle, ja Matteuksen kertoman mukaan taivaat avautuvat ilmoittaakseen hänestä: ”Tämä on minun rakas Poikani, johon minä olen mieltynyt.” (Matt. 3:17.) Huomaa kuinka ääni, Herran enkeli, ilmoittaa taivaasta myös ratkaisun Abrahamin ja Iisakin ongelmaan (1. Moos. 22:11–14).

Kun meillä on kaikki langat käsissä, on selvää, että Jeesus, Jumalan Karitsa, on meidän sijaisemme. Tämä auttaa meitä ymmärtämään paljon paremmin Johanneksen näkyä teurastetusta Karitsasta.