---
title:  Jumalan rakkauden ymmärtäminen
date:   07/04/2025
---

Syntisen luonteemme taipumukset itsekkyyteen ja ylpeyteen ovat turmelleet käsityksemme maailmankaikkeudesta. Näemme maailman omasta rajoittuneesta näkökulmastamme, emmekä Jumalan kaikkitietävästä näkökulmasta. Ehkä mikään käsite ei ole syntisen ihmissuvun toimesta vääristynyt enemmän kuin ”rakkaus”. Populaarikulttuurilla on taipumus edistää sellaista käsitystä rakkaudesta, joka keskittyy yksilöön itseensä mieluummin kuin toisiin ihmisiin. Tämä itsekeskeinen lähestymistapa aiheeseen tekee meille vaikeaksi ymmärtää, miten Jumala siihen suhtautuu.

Rakkauden luonteen ymmärtäminen on tärkeä avain Raamatun profetioiden käsittämiseen. Yksi suuren taistelun keskeisistä teemoista on Jumalan luonteesta vallitseva huomattava väärinkäsitys. Ellen G. White päättääkin Suuri taistelu -teoksensa kirjoittamalla: ”Koko maailmankaikkeus on puhdas. Yhteinen sopusointu ja ilo sykkii kautta koko suunnattoman luomakunnan. Hänestä, joka on kaiken luonut, virtaa elämää, valoa ja iloa äärettömään avaruuteen. Pienimmästä atomista suurimpaan maailmaan kaikki, elollinen ja eloton, julistaa peittämättömällä kauneudellaan ja täydellisellä ilollaan: Jumala on rakkaus.” (ST2023 417.)

`Lue 1. Moos. 22:1–13. ”Rakkaus” mainitaan Raamatussa ensimmäisen kerran 1. Moos. 22:2. Mitä tämä kertomus opettaa meille Jumalan rakkaudesta?`

Toisinaan voi olla hyödyllistä löytää jonkin Raamatun käsitteen ensimmäisen esiintymisen lisäksi myös minkä tahansa Raamatun kirjan ensimmäinen maininta siitä. Näin on erityisesti evankeliumeissa. Ensimmäiset maininnat ”rakkaudesta” löytyvät evankeliumeissa seuraavista jakeista: Matt. 3:17; Mark. 1:11; Luuk. 3:22 ja Joh. 3:16.

Ensimmäinen maininta ”rakkaudesta” Johanneksen evankeliumissa (Joh. 3:16) on erityisen valaiseva: se näyttää viittaavan kertomukseen Iisakista alttarilla. Abrahamin usko oli luottamista Jumalaan. Abraham päätti uskoa, että Jumala kykenee herättämään hänen poikansa henkiin, vaikka hän suorittaisi uhraamisen (Hepr. 11:19). Se ennakoi Jumalan rakkautta ihmiskuntaa kohtaan. Hän rakasti meitä siinä määrin, että ”antoi ainoan Poikansa” (ks. 1. Moos. 22:2, 12, 16) – ja sitten herätti hänet kuolleista. Näin meille ilmoitetaan millaista itsensä uhraavaa rakkautta Jumalalla on meitä kohtaan.