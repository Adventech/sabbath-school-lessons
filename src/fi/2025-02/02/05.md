---
title:  Kuoleman merkitys
date:   09/04/2025
---

Ehkä julmin asia eläessämme maailmassa, joka on irrallaan Luojastaan, on se, että kuolema vaanii jokaisen elämän taustalla valmiina iskemään milloin tahansa. Se on ”synnin palkka”, rangaistus, jonka maksamme siitä, että olemme irtautuneet maailmankaikkeuden ainoasta elämän lähteestä: Luojasta. Kuolemalla on suuri merkitys Raamatun profetioissa: sekä sen todellisuudella että, mikä vielä tärkeämpää, sen ratkaisulla, joka löytyy vain Jeesuksesta ja hänen kuolemastaan ja ylösnousemuksestaan.

Sekä ensimmäinen maininta kuolemasta Raamatussa että sen ensimmäinen esiintyminen valaisevat paljon tätä profetian pääteemaa: ne auttavat meitä ymmärtämään synnin ongelman vakavuuden ja antavat meille tärkeitä välineitä ymmärtää Jumalan ratkaisua tähän ongelmaan.

`Lue 1. Moos. 2:15–17; 1. Moos. 4:8–15; 1. Kor. 15:15–19 ja Ilm. 1:18. Mitä nämä kohdat kertovat kuolemasta?`

Sanomme usein, että ”kuolema on vain osa elämää”. Se on valhe. Kuolema on elämän vastakohta, elämän kumoaminen; se on vieras tunkeilija, jonka ei koskaan ollut tarkoitus olla osa kokemustamme. Vaikka olemme tottuneet kuolemaan, sydämemme protestoi yhä voimakkaasti, kun kohtaamme sen, aivan kuin ihmiskunta kollektiivisesti yhä ymmärtäisi, että kuolemassa on jotakin pohjimmiltaan väärää. Niin tuskallista kuin kuolema onkin, jotkut kuolemantapaukset tuntuvat vielä traagisemmilta kuin toiset, esimerkiksi lapsen kuolema. Odotamme, että vanhemmat kuolevat ennen lapsiaan, ja hyväksymme sen asioiden normaalina järjestyksenä.

Ensimmäinen Raamatussa mainittu kuolema on kuitenkin vastoin odotettua normia. Ennen kuin Aadam ja Eeva itse kuolivat, he kokivat kuoleman tragedian, kun heidän vanhurskas poikansa joutui jumalattoman veljensä murhaamaksi. Se oli erityisen epäoikeudenmukainen kuolema.

Ajattele vanhurskasta Jeesusta, jonka jumalattomat ihmiset murhasivat, samoin kuin Abelin. Mikä kuolema olisi voinut olla epäoikeudenmukaisempi kuin Kristuksen kuolema? Millaisia muita rinnastuksia voitaisiin löytää Abelin kuoleman ja Kristuksen ristinkuoleman välillä? Kuinka Abelin kuolema voisi auttaa meitä ymmärtämään, miksi Jeesuksella on ”kuoleman ja tuonelan [haudan] avaimet” ja mitä Jumala tarjoaa meille hänessä?