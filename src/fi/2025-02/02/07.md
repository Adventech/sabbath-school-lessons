---
title:  Lisäaineistoa
date:   11/04/2025
---

Lue Ellen White, Alfa ja omega, osa 6, s. 398, 399 tai Apostolien teot, s. 443–445.

Monet maailmanuskonnot käsittelevät vain aatteita; sen sijaan kristinuskon aatteet ovat vahvasti ankkuroituneet historiallisiin tapahtumiin. Raamattu on kertomus siitä, miten Jumala on ollut vuorovaikutuksessa ihmiskunnan kanssa tuhansien vuosien ajan, ja tutkimalla tapahtunutta voimme oppia paljon Jumalan johdonmukaisesta luonteesta.

Joskus kristityt kuitenkin valittavat, että he ovat kyllästyneet kuulemaan samoja asioita. Joskus, kun profeetallista sanomaa saarnataan julkisesti, ajattelemme, että olemme jo kuulleet sen, eikä meillä ole mitään uutta opittavaa.

Se, että sanomamme on muuttumaton ja johdonmukainen, ei kuitenkaan tarkoita, että se olisi yksinkertaista eikä haastaisi kuulijaa. Päinvastoin: kun tutkii äärettömän Jumalan mielen meille välittämää tietoa, huomaa nopeasti, ettei koskaan pääse aiheen loppuun asti.

Ellen G. White toteaa, että yksi syy Ilmestyskirjan kirjoittamiseen oli ankkuroida kristillinen kirkko historialliseen sanomaansa kaikkina aikoina. ”Osa nuoremmista työntekijöistä [tuohon aikaan] – – oli kyllästynyt usein toistettuihin totuuksiin. He kaipasivat jotakin uutta ja herättävää ja pyrkivät tuomaan esille uusia opillisia näkemyksiä – –.” (6AO 399.) Täten se ei ole pelkästään tulevaisuutta vaan myös menneisyyttä koskeva kirja, jonka tarkoituksena on pitää meidät juurtuneina uskonkäsityksiimme, jotta halu etsiä omaperäisyyttä ei johtaisi meitä harhaan.

**Keskustelunaiheita:**

`Raamattu ei koskaan lakkaa olemasta uuden tiedon ja uuden ymmärryksen lähde. Miten löytää tasapaino niiden välille, että haluaa oppia jotain uutta ja että on tärkeää pysyä ankkuroituneena niihin totuuksiin, jotka meille on jo annettu?`

`Miten seurakunnan tulisi reagoida uusiin profetiatulkintoihin? Vaikka tiedämme, että aina on lisää opittavaa, miten erotamme, onko uusi valo olennaista vai pelkkä villitys tai jopa erehdys?`

`Eräs merimies teki kuolemaa ja huusi: ”Olen orpo. Kun kuolen, kuka minua muistaa?” Lääkintämies vastasi: ”Minä muistan sinut aina”, mutta hänkin lopulta kuolisi, ja niin kuolisi myös muisto orvosta merimiehestä. Miten tämä kertomus auttaa meitä ymmärtämään kuolemaa vihollisena?`