---
title:  Perusteet Ensimmäisessä Mooseksen kirjassa
date:   05/04/2025
---

> <p></p>
> ”Seuraavana päivänä Johannes näki, että Jeesus oli tulossa hänen luokseen. Johannes sanoi: ’Katsokaa: Jumalan Karitsa, joka ottaa pois maailman synnin!’” (Joh. 1:29.)

### Avaintekstit

Jes. 40:7, 8; 1. Moos. 22:1–13; Joh. 3:16; Ilm. 5:5–10; 1. Kor. 15:15–19; Ilm. 12:1–9.

Yksi keskeisistä ongelmista Raamatun profetioiden, kuten Ilmestyskirjan, nykyaikaisissa tulkinnoissa on se, että niissä ei tunnusteta Ilmestyskirjan muinaisia juuria. Kirjoittaja edellyttää Vanhan testamentin tuntemusta ja käyttää yleisölleen tuttuja käsitteitä. Vaikka koko Raamatusta on hyödyllistä etsiä kohtia, jotka muistuttavat Ilmestyskirjasta tutkittavaa tekstiä, on myös keskeisiä tekstejä, jotka luovat pohjan sen ymmärtämiselle paremmin kuin muut. Tämä pätee erityisesti Ensimmäiseen Mooseksen kirjaan, jossa kuvataan polku, jota myöten maailmamme vajosi syntiseen kaaokseen. Lähes jokainen Ilmestyskirjassa mainittu avainkäsite esiintyy – jossakin muodossa – Raamatun ensimmäisissä luvuissa.

Tällä viikolla tutkimme muutamia suuria käsitteitä, jotka ovat Ilmestyskirjan ytimessä. Niitä on monia, joten valitsemme muutaman havainnollistaaksemme sitä tärkeää seikkaa, että Ilmestyskirjan muinaisten juurien ymmärtäminen antaa tutkijalle mahdollisuuden nähdä tekstissä lukemattomia vivahteita. Vivahteista jokainen voi antaa tärkeitä opetuksia ihmiskunnasta, Jumalasta sekä maailmankaikkeudessamme ja siten myös meidän elämässämme käytävän kamppailun luonteesta.

_Tämä tutkistelu on sapatiksi 12.4.2025_