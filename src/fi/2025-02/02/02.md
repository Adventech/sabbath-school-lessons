---
title:  ”Ensimmäisen maininnan” -periaate
date:   06/04/2025
---

Useimmat akateemiset oppiaineet alkavat johdantokurssilla, joka käsittelee laajoja perusperiaatteita, jotka muodostavat perustan jatko-opinnoille, kun aiheeseen syvennytään. Samalla tavoin, kun luet koko Raamatun läpi, huomaat nopeasti, että Jumalalla on myös johdanto Ensimmäisessä Mooseksen kirjassa, jossa hän esittelee ajatuksia, joita tutkitaan yksityiskohtaisemmin läpi Raamatun.

Yleisesti ottaen, kun jokin käsite tai symboli mainitaan Raamatussa ensimmäisen kerran – varsinkin jos se mainitaan Ensimmäisen Mooseksen kirjan ensimmäisissä luvuissa – huomaat, että se luo yleiskäsityksen kyseisestä aiheesta, mikä auttaa sinua ymmärtämään, miten sitä käytetään myöhemmin.

Jotkut Raamatun tutkijat kutsuvat tätä ”ensimmäisen maininnan laiksi”, vaikka sitä olisi pikemminkin kutsuttava periaatteeksi (tai malliksi) kuin laiksi, koska se ei todellakaan ole aukoton, ja siihen on monia poikkeuksia. Sekä yleisessä Raamatun tutkimuksessa että Raamatun profetioissa näyttää ilmenevän sellainen malli, että Jumala syöttää lapsilleen hitaasti tietoa ajan myötä, aloittaen peruskäsitteestä ja laajentaen sitä sitten vuosien tai jopa vuosisatojen kuluessa monta kertaa.

`Lue Jes. 40:7, 8; Mal. 3:6 ja Hepr. 13:8. Minkä periaatteen voit johtaa näistä teksteistä, mikä auttaisi sinua ankkuroimaan profetioiden tutkimisen oikein?`

Suuri osa nykymaailmasta puhuu ”totuuden” sijasta ”totuudellisuudesta”, koska oletetaan, että ”totuus” on muokattavissa oleva asia, joka voi muuttua ajan myötä. Tai joissakin tapauksissa itse ”totuuden” käsitettä pidetään epäilyttävänä.

Kun Jumala vahvistaa totuuden, hän ei kuitenkaan muuta mieltään. Kun hän kerran alkaa opettaa kansalleen totuutta, voimme luottaa siihen, että saman raamatullisen periaatteen tai aiheen toistaminen ei muuta sen merkitystä, vaan päinvastoin valaisee sitä lisää. Siksi profetioiden tutkimisessa on erittäin järkevää oppia ymmärtämään hyvin Ensimmäistä Mooseksen kirjaa, jossa monet keskeiset käsitteet selitetään ensimmäistä kertaa. Sitten on hyvä ottaa nämä perustavaa laatua olevat käsitykset huomioon, kun tutkii Raamattua eteenpäin.