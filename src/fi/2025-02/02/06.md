---
title:  Käärme
date:   10/04/2025
---

Palvonta on keskeinen aihe Ilmestyskirjassa. Väärien jumalanpalvelusjärjestelmien toteuttaja ja mahdollistaja on nimetty ”lohikäärmeeksi” (Ilm. 13:2–4), eikä tämän langenneen kerubin käärmemäinen kuvaus ole sattumaa. Se suuntaa selvästi ajatuksemme takaisin Eedenin puutarhaan, jossa käärme tunkeutui paratiisiin ja houkutteli Aadamin ja Eevan seuraamaan häntä kapinaan Luojaa vastaan.

`Vertaa 1. Moos. 3:1–5 ja Ilm. 12:1–9. Mitä yhteisiä teemoja on kummassakin kertomuksessa? Miten 1. Mooseksen kirjan käärmeen esittelystä löytyvät yksityiskohdat auttavat meitä ymmärtämään joitakin niistä asioista, jotka olivat aiemmin johtaneet Ilmestyskirjassa mainittuun taivaassa käytyyn sotaan?`

Raamatussa on kaksi kertomusta, joissa Paholainen johtaa koko maailman harhaan: Ensimmäisen Mooseksen kirjan hetki, jolloin ihmisiä oli olemassa vain kaksi, ja Ilmestyskirjan 12. ja 13. lukujen kertomus, jossa Paholainen on ”koko ihmiskunnan eksyttäjä” (Ilm. 12:9) ja se, joka antaa merestä nousseelle pedolle vallan ja johdattaa koko maailman ihmettelemään ja palvomaan sitä (Ilm. 13:2, 3). Yksi Raamatun profetioissa esiintyvistä teemoista on suuren taistelun muuttumaton luonne. Jumalan luonne ja Sana eivät muutu, eivätkä myöskään Paholaisen pyrkimykset.

Suuren taistelun luonne ei muutu. Meillä on selkeät vertailukohdat profeetallisissa kirjoituksissa. Siksi pystymme käymään läpi erilaiset suuntaukset ja voimme tunnistaa, missä hengelliset sudenkuopat saattavat piillä. Jumala on aina se, mikä hän on, ja sama pätee myös Paholaiseen. Paholainen voi pukeutua tuhansiin valepukuihin, mutta vuosituhansia kestänyt langenneen ihmiskunnan historia yhdistettynä Ilmestyskirjan kuvaukseen osoittavat, ettei hän koskaan poikkea toimintamallistaan, jota hän käytti Eedenissä. Jumala on luvannut meille viisautta (Jaak. 1:5), ja Raamatun varmuuteen luottaen meidän ei tarvitse langeta Paholaisen valheisiin, vaikka valitettavasti niin monet ovatkin langenneet niihin, ja niin monet – enemmistö – tulevat lankeamaan.

`Mieti, kuinka kulttuuri muuttuu ajan myötä. Mitä asioita kristityn tulisi ottaa huomioon tutkiessaan muuttuvaa kulttuurimaisemaa?`