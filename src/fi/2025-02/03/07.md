---
title:  Lisäaineistoa
date:   18/04/2025
---

Lue Joh. 2:1–11; Matt. 22:1–14; 2. Kor. 11:1–5 ja Matt. 25:1–13.

Kun ymmärrät, kuinka paljon tietoa muualta Raamatusta löytyy, jotta voit laajentaa profetioiden ymmärtämistäsi, voi olla houkuttelevaa soveltaa sitä liikaa. Vuosisatojen saatossa jotkut kristityt ovat korostaneet Raamatun kertomuksissa esiintyvää symboliikkaa ja kuvauksia siinä määrin, että he ovat käytännössä alkaneet pitää historiallista kertomusta myyttinä. Vaikka moniulotteisia tekstejä löytyy lähes kaikkialta Raamatusta, meidän on aina muistettava, että Jumalalla on tapa käyttää todellisia tapahtumia, joissa on mukana todellisia ihmisiä, opettaakseen meille hänen tulevasta vuorovaikutuksestaan seurakunnan kanssa.

Esimerkiksi Kaanan hääjuhla voi tarjota oivalluksia profetioiden käyttämästä avioliiton kielikuvasta, mutta häät olivat kirjaimellinen tapahtuma. ”Kristuksen sana tuotti runsaan varaston juhlaa varten. Yhtä runsaassa määrässä hän tarjoaa armoaan ihmisten rikkomusten poistamiseen ja sielun uudistamiseen ja ylläpitämiseen.” (4AO 120.)

Tai, kuten Ellen White kirjoittaa tässä: ”’Ei Herra, Herra tee mitään ilmoittamatta salaisuuttaan palvelijoillensa profeetoille.’ Kun ’se, mikä on salassa, on Herran, meidän Jumalamme’, niin se, ’mikä on ilmoitettu, on meitä ja meidän lapsiamme varten ikuisesti’ (Aam. 3:7; 5. Moos. 29:29). Jumala on ilmoittanut meille nämä asiat, ja hän siunaa profeetallisten kirjoitusten hartaan tutkimisen.” (4AO 193.)

**Keskustelunaiheita:**

`Lue Joh. 2:1–11. Johanneksen evankeliumissa on monia häivähdyksiä, jotka ennakoivat Kristuksen tulevaa työtä, ja raamatuntutkijat ovat huomanneet, miten tarkoituksellisesti Johannes siirtää lukijoitaan eteenpäin ristiä kohti. Missä näet Kristuksen luonteen ja tulevan valtakunnan eri piirteiden tulevan esille tässä kertomuksessa? Mitä se opettaa meille pelastussuunnitelmasta tai Jumalan Pojalle luvatusta lopullisesta hääjuhlasta?`

`Vertaus kymmenestä neitsyestä on laajalti tunnettu ja Raamatun tutkijoiden rakastama. Mitä tämä tärkeä kertomus opettaa meille lopun aikojen tapahtumista? Onko merkittävää, että sulhanen viipyy? Mitä tämä vertaus voisi opettaa yksilöllisistä suhteistamme Kristukseen verrattuna siihen, miten Kristus suhtautuu seurakuntaan yhteisöllisesti?`