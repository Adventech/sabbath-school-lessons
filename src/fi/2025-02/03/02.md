---
title:  Yksi liha
date:   13/04/2025
---

Harva raamatullinen vertauskuva korostaa yhtä hyvin kuin avioliitto sitä läheisyyttä, jota Jumala haluaa ihmiskunnan kanssa. Tätä vertauskuvaa käytetään usein Raamatun kertomuksissa – ja se esiintyy niin osuvasti Ilmestyskirjassa – että Raamattua tutkivien on välttämätöntä ymmärtää, mihin Jumala pyrkii, kun hän käyttää sitä sanassaan.

`Lue 1. Moos. 2:23–25 ja Ef. 5:29–32. Millä tavoin inhimillinen avioliitto kuvastaa Kristuksen sitoutumista ihmiskuntaan?`

Erään kerran, kun Jeesus puhui fariseuksille, hän siteerasi 1. Mooseksen kirjan kertomusta Aadamin ja Eevan avioliitosta, johon fariseukset esittivät nopeasti kysymyksen: ”Miksi sitten Mooses on säätänyt, että jos mies hylkää vaimonsa, hänen on annettava tälle erokirja?” (Matt. 19:7.)

Moosesta pidettiin tietenkin kansakunnan perustaneena profeettana. Kuvitelkaa, että avioliittoinstituution luoja kyseenalaistetaan asettamalla hänet vastakkain hänen oman profeettansa kanssa. Fariseusten taktiikka oli heidän tyypillistä suhtautumistaan Jeesukseen: he yrittivät usein todistaa, että hänen opetuksensa olivat ristiriidassa Raamatun kanssa.

Elinikäinen, uskollinen avioliitto oli ihanne. Jumala asetti sen ihmiskunnan luomisen yhteydessä. Langennut ihmiskunta on valitettavasti vaurioittanut tätä Jumalan perustavaa laatua olevaa lahjaa.

Kun otetaan huomioon Raamatun avioliitolle antama merkitys, ei ehkä ole sattumaa, että tämä instituutio on aina ollut armottoman hyökkäyksen kohteena. Sapatin ohella se on toinen niistä kahdesta lahjasta, jotka meille annettiin Eedenissä, ja molempien tarkoituksena oli osoittaa Jumalan halu läheiseen suhteeseen luomakuntansa kanssa.

Avioliitto, kahden epätäydellisen ihmisen intiimi liitto, aiheuttaa aina jännitteitä. Seurakunnan ja Kristuksen välinen avioliitto on täydellisen Vapahtajan ja hyvin epätäydellisen morsiamen liitto. Voimme kuitenkin oppia Jumalan rakkaudesta jotain siitä, mitä hyvä avioliitto tarjoaa.

`Tässä kolme periaatetta avioliittoa varten. (1) Anna anteeksi puolisollesi. (2) Hyväksy puolisosi, virheineen ja kaikkineen. (3) Aseta puolisosi etusijalle itsesi edelle. Miten nämä kolme periaatetta voisivat auttaa meitä ymmärtämään Jumalan suhtautumista meihin?`