---
title:  Haman ja Paholainen
date:   11/06/2025
---

Kertomuksessa Esteristä tapaamme Hamanin, joka janoaa virkaa ja valtaa. Hänelle annetaan korkea virka valtakunnassa, kaikkien muiden ruhtinaiden yläpuolella (Est. 3:1).

Voimme löytää joitakin yhtäläisyyksiä Hamaniin lukiessamme Hes. 28:11–15 ja Jes. 14:12–15 Luciferista, Jumalan valitun kansan pahasta vastustajasta, joka kieltäytyy tunnustamasta Jumalan valtaa yli kaiken. Paholaisen kokonaisvaltaiset tavoitteet paljastuvat tämän koetellessa Jeesusta: hän vei Jeesuksen korkealle vuorelle ja näytti tälle maailman valtakunnat (Matt. 4:8–11). Kristus, kuten olemme nähneet, tuli lunastamaan maailman ja ottamaan sen omakseen – ja hän teki sen yhtenä meistä. Jeesus on sukulunastajamme, ja tietenkin hinta, jonka hän maksoi lunastaakseen maailman, oli erittäin korkea.

Ilmestyskirjasta näemme, että Paholaisen vallan- ja palvonnanhimo johdattaa tämän maailman lopulliseen kriisiin. Hänen petoksensa saavat maailman ihmettelemään ja ”seuraamaan” petoa (Ilm. 13:3, 4), lukuun ottamatta poikkeustapauksia, jotka kieltäytyvät palvomasta petoa. Näiden ihmisten kohdalla hän turvautuu voimakeinoihin.

Haman huomasi, että Mordokai – yksi Jumalan valituista ihmisistä – ei suostunut kumartumaan eikä heittäytymään maahan hänen edessään eikä tunnustanut hänen itselleen ottamaansa oikeutta tulla ”palvotuksi”. Haman ”raivostui silmittömästi” (Est. 3:5, 6) ja päätti hävittää koko Mordokain kansan maan päältä.

`Lue Est. 3:1–14, Ilm. 12:14–17 ja Ilm. 13:15. Mitä rinnastuksia löydät näiden tekstien välillä? Millä tavoin Johanneksen kuvaus Jumalan jäännösseurakunnasta muistuttaa Hamanin kuvausta Jumalan kansasta?`

Paholainen vaatii itselleen tätä maailmaa, mutta sellaisten ihmisten läsnäolo, jotka pysyvät uskollisina Jumalalle – jotka pitävät hänen käskynsä – kumoaa hänen väitteensä täydellisestä vallasta yli kaiken. ”Kun sapatista tulee erityinen kiistakysymys koko kristikunnassa, pienen vähemmistön sitkeä kieltäytyminen alistumasta kansan suosimaan vaatimukseen tekee heistä yleisen paheksunnan kohteita.” – Ellen G. White, Signs of the Times, 22. helmikuuta 1910.

`Jos teet ”pienissä asioissa” kompromisseja, kuinka pärjäät, kun uskoasi koetellaan suuresti?`