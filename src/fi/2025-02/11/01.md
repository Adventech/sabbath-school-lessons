---
title:  Ruut ja Ester
date:   07/06/2025
---

> <p></p>
> ”Kun kuningas huomasi kuningatar Esterin seisovan pihassa, hän heltyi ja osoitti Esteriä kultavaltikalla, joka hänellä oli kädessään. Ester astui kuninkaan eteen ja kosketti valtikan päätä.” (Est. 5:2.)

### Avaintekstit

Ruut 1:1–5; Ruut 2:5–20; Job 1:6–11; Matt. 4:8, 9; Est. 3:1–14; Ilm. 12:14–17.

Tällä viikolla jatkamme sellaisten kertomusten tutkimista, jotka ovat esikuvia lopun ajan tapahtumista. Käyttämällä tosielämän tapahtumia ja ihmisiä Jumala auttaa meitä näkemään asiat hänen näkökulmastaan sekä auttaa meitä ymmärtämään, miten tulkita myöhempiä profetioita, jotka on annettu vahvistamaan uskoamme.

Huomiomme kohdistuu kahteen merkittävään naiseen, joiden kertomukset ovat koskettaneet lukemattomien sukupolvien sydämiä: Ruut ja Ester. Toinen on köyhtynyt leski, joka löytää toivon tavattuaan ystävällisen Boaksen, sukulunastajansa. Heidän avioliitostaan on tullut kristittyjen suosima rakkauskertomus, koska se kuvastaa Kristuksen rakkautta meitä kohtaan. Toinen on vieraassa maassa asuva nuori tyttö, joka saa tietää kansansa tuhoamista koskevasta juonesta ja joutuu päärooliin draamassa, jonka tarkoituksena on pelastaa hänen kansansa.

Nainen on profetioissa Jumalan seurakunnan voimallinen symboli, joka valaisee paljon sitä, miten Jumala suhtautuu kansaansa. Tarkastellaanpa Raamatun kertomuksia näistä kahdesta naisesta, joiden elämäntilanteet on ikuistettu Jumalan sanaan, ja yritetään oppia heidän kokemuksistaan kaikki mahdollinen.

_Tämä tutkistelu on sapatiksi 14.6.2025_