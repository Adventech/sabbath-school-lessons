---
title:  Tällaisia aikoja varten
date:   12/06/2025
---

Joillakin kristityillä on valitettava taipumus jäädä pohtimaan Raamatun profetioiden vaikeita asioita. Ymmärrämme, että edessä on vaikeita aikoja. Profetioiden tutkiminen voi perustua pelkoon, jolloin keskitytään vaikeuksiin kertomuksessa luvatun loppuratkaisun sijaan. Vaikka Jumala ei kaunistele tulevaisuutta ja hän on rehellinen tämän hetken ja suuren taistelun päättymisen välisistä tapahtumista, on aina tärkeää lukea kertomus loppuun asti.

Profetiat seuraavat yleisesti kaavaa, jossa Jumala paljastaa totuuden siitä sotkusta, jonka inhimillinen kapinamme on aiheuttanut, ja näyttää meille sen seuraukset. Sitten hän antaa kuitenkin aina toivoa. Jotkut ovat tutkineet ennustuksia viimeisestä kriisistä – Jaakobin ahdistuksen ajasta – vavisten ja täynnä pelkoa. Epäilemättä viimeiset hetket eivät tule olemaan helppoja Jumalan kansalle. Mutta aivan kuten ennustus vaikeista ajoista on luotettava, niin on myös lupaus pelastuksesta.

Ilmestyskirjan 12. luvussa Paholainen jahtaa Kristuksen morsianta täynnä vihamielistä kostoa, mutta Jumala puuttuu asiaan pelastaakseen morsiamensa. Myös kertomuksessa Esteristä kauniilla kuningattarella on keskeinen osa, ja Jumala käyttää häntä voimallisesti pelastaakseen kansansa.

`Lue Est. 4:13, 14; 5:1–3 ja 9:20–28. Mitä voimme oppia näistä raamatunkohdista ahdingostamme maapallon historian viimeisillä hetkillä?`

Jumala herätti jäännösseurakuntansa tiettyä historian hetkeä varten. Kun pimeän keskiajan 1260 päivää lähestyivät loppuaan, Jumala toi morsiamensa pois suojasta (vrt. Ilm. 12:14) viemään maailmalle viimeisen armosanomansa: kolmen enkelin sanoman. Olemme täällä ”tällaisia aikoja varten” (Est. 4:14).

Ester huomasi, ettei hän kohdannut yksin vainoa, jonka Haman oli kohdistanut hänen kansaansa: kuningas oli hänelle suosiollinen, ja hänen kansansa pelastui lopulta. Me emme myöskään ole yksin, kun astumme maapallon historian viimeisiin hetkiin – kuningas on meidän puolellamme, ja Jumalan kansa pelastuu myös.

`Miksi meidän tulee tarkastella asioita pitkällä aikavälillä säilyttääksemme toivon Kristuksessa?`