---
title:  Ruut ja Boas
date:   09/06/2025
---

Noomi pyysi, että hänen nimensä muutettaisiin Maraksi, koska hänen elämäänsä oli tullut katkeruutta (ks. Ruut 1:20). Suhteemme Luojaamme on vahingoittunut korjaamattomasti synnin vuoksi, mikä pakottaa meidät hengelliseen köyhyyteen. Näkymämme ovat heikot, ja vietämme elämämme keräämällä pellon reunoilta mitä voimme, ja elämme niillä ilon rippeillä, joita rikkinäisestä maailmasta vielä löytyy. Kaikki kuitenkin muuttuu sillä hetkellä, kun teemme merkittävän löydön: Jumala ei ole unohtanut meitä.

`Lue Ruut 2:5–20. Miksi tämä on niin ratkaiseva hetki kertomuksessa? Miksi kyse oli hyvästä uutisesta?`

Noomi ei voinut ottaa miehensä Elimelekin maata haltuunsa saamatta apua miehensä perheeltä. Hän toivoi, että Ruut voisi mennä naimisiin kuolleen miehensä lähisukulaisen kanssa ja synnyttää lapsen Elimelekin nimissä. Jumala oli nimittäin huolehtinut Israelissa siitä, että yksittäiset ihmiset saattoivat lunastaa takaisin perintöosansa luvatusta maasta. Elimelekin perintöosan lunastamiseen tarvittiin kuitenkin lähisukulainen. Boas ei ollut vain ystävällinen maanviljelijä. Hän oli Elimelekin sukulainen, joten hän saattoi lunastaa maan.

Se, että Boas ei ollut vain hyväsydäminen ja antelias, vaan myös sukulainen, oli paras mahdollinen uutinen: köyhyyden, jossa nämä kaksi naista elivät, ei tarvinnut jatkua ikuisesti.

Kristityt ovat jo pitkään ymmärtäneet Boasin olevan esikuva Kristuksesta, joka ei ole vain Luojamme, vaan päätti tulla sukulaiseksemme – oikeaksi, lihaa ja verta olevaksi ihmiseksi, mikä on yksi syy siihen, miksi hän kerta toisensa jälkeen kutsui itseään Ihmisen Pojaksi (Matt. 12:8; Mark. 8:31; Luuk. 22:22; Joh. 3:14).

Aivan liian monet ihmiset pitävät Jumalaa ankarana. Ehkä hän päästää meidät taivaaseen, jos voimme rastita kaikki oikeat ruudut moraalimme kartoituksessa, mutta hän tekee sen vastahakoisesti selviydyttyämme muotoseikoista. Boasin kautta paljastuva kuva Kristuksesta kumoaa täysin tällaiset käsitykset. Jumala ei ainoastaan huomaa meitä; syvästä hengellisestä köyhyydestämme huolimatta hän haluaa meidät morsiamekseen. Luoja ei tullut ainoastaan osaksi omaa luomistyötään, vaan myös kuoli sen puolesta. Miten tämän hämmästyttävän totuuden pitäisi vaikuttaa siihen, miten suhtaudumme omaan olemassaolomme?