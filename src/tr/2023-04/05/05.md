---
title:  'Bahanelerimiz: Rahatsız Edici Karşılaşmalar'
date:   01/11/2023
---

“Ah, ya RAB, ben daha ülkemdeyken böyle olacağını söylemedim mi? Bu yüzden Tarşiş’e kaçmaya kalkıştım. Biliyordum, sen lütfeden, acıyan, tez öfkelenmeyen, sevgisi engin, cezalandırmaktan vazgeçen bir Tanrı’sın” (Yun. 4:2). Yunus’tan ne kadar güzel bir dua. Öyle mi acaba?

`Yunus 4. bölümü okuyun. Bu adamın derdi neydi?`

Yunus Tanrı’nın ona gönderdiği kişilere karşı son derece nefret doluydu çünkü Ninovalılara verdiği kıyamet vaazının başarısızlığı ortaya çıktığında itibar kaybetmektense, ölmeyi yeğlemişti. Yunus Ninova’nın Sodom ve Gomora gibi olmasını istemişti. Bu nefret edilen insanların Tanrı’nın yargısıyla karşılaşmasını istiyordu. Bu gerçekleşmediğinde ise dünya görüşü temelden sarsıldı ve Yunus dünyasının ters yüz olmasına izin vermektense ölmek istedi.

Yunus’un öyküsünde Tanrı ikinci defa ona karşı durdu fakat bunu bir vaazla ya da söyleyerek değil bir tecrübeyle yaptı. Dünya görüşleri istenildiğinde oluşmaz. Ya da yeni veya farklı bir şey duyduğumuzda değişmezler. Dünya görüşü genelde insanın yaşam tecrübelerine ve bu tecrübeleri yorumlama ya da açıklama biçimine göre şekillenir.

Tanrı’nın ona yaşattığı yeni tecrübenin amacı, onun kendi bozuk dünya görüşünün farkına varmasına yardım etmekti. Tanrı mucizevi bir şekilde bir bitkinin, bir günde onu yakıcı güneş ışığından koruyacak bir gölge yapacak kadar büyümesini sağladı. Yunus ise bu mucizeyi gerçekleştiren Tanrı’ya değil, bitkiye minnettardı. Yunus bunu hak etmediği bir mucize olarak görmektense, iyi işleri sonucunda gelen uygun ve hak edilmiş bir bereket olarak değerlendirdi. Bitki öldüğünde ise, bu Yunus’un öfkelenmesine ve güvensiz hissetmesine yol açtı. Kendini öldürmeyi düşünmeye başladı.

Bunun ardından, Tanrı’nın nazikçe onu düzelten uyarısı duyuldu. Tanrı Yunus’un Ninova’daki binlerce erkek, kadın ve çocuktan ve aynı zamanda onların hayvanlarından daha çok bir bitkiye değer vermesinin ne kadar aptalca olduğunu görmesine yardım etti.

`Öykü Yunus’un tövbe etmesiyle sonuçlanmıyor. Tersine, tamamlanmamış öykü bize bir dayanak oluyor. Tanrı’nın kötüler, zorbalar ve dünyanın her yerindeki ulaşılamamış kişilerle ilgilenmesi konusunda biz ne yapacağız?`