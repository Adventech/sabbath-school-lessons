---
title:  İyi Haberi Paylaşmak
date:   05/11/2023
---

`Luka 24:1-12 ayetlerini okuyun. Mesih’in dirildiğini duyanların tepkisi ne olmuştu?`

Luka, İsa’nın ölümünden sonra, Pazar sabahı erken saatlerde birkaç kadının mezara gittiğini söylüyor. Yanlarında baharatlar vardı yani Sebt günü geçtiği için büyük olasılıkla İsa’nın bedeniyle ilgileneceklerdi. Oysa taşla mühürlenmiş bir mezar bulmayı beklerken mezarın boş olduğunu görüp çok şaşırdılar. Ne yapacaklarını bilemiyorlardı ve o sırada parlak giysiler içindeki adamları görünce korktular. Fakat adamların onlara söyleyecekleri vardı. Onlara İsa’nın sözlerini hatırlattılar ve daha önce böyle olacağını söylediği gibi, İsa’nın gerçekten dirildiğini açıkladılar. Kadınlar bu habere çok sevinerek hızla öğrencilerin ve İsa’nın öğrencilerinden pek çoğunun bulunduğu yere döndüler, heyecanla görüp duyduklarını onlara anlattılar. Yani, Mesih hakkında öğrendiklerini başkalarıyla paylaşmaya başladılar.

Kadınların kendilerini nasıl hissediyor olduklarını hayal edebiliyor musunuz? Az önce muazzam, onları şaşkınlık içinde bırakan bir şey tecrübe etmişlerdi fakat öğrenciler onların yaşadığı için “boş lakırdı” [KM] dediler ve onlara inanmadılar. Sonuçta kadınlara inanıp inanmamakta tereddüt eden Petrus kendisi görmek için koşarak mezara gitti.

Petrus gibi pek çoğumuz da sırf birisi öyle söyledi diye bir şeye inanmakta tereddüt ederiz. Petrus kadınların söylediklerini dinlemiş olmasına rağmen, kendisi görene kadar onların tecrübelerini paylaşamadı. İlk başta boş mezarı gördü ve Luka’nın söylediğine göre “olay karşısında şaşkına” döndü (Luk. 24:12). Mezarda yaşadıkları kadınların yaşadıklarıyla aynı değildi.

Petrus’un tepkisinden farklı olarak, kadınlar İsa hakkında duydukları haberleri hemen başkalarıyla paylaşmak istemişlerdi. Görev için, başkalarını, İsa’nın onlar için yapmış olduğu şeyden haberdar etmekten daha büyük bir sebep olabilir mi? İsa’daki kurtuluşun, hepimizin sahip olduğu yegane umudun iyi haberini yaymaktan daha büyük bir motivasyon kaynağı var mıdır?

Elbette, onu başkalarıyla paylaşmadan önce kendimizin Tanrı’yla kişisel bir tecrübeye sahip olmamız gerekmektedir. Görevi gerçekleştirmek için sahip olduğumuz motivasyonun önemli bir parçası da, bu kadar çok sevdiğimizi başkalarıyla paylaşma isteğimiz olmalıdır. Sonuçta kendi sahip olmadığımız şeyi başkalarıyla paylaşamayız öyle değil mi?

`Tanrı ve O’nun sevgisinin gerçekliği konusunda sizin yaşadığınız tecrübeler nelerdi? Bu zamanlar neden sizin için çok değerli ve sizi başkalarına iyi haberi ulaştırmak konusunda nasıl motive ediyorlar?`