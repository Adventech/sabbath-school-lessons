---
title:  Beklemek ve Görev
date:   07/11/2023
---

Luka 24. bölüm İsa’nın göğe yükselmesiyle sonlanıyor (Luk. 24:50-53). Fakat hikaye bu şekilde sona ermiyor. Yazar Luka Elçilerin İşleri kitabını yazarak devam ediyor. İsa göğe yükselmeden hemen önce, öğrencilerine bir görev verdi, bir vaatte bulundu ve “yücelerden gelecek güçle kuşanıncaya dek” Yeruşalim’de kalmaları talimatını verdi (Luk. 24:49; ayrıca bkz. Elç. 1:4-8).

İsa öğrencilerine Baba’nın vaadini (Kutsal Ruh’u) onlara gönderme sözünü yerine getirinceye kadar, Yeruşalim’de beklemelerini emretti. Kutsal Ruh Yeruşalim’de, Yahudiye’de, Samiriye’de ve ötesinde tanıklık etmeleri için onları güçlendirecekti.

`Elçilerin İşleri 1:12-26 ayetlerini okuyun. Artık sayıları 120 kişiyi bulan öğrenciler beklerken ne yapıyorlardı?`

İsa öğrencilere açık bir görev vermişti: tüm dünyada O’nun tanıkları olacaklardı. Bu sebeple, beklerken iki şekilde görevlerine hazırlandılar. İlk olarak Luka onların bir arada dua etmeye ve yalvarışlarına devam ettiklerini söylüyor. Hiçbirinin zihninde İsa’nın onlara vermiş olduğu görev konusunda bir soru yoktu ve her biri bu görevi kabul etmişti. Bu durum, duada birlik olmaları için onlara ilham veriyordu. Luka ne hakkında dua ettiklerini paylaşmıyor fakat kesin olan şu ki, bilgelik, güç ve birlikte görevi yerine getirmek için cesaret için dua ediyorlardı. Bizim için ne müthiş bir örnek ama!

Beklerken yaptıkları ikinci şey de görevleri için lojistik olarak hazırlık yapmalarıydı. Yahuda infaz edilmesi için İsa’yı ele vermiş ve sonra da kendi hayatına son vermişti. Bu, onikiler içinde bir boşluk oluşmasına yol açmıştı. Bu sebeple, öğrenciler beklerken Tanrı’nın rehberliğini aradılar ve Yahuda’nın yerine geçecek birini seçtiler. Aslında öğrenciler kendilerini hazırlıyor ve görevlerinin başlangıcını planlıyorlardı. Bu kararların verilmesinde, Petrus bir önder işlevi görüyordu. Kimse onun kararını sorgulamıyordu; hepsi kararda Tanrı’nın bilgeliğini görmüştü. Tanrı’nın onların arasında çalıştığına ve hareket ettiğine dair bir anlayış ve güvene sahiptiler. Bekleme zamanları oyalanarak değil, amaçlı ve görev duygusuyla gerçekleştirdikleri işlerle geçiyordu.

Biz de Tanrı’nın büyük görevini tamamlamamızda bize yardım etmesi için Kutsal Ruh’un dökülmesini beklerken, birlikte olmalı ve Tanrı’nın Kutsal Ruhu için dua ederek birbirimizi yüreklendirmeliyiz (İbr. 10:24, 25). Ayrıca, kendimizi ve kilisemizi Tanrı’nın önceliğine, kaybolanları kurtarma işine göre hizaya sokmalıyız.

`Rab’bi beklemeyi ve bu arada imanınızı kaybetmemeyi nasıl öğrenebilirsiniz? Bu sırada, beklerken, burada öğrencilerin yaptığı gibi zamanı nasıl en iyi şekilde kullanabilirsiniz?`