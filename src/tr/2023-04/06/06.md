---
title:  İlk Kilisenin Bir Tasviri
date:   09/11/2023
---

`Elçilerin İşleri 2:41-47 ayetlerini okuyun. Burada ilk kilisenin nasıl bir tasviri bulunuyor?`

Elçilerin İşleri 2. bölüm ilk kilisenin nasıl olduğunu açıklayan güzel bir tasvirle sonlanıyor. Elçilerin İşleri 2:41 ayeti, vaftiz edilenler “topluluğa katıldı” diyor. Bunu şöyle anlayabiliriz; birisi hesaplamayı yaptı, yeni imanlıların sayısını halihazırda var olan imanlılara ekledi ve yeni topluluğun toplam sayısını buldu. Fakat bu sığ bir kavrayış olur. Sözlerde saklı olan anlam, bu yeni vaftiz olan imanlıların, öncekilerle eşit bir şekilde topluluğun bir parçası olduğu düşüncesidir.

Bu arada, ilk Hristiyan kilisesinin temel bir işlevi de öğrencilikti. Eklenen yeni üyeler üç yöntemle eğitiliyordu. İlk olarak onlara elçilerin doktrini ve kardeşliği öğretiliyordu. Burada “doktrin” ve “kardeşlik” sözleriyle ifade edilen aslında “öğretim” ve “paydaşlıktır.” Elçilerin vaazı yanlış inançlara karşı duruyor, insanların görüp tecrübe ettikleri şeyler için yeni açıklamalar ortaya koyuyordu. Fakat onlara bu yeni gerçeği yaşamlarında nasıl hayata geçireceklerini öğretmiyordu. Onun yerine, bu gerçeğin uygulanması topluluğun bir parçası olmalarıyla gerçekleşiyordu. Yeni imanlılar doğrudan öğrenim görerek, aynı zamanda da diğer imanlıların günlük yaşantılarına katılarak dikkatle ve bilinçli bir şekilde eğitiliyordu. Bunların hepsi ruhsal açıdan olgun ve aklı başında elçilerin yönetimi ve önderliğinde gerçekleşiyordu.

İnsanlara ne yapacaklarını söyleyen fakat nasıl yapacaklarını söylemeyen, zayıf bir öğretidir. İnsanlar nasıl yapılır kitapları okuyor ya da nasıl yapılacağını açıklayan vaazlar dinliyor olsa da, gerçekten o şeyi yapan birini görmek ve onu örnek almanın yerini hiç bir şey tutamaz. Pavlus bunu biliyordu ve takipçilerine, kendisi İsa’yı nasıl örnek aldıysa, onların da kendisini örnek almaları talimatını verdi (1Ko. 11:1). Başkaları sizi ve Mesih’le olan deneyiminizin gerçekliğini gördüğünde, bu onları da etkileyecektir.

`Görev: Hayatınızdaki, keşke imanlı bir kişi olsaydı dediğiniz birini düşünün. Onun İsa ile kişisel bir deneyime sahip olması için her gün dua edin.`

`Ödev: İsa ile bir ilişkiye sahip olması için eğitim verdiğiniz ve yönlendirdiğiniz biri var mı? Onu diğer imanlılarla bir kardeşlik içine sokmanın yollarını arayın.`