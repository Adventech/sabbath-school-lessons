---
title:  İsa’nın Yöntemi ve Yanıtı
date:   13/11/2023
---

Kutsal Kitap bize yasa uzmanının İsa’yı sınamak için geldiğini fakat İsa’nın onun niyetinin farkında olduğunu söylüyor. Aslında, Tanrı yüreklerimizin arzularını ve isteklerini bizim bildiğimizden daha iyi biliyor. Ve elbette bizi sorgulayanların yüreklerini ya da niyetlerini de bilmiyoruz öyle değil mi?

Bazen, diğer dinlerden kişiler inancımız konusunda bize sorular soruyorlar. Örneğin, Müslüman arkadaşlarımız İsa’nın tanrılığı konusunda, “Kutsal Kitap’ta İsa nerede Kendisinin Tanrı olduğunu söylüyor?” ya da “Tanrılık’ta üç kişi varken neden tek Tanrı olduğunu söylüyorsunuz?” gibi sorular soruyorlar. Bunlar kışkırtıcı sorular gibi görünse de, yine de İsa’ya yürekten duyulan ihtiyaç gerçek olabilir ve bu soruları soranların derin arzularını ya da boşluğunu temsil ediyor olabilir. Onların yüreklerini bilmiyoruz; bilmemiz de gerekmiyor. Biz sadece yapabildiğimizin en iyisini yaparak, niyetleri her ne olursa olsun başka insanlara hizmet etmeliyiz.

`Matta 26:56; Elçilerin İşleri 17:11; 1. Korintliler 15:3 ve 2. Timoteos 3:16 ayetlerini okuyun. Bu ayetler Luka 10:26 ayetinde İsa’nın yasa uzmanına verdiği yanıtı anlamamıza nasıl yardım edebilir?`

Bazen cevaplar istiyoruz fakat o cevapları bulmak için kendimizi işe dahil etmiyoruz. İsa şöyle demişti: “Kutsal Yasa’da ne yazılmıştır?.. Orada ne okuyorsun?” (Luk. 10:26). İsa, öğrenmenin çok önemli bir unsuruna işaret ediyordu. Sadece diğer insanların bize söylediklerini dinlemek yerine, Kutsal Yazıları (Tanrı’nın Sözü’nü) kendimiz okumalıyız. Cevaplar zaten orada ve Kutsal Ruh da ne yapmamız gerektiğini bize benimsetmek için yüreklerimizde çalışıyor.

Tanrı bize Sözü’nü verdi. Nasıl yaşamamız gerektiği, başkalarına nasıl davranmamız gerektiği ve “sonsuz yaşamı nasıl miras alabileceğimiz” konularında bilmemiz gereken tüm gerçekleri Söz’de bulabiliriz. Elbette öğretmenlerin ve din görevlilerinin bir işlevi var fakat sonuç olarak önemli olan gerçekler için Kutsal Kitap’a başvurmalıyız. “Sözün adımlarım için çıra, Yolum için ışıktır” (Mez. 119:105). Bu ayet sadece şiir değildir; o bizi Tanrı’nın Sözü’ne yönlendiren ve iman eden kişi için onun ne kadar önemli olduğunu gösteren kutsal bir gerçektir.

`İsa, Tanrı’nın beden almış Sözü, her zaman insanları Yazılı Söz’e yönlendirmişti. Bu durum, Kutsal Kitap’ın önemi ve Kutsal Kitap’a olan güvenimizi azaltan her türlü felsefi ve teolojik düşünceyi neden reddetmemiz gerektiği konusunda bize ne anlatmalıdır?`