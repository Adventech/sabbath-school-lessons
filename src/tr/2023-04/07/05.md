---
title:  Başkalarını Kendimizi Sevdiğimiz Gibi Sevmek
date:   15/11/2023
---

`Matta 22:37-40 ayetlerini okuyun. İsa’nın Kendisinin burada söylediklerini, Luka 10:27, 28 ayetlerinde yasa uzmanına verdiği cevapla nasıl karşılaştırabiliriz?`

Matta 22:37-40 ayetlerine göre, İsa gerçek imanın günlük yaşamdaki ifadesinin bu iki buyruğa dayandığını açıklamıştır. Ve Luka 27, 28 ayetleri de açıklamaktadır ki, bir kişi bu iki şeye sahipse, sonsuz yaşama sahip olacaktır.

“Sevgi Tanrı’nın gökteki ve yerdeki yönetiminin temelini oluşturan ilkedir ve Hristiyan’ın karakterinin temeli olmalıdır. Yalnızca bu onu sebatkâr yapabilir ve bu halde tutabilir. Yalnızca bu onun denemeye ve ayartıya dayanabilmesini sağlar.”—Ellen G. White, Mesih’in Örnek Dersleri, s. 49.

`Galatyalılar 5:14; Mika 6:6–8 ve 1. Yuhanna 4:20, 21 ayetlerini okuyun. Bu ayetler, İsa’nın bize söylediklerini nasıl destekliyor?`

Pavlus’a göre, “Bütün Kutsal Yasa tek bir sözde özetlenmiştir: ‘Komşunu kendin gibi seveceksin’” (Gal. 5:14). Pavlus’a göre Tanrı’yı sevmek ancak o sevgi başkalarına olan davranışlarımızda ifade bulduğu zaman gerçek anlamda sergilenmiş olmaktadır. Pavlus, “doğru kişi imanla yaşayacaktır” (Rom. 1:17 TC) demiş olsa da, imanla yaşamak gizli, bilinmez ya da başkalarının görmediği bir şey değildir. Pavlus, Mika ve Yuhanna, savunduğumuz imanın gerçekliğini, gerçek hayattaki işlerimizin gösterdiğini açıkça ortaya koymaktadırlar.

Pavlus, 1. Korintliler 13. bölümde, bir kişi büyük bilgiye sahip olduğunu ya da büyük işler yaptığını veya büyük imana, hayatından vazgeçecek kadar büyük bir imana sahip olduğunu iddia ediyor fakat sevgisi yoksa, onun “ses çıkaran bakırdan ya da çınlayan zilden” (1Ko. 13:1) farkı olmadığını çok güçlü bir şekilde açıklamıştı.

`Yukarıdaki Ellen White alıntısına bakın. İnsanların sadece sevgiyle sağlam durabileceğini ve ayartıya dayanabileceğini söylediği cümleye dikkat edin. Bu düşünce, sevme buyruğunun işlerle kurtuluş olmadığını, tersine İsa’ya olan inancımızın bir ifadesi olduğunu nasıl göstermektedir?`