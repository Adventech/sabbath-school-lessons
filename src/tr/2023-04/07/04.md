---
title:  Sonsuz Yaşamı Miras Almak
date:   14/11/2023
---

`Luka 10:27 ve 28 ayetlerini okuyun. Yasa uzmanı kendi sorusuna ne cevap vermişti?`

Yasa uzmanı soruyu sormuş ve kendisi cevaplamıştı: “Tanrın Rab’bi bütün yüreğinle… seveceksin. Komşunu da kendin gibi seveceksin” (Luk. 10:27).

İsa ne cevap verdi?  İsa ona, “Doğru yanıt verdin” dedi (Luk. 10:28). İsa, “bunu yap ve yaşayacaksın” diyerek devam etti ve onu bu konuda bir şey yapmaya zorladı (Luk. 10:28).

Pek çok imanlı için öğreti ve iman konusunda doğru cevapları vermek o kadar da zor değildir. Asıl zor olan doğru olduğunu bildikleri şeyi yapmak ve inandıklarını hayata geçirmektir. Kurtarılmak için yeteri kadar çok şey bilmelerine rağmen, çok sayıda insan bildiklerine itaat etmedikleri için kaybedilecektir. Konu bu kadar ciddidir. Tanrı’yı ve komşunuzu sevmeniz gerektiğini bilmek yetmez. Bunu yapmanız gerekiyor!

`Yakup 2:17-22 ayetlerini okuyun. Bu ayetler, İsa’nın yasa uzmanına söyledikleriyle nasıl benzeşiyor?`

Tanrı’yı seviyorsak, O’nun Sözü’nü okuyacağız, O’nun buyruklarını yerine getireceğiz ve “tüm kalbimizle” O’nun sesine itaat edeceğiz. Diğer insanları sevdiğimi söylüyorsam fakat kilisedeki kişileri umursamıyorsam ya da yardım edebileceğim kişilerin ihtiyaçlarını görmezden geliyorsam imanım ne kadar iyi olabilir? Hristiyanlık bir dizi belirli inanç değildir; o bir yaşam biçimidir.

“Bir erkek ya da kız kardeş çıplak ve günlük yiyecekten yoksunken, içinizden biri ona, ‘Esenlikle git, ısınmanı, doymanı dilerim’ der, ama bedenin gereksindiklerini vermezse, bu neye yarar?” (Yak. 2:15, 16).

`Başka insanların refahıyla ne kadar ilgileniyorsunuz? Pavlus’un şu sözlerini ne kadar yerine getiriyorsunuz: “Yalnız kendi yararını değil, başkalarının yararını da gözetsin” (Flp. 2:4)? Tanrı’nın lütfuyla, başkalarıyla daha çok ilgilenmeyi nasıl öğrenebilirsiniz?`