---
title:  Soruların Sorusu
date:   12/11/2023
---

Biz kimiz? Neden buradayız? Öldüğümüz zaman ne oluyor? Nihai kaderimiz nedir? Bunlar pek çok yönden ölümlü varlıkların, ölümlü olduğunun farkında olan ölümlü varlıkların (istiridyeler ve tavuklar da ölümlü fakat bunun bilincinde değiller) sorabileceği en önemli sorular. İşte Luka’nın müjdesinde de birisi İsa’ya bu en önemli soruyla geliyor.

`Luka 10:25 ayetini okuyun. Yasa uzmanı ne sorusu sordu ve neden bu soruyu sordu?`

Soru kendi başında ciddi bir soru olsa da Kutsal Kitap açıkça onun İsa’yı sınamak için gelmiş olduğunu söylüyor. İnsanların zaman zaman şüpheyle hatta inançsızlıkla yaklaştığını biliyoruz. Hatta bu kişiler sordukları sorularda ciddi dahi olmayabilirler fakat yine de onlara ulaşılabilir. İsa da yasa uzmanının asıl niyetinin başka olduğunu anlamasına rağmen ona tam olarak bu şekilde yaklaşmıştı. Fakat yasa uzmanı ve orada bulunanlar için bu soru, İsa’nın onları kendi kalplerini araştırmaya yönlendirebileceği bir açıklık oluşturmuştu. Yasa uzmanının niyetini anlamış olmasına rağmen İsa onu görmezden gelmeyecek ya da ona saygısızlık etmeyecekti.

Sonuçta, bundan daha önemli başka ne soru olabilirdi ki? “Sonsuz yaşamı miras almak için ne yapmalıyım?” Dini ritüellerimiz ve uygulamalarımız her ne olursa olsun, hepsinin arkasında bu çok önemli soru yatmaktadır. Yaşamları, “kısa süre görünen, sonra yitip giden buğu” (Yak. 4:14) diye tarif edilen varlıklar için, buna karşılık başka neyin gerçekten bir önemi vardır? Sonsuz yaşamın karşısında sonsuz ölüm dışında bir seçenek bulunmakta mıdır?

`1. Korintliler 15:30-32 ayetlerini okuyun. Pavlus burada sonsuz yaşamın öneminin altını çizen hangi noktayı vurguluyor?`

Yasa uzmanı, niyeti şüphe uyandırıcı olsa da çok önemli bir soru sormuştu ve görev için herhangi ve her türlü fırsatı değerlendirmeye hazır olan İsa da canlara ulaşmak için onun sorusundan faydalanmıştı.

`Peki biz şartlar ideal olmadığında dahi karşımıza çıkan herhangi fırsattan faydalanmak için nasıl daha dikkatli olabiliriz?`