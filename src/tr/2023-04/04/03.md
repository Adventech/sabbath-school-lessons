---
title:  İbrahim’in Herkese Duyduğu Sevgi
date:   23/10/2023
---

`Yaratılış 18:16-33 ayetlerini okuyun. İbrahim kabile, ırk ya da halk ayrımı yapmadan o yüce sevgisini herkese nasıl gösteriyordu?`

İbrahim’in, Yaratılış 18. bölüme baktığımızda öğrendiğimiz diğer bir niteliği de, onun insanlara, hatta kişisel olarak tanımadığı insanlara duyduğu sevgidir. Bu her birimiz için büyük bir derstir. Sodom ve Gomora halkı, onun değerlerinden son derece uzak, günahkar insanlardı fakat onun yüreği herhangi ırk, cinsiyet, dil ya da din farkı gözetmeksizin herkese karşı sevgi doluydu.

Tanrı İbrahim’e Sodom ve Gomora kentlerini ortadan kaldırmaya karar verdiğini açıkladı. “Sonra İbrahim’e, ‘Sodom ve Gomora büyük suçlama altında’ dedi, ‘Günahları çok ağır. Onun için inip bakacağım. Duyduğum suçlamalar doğru mu, değil mi göreceğim. Bunları yapıp yapmadıklarını anlayacağım’” (Yar. 18:20, 21).

İbrahim büyük bir alçakgönüllülükle ve saygıyla talebini Tanrı’ya iletti: “Senden uzak olsun bu. Haklıyı, haksızı aynı kefeye koyarak haksızın yanında haklıyı da öldürmek senden uzak olsun. Bütün dünyayı yargılayan adil olmalı” (Yar. 18:25).

İbrahim sevgisiyle bu kentlerdeki herkesi kurtarmayı umuyordu sadece doğruları değil. O elbette orada yaşayan insanların ne kadar kötü ve aşağılık olduklarını biliyordu. Kim bilir o insanlar ve gelenekleri hakkında ne kadar çok öykü duyup dinlemiş olmalı. Bir sonraki derste işleyeceğimiz, Lut ve onun evinin etrafını saran ayak takımının sefil öyküsünde açıklandığı gibi (bkz. Yar. 19:1-11), bizim onlar hakkında öğrendiklerimizden de, çok kötü insanlar oldukları anlaşılıyor.

İbrahim yine de, kendisi O’nun sevgisinin ne kadar yüce olduğunu bildiği için, onlar adına Tanrı’ya yalvardı. İbrahim insanların her zaman tövbe edip Tanrı’ya dönebileceklerini biliyordu. Ona göre, bu kentlerin sakinlerini kurtarmak, onlara tövbe etmeleri için bir fırsat yaratmış olacaktı.

Nihayetinde, İbrahim isteğini, Tanrı’nın insanlara duyduğu sevgiye dair kişisel olarak bildiklerine dayandırıyordu. O bizzat günahkarlara büyük sevgi duyuyordu ve yaşam var olduğu sürece kurtuluş için bir umut olduğunu biliyordu.

`Kendi dua yaşantımızda başkası adına dua etmek neden çok önemlidir? Muhtaç durumda olan başka insanlar için dua etmek, ruhsal açıdan gelişmemize ve Tanrı’nın günahkarlara duyduğu sevginin gerçek olduğunu daha da tecrübe etmemize nasıl yardım edebilir?`