---
title:  Ek Çalışma
date:   27/10/2023
---

“Mahvolmakta olan canlara duyduğu sevgi İbrahim’in duasına ilham verdi. O yozlaşmış kentte işlenen günahlardan iğrenmesine rağmen, günahkârların kurtarılabilmelerini arzu ediyordu. Sodom’a gösterdiği yakın ilgi, bizim tövbesizler için duymamız gereken heyecanı örneklemektedir. Günaha karşı nefret, ancak günahkârlara karşı merhamet ve sevgi beslemeliyiz. Dört bir yanımızda canlar, Sodom’un başına gelen yıkım kadar umutsuz ve korkunç bir yıkıma doğru gitmektedir. Her gün başka birinin deneme süresi sona ermektedir. Her saat bazıları merhametin menzilinden çıkmaktadır. Peki günahkâra bu korkunç akıbetten kaçınmasını bildirecek olan uyarı ve rica sesleri nerededir? Onu ölümden çekip almak üzere uzanmış eller nerededir? Alçakgönüllülükle ve sebatkâr imanla Allah’ın önünde onun için yalvaranlar nerededir?

“İbrahim’in ruhu Mesih’in ruhuydu. Allah’ın Oğlu bizzat günahkârın yararına aracılık eden yüce Şefaatçi’dir. İnsan canının kurtuluşu için bedel ödeyen Kişi, onun değerini bilir. Mesih, yalnızca lekesiz ve pak bir tabiatta var olabilecek bir kötülük karşıtlığıyla, günahkâra yalnızca sınırsız iyiliğin ortaya koyabileceği bir sevgi gösterdi. Çarmıha gerilirken çektiği ıstıraplar içinde, tüm dünyanın günahlarının korkunç ağırlığı bizzat O’nun üzerindeyken, Kendisine hakaret edenler ve katilleri için dua etti: ‘Baba, onları bağışla; çünkü ne yaptıklarını bilmiyorlar.’ Luka 23:34.”—Ellen G. White, Geçmişten Sonsuzluğa, 1. Cilt, s. 70.

“İbrahim kudretli bir önder, bilge ve yetkin bir reis olarak çevre uluslardan saygı görüyordu. Komşularından ayrılarak onları etkisinden uzaklaştırmamıştı. Hayatı ve karakteri, putlara tapanlarla belirgin bir tezat teşkil ederek, gerçek iman yararına çarpıcı bir etki bırakıyordu. Allah’a bağlılığı sarsılmazdı, nezaketi ve hayırseverliği güven ve dostluk aşılıyor, yapmacıksız büyüklüğü saygı ve şeref telkin ediyordu.”—Geçmişten Sonsuzluğa, 1. Cilt, s. 66.

**Tartışma Soruları**:

`1. Kutsal Yazı’daki başka hangi örnekler bize görev çağrısını yerine getiren bir kişiyi gösteriyor? Vaftizci Yahya’ya ne dersiniz? Sizce o başarılı mıydı?`

`2. Yaratılış 19:30-36 ayetlerini okuyun. Bu, Sodom’dan kurtarılanların bazılarının karakteri hakkında bize ne anlatıyor?`

`3. Görev ve görevin nasıl yerine getirildiği konusunda İbrahim’in örneğinden başka hangi dersleri çıkartabiliriz?`

`4. Şunu düşünün: Sizce İbrahim’in Sodom ve Gomora kentleri için yaptığı arabuluculuk başarı mıydı yoksa başarısızlık mı?`