---
title:  İbrahim’in Duasının Doğası
date:   24/10/2023
---

`Yaratılış 18:23-32 ve Yakup 5:16 ayetlerini okuyun. Bu, başkası adına dua etmenin gücü hakkında bize ne öğretmelidir?`

İbrahim ve Tanrı arasındaki konuşma bir örnektir, başkası adına dua etmenin bir temsilidir. Bu bölümde İbrahim Tanrı’nın huzurunda Sodom ve Gomora halkı için arabuluculuk eden bir şefaatçi olarak sunulmaktadır. Onlar için, onlar adına yalvarıyordu; yani, bir anlamda Baba’nın huzurunda bizim Şefaatçimiz olan İsa’nın bir örneği, bir simgesi gibi davranıyordu. Bugün bizim görevimiz, ancak bu tarz dualar ettiğimizde başarıya kavuşacaktır.

İbrahim Sodom, Gomora ve yakındaki diğer kentlerin sakinlerini sevmeyi öğrenmişti. Bu sebeple duası dürüst ve samimiydi. Sodom ve Gomora krallarını bozguna uğratan bazı krallara karşı savaşmıştı. İbrahim’in zaferinden sonra, Sodom Kralı Bera, Melkisedek ile beraber gelerek İbrahim’le tanışmıştı. Bera ondan insanlarının eve dönmesini talep etmişti: “Adamlarımı bana ver, mallar sana kalsın” (Yar. 14:21). Bu, kralın halkını sevdiğinin bir göstergesiydi. İbrahim’in önemli niteliklerinden biri sevgi olduğu için, Sodom ve Gomora krallarını sevmişti ve onlar için, halkları için dua etti. “İbrahim’in duasına tesir eden, mahvolan canlara duyduğu sevgiydi.”—Ellen G. White, Geçmişten Sonsuzluğa, 1. Cilt, s. 69.

İbrahim dualarında alçakgönüllü ve azimliydi. Tanrı onun ilk talebini, orada 50 doğru kişi yaşıyorsa kenti kurtarma talebini kabul eder etmez, İbrahim arabuluculuğa devam etti.

Dua olmadan, başkası adına da dua etmeden bizim görevimiz de başarılı olamaz. Biriyle tanıştıktan sonra, bir vaaz ya da Kutsal Kitap çalışması verdikten sonra, iletişim kurduğumuz o kişi için dua etmeliyiz. Tanrı, iletişim kurduğumuz kişilerin yüreklerine dokunurken bu duaları dikkate almaktadır. Arkadaşlarımızın ya da tanıştığımız kişilerin ihtida etmelerini sağlayacak olan bizim sözlerimiz ya da tatlı dilimiz değil, Kutsal Ruh’tur. Bu sebeple, dahil olduğumuz her türlü görevde, bağlantı kurduğumuz her kişi için ayrı ayrı dua etmeliyiz.

`Romalılar 8:34 ve İbraniler 7:25 ayetlerini okuyun. Bu ayetler, İsa’nın bizim için ne yaptığı konusunda ne anlatıyor ve bu gerçek bizim başka insanlar için arabuluculuk yapma işlevimizi daha iyi anlamamıza nasıl yardım edebilir?`