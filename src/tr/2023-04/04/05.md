---
title:  İbrahim’in Görevi
date:   25/10/2023
---

`Yaratılış 19:1-29 ayetlerini okuyun. İbrahim’in konukseverlik, sevgi ve dua ruhunun sonucu ne oldu?`

Metin Lut’un Sodom kentindeki durumu hakkında ilginç bir bilgi veriyor: “Lut kentin kapısında oturuyordu” (Yar. 19:1). Bu, onun kentin önemli kişilerinden biri olduğu anlamına geliyor. O kesinlikle bir devlet memuruydu çünkü kentin kapısında oturmak sadece memurların, yargıçların ve kralların sahip olduğu bir ayrıcalıktı (2Sa. 19:8, Yer. 38:7, Rut 4:1).

Yaratılış 19. bölüm, 18. bölümdeki İbrahim’in meleklerle olan hikayesiyle benzer şekilde ilerliyor. İbrahim ve Lut, ikisi de bir girişte ya da kapıda oturuyorlardı (Yar. 18:1, Yar: 19:1); İbrahim de Lut da gelip yaşadıkları yerde dinlenmeleri için yabancıları davet etmişti (Yar. 18:3, 4; Yar. 19:2); İbrahim de Lut da konukları için yemek hazırlamıştı (Yar. 18:4-8, Yar. 19:3). Tüm hatalarına rağmen, anlaşılıyor ki Lut bazı iyi niteliklere sahipti.

“RAB Sodom ve Gomora’nın üzerine gökten ateşli kükürt yağdırdı. Bu kentleri, bütün ovayı, oradaki insanların hepsini ve bütün bitkileri yok etti” (Yar. 19:24, 25).

Bu hikayenin yaşandığı dönemde Sodom ve Gomora kentlerinde kaç kişinin yaşıyor olduğunu bilmiyoruz fakat binlerce kişi içinden kenti terk eden sadece dört kişiydi ve sadece üçü kurtarıldı. Aynı Yaratılış’taki Tufan öyküsünde olduğu gibi. O zamanda kaç kişinin hayatta olduğunu bilmiyoruz fakat pek çoğunun kurtarılmamış olduğunu biliyoruz.

Sodom kentinden az sayıda kişinin kurtarılmış olmasının bizim kendi görevimiz için de çıkarımları var: herkes kurtarılmayacak. Elbette herkesin İsa’yı ve O’nun kurtuluş tasarısını kabul etmesini istiyoruz fakat herkes kendi özgür iradesine sahiptir. Görevimiz olabildiğince çok kişiyi İsa’yı seçmeye davet etmektir. Biz görevimizi yerine getirirken, Tanrı da Kutsal Ruh aracılığıyla bize yardım eder fakat O hiç kimsenin kendi iradesine karşı gelmez. Özgür irade, sonunda ne yaparsak yapalım, ne kadar dua edersek edelim kurtuluşun her kişinin kendi seçimine bağlı olduğu anlamına gelir.

`Görevi yerine getirirken beklediğimiz gibi sonuçlarla karşılaşmadığımız zamanlarda cesaretimizi kaybetmemeyi nasıl öğrenebiliriz?`