---
title:  Konukseverlik Armağanı
date:   22/10/2023
---

`Yaratılış 18:1-15 ayetlerini okuyun. İbrahim’in konuklarını ağırlamasında, konukseverliğin hangi unsurları sergilenmektedir?`

İbrahim o sıcak günde çadırının girişinde oturmuş dinleniyordu. Bu alışılmadık bir durumdu. Yaz mevsiminin o günlerinde, güneş tam tepedeyken, herkes bir gölge ya da serin bir esinti arayışı içinde olurdu. İbrahim belki de sıcaktan bayılan biri olursa yardım etmek için o sıcağa katlanıyordu.

O sırada üç yolcunun yaklaştığını gördü. İbrahim, yabancılara konukseverlik göstermeyi alışkanlık edinmişti. İbrahim’in bu karşılaşmaya girişkenlikle karşılık vermesinin sebebi buydu: Kutsal Kitap’ta ki bölüme göre onları görür görmez oturduğu yerden, çadırının girişinden kalkıp onlara doğru koşmaya başladı. Yani, ve bu çok önemli bir noktadır: Daha onlar kendisine gelmeden, İbrahim harekete geçti ve onları karşıladı.

“Biraz su getirteyim, ayaklarınızı yıkayın. Şu ağacın altında dinlenin. Madem kulunuza konuk geldiniz, bırakın size yiyecek bir şeyler getireyim. Biraz dinlendikten sonra yolunuza devam edersiniz” (Yar. 18:4, 5).

İbrahim görevinin farkındaydı, görevi putperestliğe ve çoktanrıcılığa gömülmüş olan dünyada, Rab’bin bilgisini herkesle paylaşmaktı. Bu olayda gördüğümüz üzere, bu görevi yerine getirmek için en çabuk yöntem, daha şimdi ufukta gördüğü bu yabancılara konukseverlik göstermekti.

O günlerde, İbrahim’in “büyük ev halkı binden fazla kişiden oluşuyordu. Bu kişilerin pek çoğu aile reisiydi ve birkaçından daha fazlası putperestlikten ihtida etmişti. Böyle bir hane sıkı şekilde yönetilmek ister. Zayıf, tereddütlü yöntemler işe yaramaz . . . İbrahim’in nüfuzu kendi hanesinin ötesine de ulaşmıştı. Çadırını her nereye kurarsa, hemen yanına kurban sunusu ve ibadet için bir sunak inşa ediyordu. Çadırı toplayıp gittiklerinde ise sunak orada kalıyordu. Tanrı hakkındaki bildiklerini, O’nun kulu olan İbrahim’den öğrenmiş olan pek çok göçebe Kenanlı ise o sunağın yanında durur ve Yehova’ya kurban sunardı.”—Ellen G. White, Education [Eğitim], s.54.

Bu adam daha en başından Tanrı’nın onu göreve çağırdığını ve Vaat Edilen Ülke’ye yaptığı yolculuğun bir tatil değil, çevresindeki herkes ve soyu aracılığıyla da tüm dünya için bir bereket olacak olan bir yolculuk olduğunu anlamıştı.

`Kendi yaşamınızda, İbrahim’in konukseverlik örneğinden hangi ilkeleri hayata geçirebilirsiniz?`