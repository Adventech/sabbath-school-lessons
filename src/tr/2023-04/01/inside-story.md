---
title:  İman Hayati
date:   06/10/2023
---

### İki Çocuk, İki Dua, Bölüm 1

_Andrew McChesney Tarafından_

Baba, Batı Afrika ülkesi Gine’nin başkenti Conakry’de bir sokakta Adventist Maranatha Okulu yazan yeni bir tabela görünce heyecanlandı. İki oğlunun da bir Hristiyan okuluna gitmesini istiyordu ve bu onların şansı olabilirdi. Ancak bu okulun, onun hayatını değiştireceğini hiç düşünmemişti.

Baba, yeni açılan okulun çitle çevrili yerleşkesine girdi ve bir öğretmen buldu. “Burası bir Hristiyan okulu mu?” diye sordu.

“Evet,” diye yanıtladı. “Bu bir Yedinci Gün Adventist okulu.”

Baba, oğullarının başka bir yerde okuduklarını söyledi ve onları bu okula nakletmek için söz verdi. “Hristiyan bir okulda eğitim almalarını istiyorum.” dedi.

Kısa bir süre sonra bu iki erkek çocuk, 11 yaşındaki Junior ve 8 yaşındaki Emile (resimde), Adventist okulunda okuyorlardı. Konuları arasında Kutsal Kitap vardı ve çocuklar babalarının daha önce hiç duymamış olduğu ayetleri öğrendiler. Baba, bu duruma şaşırmıştı. Oğlanlar, öğretmenlerin cumartesi günleri kilisede ibadet ettiğini açıkladığında Baba daha da şaşırdı. Çocuklar, okulla aynı yerleşkede bulunan bir kilisede Cumartesi programına katılıp katılamayacaklarını sordular. Baba, bunun ders dışı bir program olduğunu düşündü ve kabul etti.

Çocuklar iki yıl boyunca her Şabat günü kiliseye gittiler. Bazen öğretmenler Baba’yı ziyaret ederlerdi ve onu da kiliseye davet ederlerdi. “Şabat günü kilisemize gelmek ister misin?” diye sordular. Baba her seferinde reddetti. “Hayır, Cumartesi günü çalışmam gerekiyor,” dedi. “Meşgulüm.”

Bir Şabat günü, kilise pastörü Matthew, kilise üyelerine, “Bugün Junior ve Emile’in babasını ziyaret edeceğiz” dedi. 15 kilise üyesinden oluşan bir grup, sevinçli Junior ve Emile eşliğinde eve geldi. “Birlikte dua edebilir miyiz?” pastör, Baba’ya sordu.

Baba kabul edince pastör bir isteği olup olmadığını sordu. İsteği vardı. Aylar önce, bir sivil toplum kuruluşuna liderlik eden Baba, hibe almak için Gine hükümetinin bir bakanlığına başvurmuştu ve hâlâ bir yanıt bekliyordu. Pastör hibeyi alması için dua etti.

Üç gün sonra, Salı günü bakanlıktan yanıt geldi. Hibe onaylanmıştı. Baba, hemen okula gitti ve öğretmenlere edilen duanın mucizevi cevabını anlattı. Hibe için Tanrı’ya şükretti. Ancak duanın cevabı onu Şabat günü kiliseye gitmeye ikna etmemişti.

_Üç yıl önce Batı-Orta Afrika Bölümünde (WAD) Gine, Conakry›de Adventist Maranatha Okulunun genişlemesine yardımcı olan On Üçüncü Şabat Sunularınız için teşekkür ederiz. Bu çeyrekte On Üçüncü Şabat Sunularınız yine WAD’da müjdenin yayılmasına yardımcı olacak. Hikaye gelecek hafta sonuçlanacaktır._