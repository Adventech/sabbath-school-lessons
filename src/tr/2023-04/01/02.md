---
title:  Bize Elini Uzatan Tanrı
date:   01/10/2023
---

Tanrı bizi Kendi suretinde ve benzerliğinde yarattı. Bize kusursuz bir dünya verdi ve amacı O’nunla kusursuz bir iletişim içinde yaşamamızdı. Bu, O’nun en kıymetli niteliğini, sevgiyi merkez alan bir ilişki olacaktı. Fakat sevginin gerçek olabilmesi için Tanrı bize aynı zamanda başka bir değerli armağan verdi: özgür irade–hangi yolu takip edeceğimizi seçme özgürlüğü. Tanrı elbette Adem ve Havva’ya itaatsizliğin tehlikeleri ve ölümcül sonuçlarıyla ilgili açık talimatlarını bildirmişti (Yar. 2:16, 17). Fakat Şeytan Havva’yı aldatarak, onu iyiyi ve kötüyü bilme ağacının meyvesini yerse hiçbir olumsuz etki yaşamayacağına ikna etti. Tersine, onların “iyiyle kötüyü bilerek Tanrı gibi” olacaklarını iddia etti (Yar. 3:5). Maalesef, Havva yemeyi seçti ve meyveyi Adem’e uzattığında o da aynı tercihi yaptı. İşte o an kusursuz yaratım günahla lekelenmiş oldu.

O an, Tanrı’nın yeni yarattığı yeryüzü gezegeniyle ilgili asıl planının ve amacının değişmesine yol açtı. “Dünyanın kuruluşundan önce” (Ef. 1:4) tasarlanmış olan kurtuluş görevi artık yürürlüğe konulmalıydı.

`Yaratılış 3:9-15 ayetlerini okuyun. Adem ve Havva düştükten sonra Tanrı’nın Adem’e ilk sözleri ne olmuştu ve bu ifade neden bugün dahi ilahiyat açısından çok önemlidir?`

Tanrı elbette onların tam olarak nerede olduklarını biliyordu. Korkunun yoğun etkisi altında olan Adem ve Havva’nın, neler olduğunu görmeye ihtiyaçları vardı. Fakat aynı zamanda onlarla yüzleşilmeliydi çünkü ancak bu şekilde günahlarının korkunç sonuçlarını anlayabilirlerdi. Ayrıca Şeytan’ın yenilgiye uğratılması gerekiyordu. Bu sebeple, Tanrı daha sonra görevini, yani kurtuluş tasarını açıklamaya başladı (bkz. Yar. 3:14, 15)–o plan ki, “dünyayı Mesih’te kendisiyle” barıştırmak için tek umuttur (2Ko. 5:19).

Fakat çok dikkat etmemiz gereken bir gerçek bulunmaktadır: yüzleşme ve barıştırılma vaadinden önce, Tanrı düşmüş olan insanlığı aramaya gelmiştir. Umutsuz görünen duruma rağmen, Tanrı Adem’e sorduğu soruda özünde iki konuya dikkat çekmişti: bizim düşkün durumumuz ve O’nun müjdeci doğası. Biz kayıbız ve kurtarılmaya son derece muhtaç durumdayız. Bizi kurtarma kararlılığıyla ve bizimle birlikte olmak için bizi bulan O’dur.

`Tanrı tarih boyunca “neredesin?” diye sormayı sürdürmüştür. Sizin kendi kişisel tecrübenizde, bu size ne anlam ifade ediyor ve O’na nasıl cevap verdiniz?`