---
title:  Bulunduğunuz Yerden Başlamak
date:   19/10/2023
---

`Elçilerin İşleri 1:8 ayetini okuyun. İsa, paylaşma işini yaparken ya da dünyaya O’nun tanıkları olurken temel almamız için hangi ilkeyi açıkladı?`

Bu, İsa’nın belirlediği, O’nun, diğer insanlarla paylaşacak iyi habere sahip olan öğrencileri olarak nasıl davranmamız gerektiğini bize gösteren ilkedir. Gerçeği paylaşmak insanları ne kadar yanıldıklarına ikna etmek değildir, tersine Vahiy 14:6-12 ayetlerindeki üç meleğin mesajında resmedildiği şekilde İsa’yı paylaşmaktır.

Bununla birlikte, İsa’nın Elçilerin İşleri 1:8 ayetindeki sözlerinde bir takım ilkeler bulunmaktadır.

İlk olarak, “Yeruşalim’de… benim tanıklarım olacaksınız.” Daha önce gördüğümüz üzere (fakat tekrar etmekte fayda var), bizim öncelikli olarak yaşadığımız yerde O’nun tanıkları olmamız gerekiyor. Kendi evimiz, kilisemiz, mahallemiz ve toplumumuz buna dahil olabilir. Öncelikle her nerede isek orada, O’nun bizi ilk olarak yerleştirdiği yerde –evde ya da işte– ve bize en yakın olan kişiler için O’nun tanıkları olmalıyız. Bu, ailemizin fertleri ya da akrabalarımız olabilir, kilisedeki kişiler olabilir, iş arkadaşlarımız, komşularımız ve topluluğumuz olabilir.

Bazen insanlar O’nun tanıkları olmak için sadece uzak bir ülkeye, yabancı bir kültüre gitme isteği içinde oluyorlar. Fakat şu an etraflarında olan kişilere tanıklık yapmıyorlar. Bulunduğumuz yerden başlamalı ve oradan da Rab’bin bizi yönlendirdiği yere gitmeliyiz.

Sonra da, “bütün Yahudiye ve Samiriye’de ve dünyanın dört bucağında benim tanıklarım olacaksınız” (Elç. 1:8). İsa burada yine, tanıklığın toplumsal engelleri aşmayı gerekli kıldığı gerçeğini doğruluyor. Bulunduğumuz yerden başlayarak, farklı sosyal, etnik ve dini topluluklara ulaşmak için başka yerlere gitmeye çağrılabiliriz. Belirli bir ırktan olan ya da aynı dili konuşan toplumun bir üyesi olduğumda, onlara tanıklık etmem çok daha kolay olacaktır çünkü aşmam gereken az sayıda toplumsal engel vardır. Dünyanın bazı bölgelerinde, kiliseyi sadece belirli bir zümreden ya da soydan gelen kişiler oluşturuyor. Fakat İsa’nın görevi bize, O’nun tanıkları olarak konfor alanımızdan çıkmanın ve kaynaklarımızı böyle topluluklar için harcamanın şart olduğunu söylüyor. Onların da İsa’nın mesajını duymaya ihtiyacı var.

`Görev: Toplumda özel ihtiyaçları olan fakat kilisenin onlara ulaşmak için henüz bir çaba sarf etmediği halk topluluklarını belirleyip bir listesini yapın.`

`Ödev: Yakın gelecekte, özel ihtiyaçları olan halklara hitap eden bir görevde yer almanız için karşınıza fırsatlar çıksın diye dua etmeye başlayın.`