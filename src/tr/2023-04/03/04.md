---
title:  İbrahim’in Çağrısı
date:   17/10/2023
---

İbrahim, Tanrı’nın çağrısına itaat ederek Tanrı’nın emrettiği gibi o ülkeye gitti. Fakat daha başından işlerin onun için pek iyi gitmediği belliydi. Tanrı’nın ona gitmesini söylediği topraklara vardı fakat Kutsal Kitap’a göre, “o günlerde orada Kenanlılar yaşıyordu” (Yar. 12:6). Kenanlılar, zalimlikleri ve vahşilikleriyle bilinen putperestlerdi. İbrahim oraya gider gitmez Rab ona göründü ve “bu toprakları senin soyuna vereceğim” dedi (Yar. 12:7). İbrahim’in o durumda yüreklendirilmeye ihtiyaç duyduğuna şüphe yok.

Fakat işler hâlâ onun için pek de iyi gitmiyordu, en azından başlarda.

`Yaratılış 12:10-13:1 ayetlerini okuyun. Daha sonra, İbrahim’in başına neler geldi ve Tanrı’nın bu adamı ne hatalar yaptı?`

“Nereye gideceğini bilmeden” (İbr. 11:8) yola çıkarak, kendi vatanındaki rahat ve çok muhtemel zenginlik içindeki yaşantısını geride bırakmak, onun için son derece cesaret kırıcı olmuş olmalı. Ve ilk karşılaştığı şeylerden biri de kıtlık oldu! Kıtlık o kadar sertti ki Tanrı’nın ona yerleşmesini söylediği toprakları terk edip başka bir yere gitmeye mecbur kaldı. Sonrasında ise işler daha da kötüye gitti.

“İbrahim Mısır’da kaldığı süre boyunca insanî zayıflıktan ve kusurdan arınmış olmadığının örneklerini verdi. Saray’ın kendi karısı olduğunu gizleyerek ilahî gözetime güvensizlik etti, hayatında sıklıkla asil örnekleri görülen o yüce imanın ve cesaretin eksikliğini ortaya koydu . . . İbrahim’in imansızlığı yüzünden Saray büyük bir tehlikeye düştü. Mısır kralı onu karısı olarak sarayına almak istedi. Ancak Rab, merhametli davranarak Saray’ı korudu ve kralın ev halkını yargıladı.”—Ellen G. White, Geçmişten Sonsuzluğa, 1. Cilt, s. 64.

Kimse görevin kolay olduğunu söylememişti fakat İbrahim’in yalan söylemesi, hile yapması işleri daha da kötüye götürmekten başka bir işe yaramadı. Şükür ki, Rab bir sabır Tanrısıdır ve O hata yaptı diye kulunu terk etmedi. Fakat maalesef bu İbrahim’in son hatası olmayacaktı. Hatalarımıza rağmen, İbrahim’in yaptığı gibi O’na imanla boyun eğdiğimizde, sadece yanlışlarımızın, günahlarımızın ve hatalarımızın bağışlanmasıyla kalmayıp, aynı zamanda Rab’bin görev için bizden yararlanmayı sürdürebileceğini bilmek son derece teselli edicidir.

`Avram’ın Mısır’da yaşadıklarından kendimiz için hangi dersleri çıkartabiliriz?`