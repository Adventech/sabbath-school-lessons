---
title:  İlk Kilise ve Konfor Alanları
date:   18/10/2023
---

`Elçilerin İşleri 8:1-4 ayetlerini okuyun. İlk kilisede imanlıları konfor alanlarından çıkaran şey neydi?`

O zamana kadar ilk kilise temelde Yeruşalim’deydi (ya da Yahudi topraklarında Yahudi halkı arasındaydı). Bir Ferisi ve dindar bir Yahudi olan Saul’un da faal olarak dahil olduğu zulüm başladığında, Yeruşalim’deki kilise Yahudiye ve Samiriye’nin her yerine dağıldı. Elçilerin İşleri 1:8 ayetinde İsa, onların “bütün Yahudiye ve Samiriye’de ve dünyanın dört bucağında” O’nun tanıkları olacaklarını öngörmüştü. Elçilerin İşleri 8:4 ayetinde yazdığı gibi, bu öngörü yerine geliyordu –“dağılan imanlılar, gittikleri her yerde Tanrı sözünü müjdeliyorlardı.”

Kilise Yeruşalim’in dışındaki yerlere gitmeye başladıktan sonra dahi, hâlâ Yahudilerin yaşadıkları bölgelerde ya da diğer kentlerde Yahudilerin yaşadığı mahallelerde vaaz veriyorlardı. Elçileri İşleri 11:19 ayetinde kilisenin Fenike (Lübnan) ve Kıbrıs’a kadar dağıldığı belirtiliyor fakat o aşamada mesajı Yahudiler dışında hiç kimseye vaaz etmiyorlardı. İsa’nın öğrencileri ve ilk kilise Uluslardan olanların değil, Yahudilerin Rab’be geldiğini görmeyi amaçlıyordu. Kilisenin görevinin ne olduğu konusunda hâlâ çok dar bir bakış açısına sahiplerdi.

İsa’nın öğrencilerinden biri, ilk kilisenin önder kişilerinden biri olan Petrus, Pavlus bunu hayata geçirdikten sonra bile müjde mesajını Uluslardan olanlara ulaştırma konusunda isteksizdi. Petrus sünnetlilere (yani Yahudilere) elçi diye, Pavlus ise Uluslardan olanlara elçi diye biliniyordu (Gal. 2:8). İlk zamanlarda Petrus Uluslardan olanlarla yan yana görünmekten bile kaçınıyordu (Gal. 2:11, 12). Fakat Tanrı Petrus’u konfor alanında çıkardı ve onun yüreğini değiştirdi. Müjde görevinin gerçekte neyi gerekli kıldığını ve İsa’nın ölümünün tüm dünya için neyi başarmış olduğunu anlamaya başlıyordu.

`Elçilerin İşleri 10:9-15, 28, 29 ayetlerini okuyun. Rab’bin Petrus’a verdiği mesaj neydi ve biz kendi zamanımızda ve çağımızda bu ilkeyi görev işine nasıl uygulamalıyız?`