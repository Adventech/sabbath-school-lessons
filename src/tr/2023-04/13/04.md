---
title:  Son Kriz
date:   26/12/2023
---

İsa öğrencilerine ve bize şöyle demişti: “Bu nedenle gidin, bütün ulusları öğrencilerim olarak yetiştirin; onları Baba, Oğul ve Kutsal Ruh’un adıyla vaftiz edin; size buyurduğum her şeye uymayı onlara öğretin. İşte ben, dünyanın sonuna dek her an sizinle birlikteyim” (Mat. 28:19, 20). Büyük Görev budur ve pek çok yönden, “her ulusa, her oymağa, her dile, her halka” (Va. 14:6) çağrıda bulunan üç meleğin mesajı, basitçe Büyük Görev’in “sahip olduğumuz gerçek” (2Pe. 1:12) ifadesidir.

`1. Yuhanna 4:8, 2. Petrus 3:9, 1. Timoteos 2:4 ve Yaratılış 12:3 ayetlerini okuyun. Neden her insan topluluğu Tanrı için değerlidir?`

Mesih’in sevgisi, hiçbir insan topluluğu dışarıda bırakılmadan tüm insanlık içindir. Mesih’in sadece önceden belirlenmiş bir seçkinler topluluğu için öldüğünü öğreten dini doktrinin tersine, Kutsal Kitap Mesih’in ölümünün ırk, etnik köken ya da herhangi başka etmen fark etmeksizin tüm insanlar için olduğu konusunda çok açıktır. Eğer insansanız, Mesih sizin için öldü. Nokta. Her kişi için kalan tek soru şudur: Siz O’nun ölümüne nasıl karşılık veriyorsunuz?

İsa döndüğünde sadece iki aleni taraf olacak: Vahiy 13. ve 17. bölümlerde açıklanan dini ve siyasi kurumlar aracılığıyla Şeytan’ın otoritesine boyun eğmiş olanlar ve “Tanrı’nın buyruklarını yerine” (Va. 14:12) getirerek imanlarını gösteren, bütünüyle İsa Mesih’e boyun eğmiş olanlar.

Başından beri insanlar Tanrı’nın kim olduğuna, O’nun doğruluk ve sevgi yoluna dair kanıtlara sahipti (Rom. 1:18-21). Bu sebeple, her çağdan her insan, ne kadar anladığından ya da anlamadığından bağımsız olarak, Tanrı ile nasıl işbirliği yaptığına ve hayatını nasıl yaşadığına bakılarak yargılanacaktır (Rom. 2:11-16).

Fakat zamanın sonunda gittikçe artmakta olan bir kutuplaşma var ve vicdan hürriyetine artık saygı gösterilmeyecek. İnsanlar Şeytan’ın tarafında sıralanmaları için baskı görecekler. Müjdenin duyurulması ve Şeytan’ın taktikleri hakkındaki ciddi haberlerin açığa vurulması son derece acil bir iştir. İşte üç meleğin mesajı ve bizim görevimiz de tam olarak bununla ilgilidir.

Mesih’in kişisel olarak sizin için öldüğü gerçeği üzerinde düşünün.

`Ne kadar kötü olursa olsun, yaptığınız herhangi şeyin bedelinin Mesih’in çarmıhtaki ölümüyle yeterince ödenmediğini düşünmenize sebep olan şey ne olabilir?`