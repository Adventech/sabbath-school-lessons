### Konuşmayı Bırak ve Bir Şeyler Yapmaya Başla!

Yıllar önce, Adventist dergilerimizden biri korkunç durumda olan bir bataklık hakkında bir haber yayınladı. İnsanlar bataklığın içinden geçen yolda ilerlerken sıklıkla bataklığa düşüyorlardı. Ağlayışları ve haykırışları yakındaki köyden rahatlıkla duyulabiliyordu. Berbat bir durumdu.

Halk bir köy konseyi topladı. Aslında daha önce de pek çok defa konseyler toplanmıştı. Bu duruma neyin sebep olduğunu inceleyen pek çok teori ve analiz üzerinde konuşulmuş hatta bazen olası çözümler tartışılmıştı. Fakat bir araya gelip konuşmak dışında hiçbir şey yapılmamıştı. Yıllar geçmesine rağmen, tartışmalar sürüyordu. Bataklık konusunda tez yazan kişiler oldu. O bölgeden olmayan bilim insanları çağrıldı. Toplantılar için bir araya gelerek vakitlerinden veren kişilere yemek servis etmek için kermesler düzenlendi. Hatta bataklığa kapılanların, orada can çekişenlerin ağlayış sesleri devam eden tartışmaları bölmesin diye, ses geçirmez bir toplantı odası inşa etmek için para toplandı. Fakat kimse sıkıntı çeken insanlara yardım etmek için bir şey yapmadı. Bataklıkta daha fazla insanın kaybolmasına engel olmak için de kimse bir şey yapmadı. Sadece konuştular.

Bir bütün olarak kilisemiz ve özellikle de sizin Sebt okulu sınıfınız bu köyün sakinleri gibi olmak istemeyiz. Biz birlikte dua ederek, düşünerek, paylaşarak ve tartışarak geçirdiğimiz zamanı seviyoruz. Fakat bunun ötesine geçmeye, çevremizdeki insanlar için ve onlarla birlikte gerçekten bir şey yapmaya can atıyoruz. Toplumlarımızda ve dünyada bir şeyleri değiştirmek istiyoruz. Biz işin tamamlanmasını ve İsa’nın dönmesini istiyoruz.

Bu çeyrekliğin Yetişinler İçin Sebt Okulu Kitapçığı dışarı çıkıp bir şeyler yapmaya odaklanmamızı sağlamak için tasarlandı. Pek çok harika Kutsal Kitap öyküsünü inceleyeceğiz. İlgi çekici tecrübeler ve tasvirler okuyacağız. Komşularımıza (özellikle de Hristiyan geçmişine sahip olmayanlara) ulaşmamız için bize yardım edecek uygun kaynakların neler olduğunu öğreneceğiz. Fakat bunlar sadece bize örneklerle anlatmanın ve bizi motive etmenin yöntemleri olacak. Gerçek odağımız, her dersin gerçek kalbi, her hafta Perşembe günü paylaşılacak ve bu dışarı çıkıp gerçekten bir şey yapma görevi olacak.

Sizinle teolojik anlayışlar paylaşacağız ve çalışmanıza yardım edecek gereçler ve fikirleri temin edeceğiz. Her haftaki dersin Perşembe günündeki bölümünde görevler dikkatle ilerletilecek. Kolay bir görevle başlayacak. Fakat çeyreklik ilerledikçe görevde belirgin (ve pek o kadar belirgin olmayan) artışlar olacak. Hedefimiz her birimizin görevi kabul etmesi, Kutsal Ruh’un bize rehberlik etmesi için dua etmesi, öğrendiklerimizi uygulaması ve sonra da bir sonraki hafta işlerin nasıl gittiği hakkında konuşmak için birkaç dakika ayırmasıdır. Bunun bir övünme zamanı değil, hem iyi giden hem de gitmeyen tarafları konuşacağımız bir paylaşım zamanı olması gerekiyor. Paylaştıkça, gruptan yeni fikirler çıkacaktır. Kişisel ve toplu dua listelerimiz gittikçe büyüyecek.

Sonuç olarak, arzumuz bu çeyrekliğin hatırlanmasıdır. Fakat isteğimiz, onun akılda kalan düşünceler, güzel öyküler ya da derin ilahi kavramlarla hatırlanması değil (ki çeyreklikte bunlardan fazlasıyla mevcut olabilir), her birimizin ileride bu çeyrekliği düşündüğünde onu Kutsal Ruh’un alçakgönüllü gayretlerimizi alıp O’nun adını şereflendirmek ve yüceltmek için görev mucizeleri yarattığı bir zaman olarak hatırlamasıdır.

Küresel Hizmet Merkezleri ilk olarak 1980 yılında Genel Konferans tarafından kurulmuştur. Genel Konferans Adventist Müjdeleme Ofisi’nin yönetimi altında çalışmaktadırlar. Şu an altı merkez faal durumdadır. Amaçları, kilisenin dünyadaki büyük Hristiyan olmayan topluluklarda daha etkili bir şekilde yeni imanlı gruplar oluşturmasına yardım etmektir.

Bu Yetişkinleri için Sebt Okulu Kitapçığı’nın oluşturulması için bu merkezlerin yöneticileri (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Greg Whitsett) ve onlara yardım eden Gary Krause (Adventist Müjdecilik yöneticisi), Homer Trecartin (Küresel Müjdeleme Merkezleri emekli yöneticisi) ve Jeff Scoggins (Küresel Müjdeleme planlama yöneticisi) ortak bir çalışma yürütmüştür. Daha fazla bilgi almak için lütfen şu adresi ziyaret edin: www.GlobalMissionCenters.org.