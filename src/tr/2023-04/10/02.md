---
title:  Atina’da Bir İbrani
date:   03/12/2023
---

`Elçilerin İşleri 17:1-16 ayetlerini okuyun. Pavlus Atina’ya nasıl ulaştı ve orada karşılaştığı şeye nasıl tepki verdi?`

Atina kenti putlarla doluydu (Elç. 17:16). Pavlus kendi halkının tarihini ve (çok sayıda uyarıya rağmen) putperestliğe olan yatkınlıklarını bildiği için, Atina’da karşısına çıkan putlar da onu çok üzdü. Şüphe yok ki, gerçek Tanrı’yı öğrenmedikleri takdirde günahlarıyla ölecek olan Atinalılar için duyduğu merhamet onu motive ediyordu.

Bugün de şehirlerimiz Pavlus’un gördüklerinden daha az bariz olsa da, putlarla dolup taşıyor. Ve maalesef pek çok imanlı kişi de oradaki putlara hiçbir tepki bile göstermeden önlerinden yürüyüp geçiyor. Oysa Pavlus bir tepki gösterecek kadar Kutsal Ruh’u anlıyordu. Müjdenin tüm dünya için olduğunu henüz kavrayamamış olan diğer imanlılara ayak uydurmayan Pavlus, Tanrı’nın diğer herkesle birlikte Atinalıların da kurtarılmasını istediğini biliyordu. O, dünya çapında müjdecilik kavramının, putlara tapan putperestler ve Atina sokaklarını dolduran filozoflar da dahil olmak üzere müjdeyi bütünüyle ulaşılmamış kişilere ulaştıracağını anlamıştı.

Pavlus bu sebeple bu kişilerin bulunduğu pazar yerini sık sık ziyaret ediyordu. Pazar yerinde bu putperestlerin yüreklerine ve zihinlerine ulaşmanın yöntemlerini sınayıp test ederek, ilk Küresel Müjdeleme Çalışmaları Merkezi’ni onun kurduğunu söyleyebiliriz.

Pavlus Yahudilere, hatta Tanrı’dan korkan Uluslara yaklaştığı gibi Atinalılara yaklaşamayacağını biliyordu. Bunlar, başlangıç noktaları İsrail’in Tanrısı ya da O’nun İsrail ulusu içindeki işleri olmayan insanlardı. Bu kavramlar ve inançlar Yahudiler ve Tanrı’dan korkan Uluslar için ne kadar merkezi olsa da, Atina’nın pazaryerinde Pavlus’un karşısına çıkan insanlar için hiçbir şey ifade etmiyorlardı. Bu sebeple bütünüyle yeni bir yaklaşıma ihtiyaç vardı.

Bugün biz de sıklıkla geçmişlerinde “Yahudi-Hristiyan” mirasıyla hiçbir ortaklık bulunmayan kişilere ulaşmaya çalışıyoruz. Bu sebeple, Pavlus gibi biz de uyum sağlamalıyız. Örneğin, Buenos Aires’te işe yarayacak bir yaklaşım, Bangkok’ta hiç sonuç vermeyebilir.

`Toplumunuzda insanlar ne tarzda putlara tapınıyorlar ve tüm bunların ne kadar değersiz olduğunu anlamaları için onların gözlerini nasıl açabilirsiniz?`