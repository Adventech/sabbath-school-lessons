---
title:  Yeni Bir Tanrı’yı Tanıtmak
date:   06/12/2023
---

Pavlus artık Atina’daki düşünürlerin dikkatini cezbetmiş olduğuna göre, kendisini dinleyenleri göğün Tanrısı’na döndürdü.

`Elçilerin İşleri 17:24-27 ayetlerini okuyun. Pavlus burada, bu insanlara ulaşma girişiminde nasıl bir yaklaşım sergiliyordu?`

Bilinmeyen bir tanrıya sunak inşa edecek kadar ruhsal konularla ilgilenen bir halk için, Pavlus’un sözleri merak uyandırıcıydı: Tapınakta yaşamayan, insanlardan gelecek hiçbir şeye ihtiyaç duymayan, tersine insanların ihtiyaçlarını karşılayan Yaratan bir Tanrı. Tanrıların davranışlarının kestirilemez, bencil ve zalimce olduğu Grek mitolojisine batmış bir toplum için, Pavlus’un tarif ettiği gibi bir Tanrı’nın varlığı son derece merak uyandırıcı bir düşünceydi. Böylece Ares tepesindekiler sevgi Tanrısı’na doğru ilk küçük adımlarını atmış oldular.

Aslında, onların bilmedikleri bu Tanrı bilinebilirdi! Gerçekte, bilinmek de istiyordu.

Pavlus Ares tepesinde muhtemelen Luka’nın bu öyküde paylaştığı bir iki cümleden çok daha fazla konuştu. Luka’nın yer kazanmak için Pavlus’un konuşmasını özetlemiş olması mantıklı görünüyor. Eğer öyleyse, Pavlus buraya kadar okuduğumuz kavramların her birini çok daha ayrıntılı bir şekilde açıklamış olmalı. O halde, Pavlus’un konuşmasını kavramlara ayıralım:

1\. Pavlus öncelikle onların mevcut ruhsal farkındalıklarını ve samimiyetlerini övdü.

2\. Sonrasında, onların inançlarını çalıştığını ve öğrendikleri arasında saygı duyduğu bazı şeyler bulduğunu onlara gösterdi.

3\. Daha sonra, onların dinlerini çalışırken, anlamadıklarını itiraf ettikleri belirli bir şeyi keşfettiğinden bahsetti.

4\. Sonrasında ise, Tanrı’nın, onların çaresizce ihtiyaç duyduklarını bildiği yönünü onlarla paylaştı: Tanrı var, onları seviyor ve uzakta değil.

5\. Pavlus son olarak, konuşmasını bitirirken, onlara henüz tanımadıkları bu Tanrı’nın bilgisini reddetmenin ne anlama geldiğini açıkladığı bir uyarıda bulundu.

Pavlus onların inançları hakkında bildiklerine dayanarak onları olabildiğince yakaladı. Onları buraya kadar getirebildiyse, iyi bir ilerleme kaydediyordu.

`Pavlus’un yaratılan dünya ve ayrıca Tanrı’nın Yaratıcı olması konusuna nasıl değindiğine dikkat edin (ayrıca bkz. Rom. 1:18-25). Hitap ettiğimiz kişilerden pek çoğu söz konusu olduğunda, en azından başlangıçta bu yaklaşım neden iyi bir tercihtir? Yaratılan dünyada Tanrı’ya bu kadar güçlü bir şekilde işaret eden ne var?`