---
title:  Pavlus Ares Tepesinde
date:   04/12/2023
---

Pavlus, her nerede olursa olsun, Tanrı’dan aldığı görevle müjdeyi vaaz edecekti. Atina’da yapmaya çalıştığı şey de tam olarak buydu.

`Elçilerin İşleri 17:18-21 ayetlerini okuyun. Pazar yerindeki putperestler Pavlus’un konuşmalarına ve sorularına nasıl farklı şekillerde tepki verdiler?`

Pavlus, “yabancı ilahlarıyla” pazar yerindeki bu kişileri açık bir şekilde etkilemişti (Elç 17:18). Onlar da, Pavlus herhangi bir hukuki yargılamayla karşı karşıya olmasa da, onu yasayla ilgili ve dini konuların karara bağlandığı Ares Tepesi Kurulu’na götürdüler. Amaç, görünüşte, ona ve “bu yeni öğretiye” bir kulak vermekti (Elç. 17:19). Bu insanlara son derece garip gelen düşünceleri yayıyor olsa da, Pavlus gibi konuşan, onun gibi tutkulu ve zeki birini görmezden gelmek kolay değildi.

Elçilerin İşleri 17:21 ayeti, Atinalıların hiçbir şey yapmadan düşüncelerini anlattıklarını ve yeni fikirleri dinlediklerini söylüyor. Luka onları tembellikle mi suçluyordu? Muhtemelen hayır. Daha çok, onların deneyimli düşünürler ve tartışmacılar olduklarına işaret ediyordu. Sonuçta Grekler Sokrates, Platon ve Aristo gibi etkileri günümüze kadar süren düşünürler ortaya çıkarmıştı. Atina yüzyıllar boyunca entelektüel ve felsefi düşüncenin merkezi olarak görülmüştü. Bu düşünürlerin bazıları, elbette bugün tanrıtanımazlıktan anladığımız gibi tanrıtanımaz olmasa da, felsefi düşüncelerinin pek çoğu Hristiyanlık öğretisinden son derece farklıydı. Örneğin Epikürcülerin ya da Stoacıların felsefesinde dirilmiş Mesih gibi bir şey bulmak zordur.

Pavlus, Atina’dayken Kutsal Ruh’un onun bilgisinden ve Gamaliel’in yanında aldığı eğitimde öğrendiği hitabet yeteneğinden faydalanabileceği beklentisi içindeydi. Fakat gerçekte Kutsal Ruh daha çok Pavlus’un Atina sokaklarında aldığı eğitimden faydalandı. “Onun yürüttüğü mantığı dinlerken, dinleyicilerinin en bilge olanları bile hayrete düştü. Onların sanat eserlerine, edebiyatlarına ve dinlerine aşina olduğunu gösterdi.”—Ellen G. White, Elçilerin İşleri, s. 215.

`Pavlus, Atina’da bu putperestler ve filozoflar arasında tecrübe ettiklerinden sonra, Korintliler’e şöyle yazmıştı, “Aranızdayken, İsa Mesih’ten ve O’nun çarmıha gerilişinden başka hiçbir şey bilmemeye kararlıydım” (1Ko. 2:2). Burada, her kime vaaz ediyor olursak olalım, mesajımızda Mesih’in ne kadar merkezi olması gerektiği konusunda bizim için hangi ders bulunmaktadır?`