---
title:  İman Hayati
date:   08/12/2023
---

### İspanya’ya Giden Misyon Yolu, Bölüm 4

_Andrew McChesney Tarafından_

Luis Paiva, İspanya’da bir meyve tezgahı açmaya karar verdi. Ama Tanrı’nın onu başka bir yerde hizmet etmeye çağırdığını hissederek korkuyla ilerliyordu. Ayrıca yeni işinin, her şeyini Tanrı’ya vermesini engelleyebileceğinden de endişeliydi.

Meyve tezgâhını açtıktan iki kısa hafta sonra her şey alt üst olmuş gibiydi. İşi kötüye gidiyordu. Ortakları onu aldatıyordu. Hastalandı ve artık yürüyemez hale geldi. Ama Luis pes etmek istemiyordu. Yedinci Gün Adventistlerinden ticari tavsiye istedi. İçlerinden biri, Luis’in pastör olmak için eğitim aldığını bilerek onu azarladı. “Dünyevi işlerle değil, Rab için ruhları kazanma işiyle meşgul olmalısın” dedi.

Luis için bu azarlama, Tanrı’nın sesini duymak gibiydi. Ama kendini daha da umutsuz hissediyordu. Kilise olmadan nasıl pastör olarak hizmet edebilirdi? Luis konuyu karısıyla konuştu ve memleketleri Venezuela’ya dönmeye karar verdiler. Belki orada sağlığına kavuşabilirdi.

Kısa bir süre sonra Luis, İspanya’daki Adventist Kilisesi’nin lideri Gabriel Diaz’dan bir telefon aldı. Kilise, İspanya’nın kuzeybatısındaki bir şehir olan Lugo’da çalışacak bir misyoner arıyordu. Luis tam zamanlı hizmete geri dönme olasılığından çok memnundu. Ancak ciddi sağlık ve iş sorunları olduğunun da farkındaydı ve bunu belirtti. “Yürüyemiyorum bile” dedi.

Kilise lideri caymadı ve iki adam birlikte dua ettiler.

Luis iki hafta içinde yürüme yetisini geri kazandı ve Lugo’da bir ev kilisesi açtı. İlk Şabat günü, her ikisi de kilise üyesi olan sadece iki kişi ibadet için geldi. Ancak sadece dört ayda, her Şabat günü ev kilisesinde 22 kişi toplanıyordu. Bunların arasında yeni vaftiz edilmiş üç üye ve vaftiz için hazırlanan başkaları da vardı. Ayrıca Luis, insanlara ruhları Tanrı için nasıl kazanacaklarını öğretmek için bir Kutsal Kitap çalışma okulu ve bir müjdecilik okulu açmıştı. Resmi bir kilise kurmak için planlar yapıyordu.

“Bunun olması için birçok ruhu kazanmamız gerektiğini biliyoruz” diyor. “Ama ben Tanrı’ya güveniyorum ve bunun gerçekleşeceğine güvenim tam, çünkü biz yalnızca Mesih’in yöntemini kullanıyoruz.”

“Yalnızca Mesih’in yöntemi,” Ellen White’a göre, “insanlara ulaşmada gerçek başarıyı sağlayacaktır. Kurtarıcı, onların iyiliğini isteyen biri olarak insanların arasına karıştı. Onlara sempati gösterdi, ihtiyaçlarına hizmet etti ve güvenlerini kazandı. Ardından onlara ‘Ardımdan gelin’ diye buyurdu.” (Ministry of Healing, s. 143 [Şifa Hizmeti])

Venezuela’da bir pastör ve daha sonra Meksika’da bir misyoner olarak Luis, İspanya’da Tanrı’ya hizmet edeceğini asla hayal etmemişti. Ancak daha mutlu olamazdı.

“Ben Tanrı’nın lütfuyla buradayım” diyor.

_Dünyanın dört bir yanındaki misyonerleri desteklemeye yardımcı olan Şabat Okulu misyon sunularınız için teşekkür ederiz._