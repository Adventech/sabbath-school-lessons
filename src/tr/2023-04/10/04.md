---
title:  Pavlus ve Bilinmeyen Tanrı
date:   05/12/2023
---

Pavlus’un, Atinalıların sahte dinini ya da sahte ilahlarını kötülemediğine dikkat edin. Az da olsa bulabildiği ne kadar iyi nokta varsa onları bir araya getirdi ve onlardan faydalandı.

`Elçilerin İşleri 17:22, 23 ayetlerini okuyun. Pavlus, burada bu insanlara müjdeyle ulaşma girişiminde ne yapıyordu?`

“Ey Atinalılar, sizin her bakımdan çok dindar olduğunuzu görüyorum” (Elç. 17:22). Pavlus putperestlere iltifat ediyordu! Dinleri her yönden yanlış yola sapmıştı fakat yine de Pavlus onların dinlerine bağlılıklarını övdü çünkü yanlış yola sapmış olsa bile ruhsallığa bağlı olmak, ruhsallığı hiç önemsememe tavrına görece övgüyü hak ediyordu.

Pavlus şöyle devam etti, “Ben çevrede dolaşırken, tapındığınız yerleri incelerken…” (Elç. 17:23). Atinalıların dini konusundaki kendi çalışmasını anlatırken, insanlara karşı saygılı bir tavır içindeydi. İnsanların nasıl değişmesi gerektiği konusunda tüm cevaplara sahip, alanında uzman bir kişi gibi acele etmedi. Gerçekte, elbette bir uzmandı ve gerçekten bu insanların ihtiyaç duyduğu tüm cevaplara sahipti! Fakat kendisini bu şekilde sunmadı yoksa doğrudan onu dışlarlardı. Tersine, insanları önemseyen ve onların iyiliklerini isteyen biri olarak göründü.

Pavlus, “BİLİNMEYEN TANRI’YA” (Elç. 17:23) diye yazılmış sunaktan bahsederken, ortak nokta olarak görünebilecek bir şeyden faydalandı. Aslında çoğu Tanrı’ya inanıyordu ve bu daha derin bir konuşmanın yolunu açabilecek iyi bir başlangıç noktasıydı (o zaman bazı kişiler buna inanmıyordu). Bilinmeyen bir tanrı için yapılan sunak gibi olumsuz bir düşünceyle alay etmedi. Tersine, ya bir şeyi gözden kaçırıyorsak diye düşünerek, hiç bilmedikleri bir şeye dahi tapınma çabası içine girecek kadar ruhsal konuları önemseyen bir halk oldukları için onları takdir etti ve hayranlığını bildirdi.

Onlar yanlış yola sapmış değiller miydi? Elbette öylelerdi fakat bu sorun çözülebilirdi. Başlangıç olarak önemli olan, onların anladıkları şeye adanmış olmalarıydı. Pavlus, bunun Kutsal Ruh’un çalışabileceği bir malzeme olduğunu anlamıştı.

Onların ilgisini uyandıracak bir konuşma noktası bulmuştu.

`Aklınıza, iletişim kurduğunuz kişilerle daha derin sohbetler etmeniz için fırsatlar yaratacak hangi noktalar ve köprüler geliyor?`