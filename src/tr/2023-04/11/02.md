---
title:  Öte Bölgelere Müjdecilik
date:   10/12/2023
---

İsa’nın Ginessar’daki öğrencilerini aldığını (Mat. 14:34) ve “oradan ayrılıp Sur ve Sayda bölgesine” geçtiğini okuyoruz (Mat. 15:21). İsa neden onları bu putperest yerleri görmeleri için Celile’den getirmişti? O, bu bölge yolculuğunda, bu yabancı bölgelerin sınırlarında öğrencilerine önderlik ediyordu böylelikle öğrenciler Celile’de kolaylıkla öğrenemeyecekleri şeyleri yerinde öğreniyorlardı. İsa, öğrencilerinin kentliler de dahil olmak üzere her insan topluluğuna ulaşma çağrılarına hazırlanmalarına yardım etmek için onlara dersler öğretmek istiyordu.

`Hakimler 3:1-6, 1. Krallar 5:1-12 ve 1. Krallar 11:1-6 ayetlerini okuyun. Bu ayetler bu kentlerin arka planını bir nebze anlamamıza nasıl yardım edebilir?`

Hakimler 3:1-6 ayetlerinden, bu kadim halkların, geçmişte İsraillilerin imanını sınamak için kullanıldıklarını anlıyoruz. Maalesef Tanrı’nın halkı en azından bu vakada da sınamayı geçememişti: “Onlardan kız aldılar, kızlarını onların oğullarına verdiler ve onların ilahlarına taptılar” (Hak. 3:6). Yani, daha en başından beri bu halklar İsrailliler için bir ayak bağıydı.

1\. Krallar 5:1-11 ayetlerinde ise, Saydalılar ve İbraniler arasındaki yakın ilişkiyi görebiliyoruz. Mali bağlar bir seviyede her iki ulus için de faydalı olsa da, şüphe yok ki İbraniler ticaret ortaklarının putperestliğinden olumsuz etkilenmeyi sürdürüyordu.

Birinci Krallar 11:1-6 ayetleri, bu etkinin sonunda ne kadar olumsuz bir seviyeye ulaştığını ortaya koyuyor: Kral Süleyman, onu kötü yola sürükleyen Saydalı bir prensesle evlenmişti. Böylece Süleyman “Saydalılar’ın tanrıçası Aştoret’e ve Ammonlular’ın iğrenç ilahı Molek’e taptı” (1Kr. 11:5).

Fakat putperestlikle dolu geçmişlerine ve seçilmiş ulus üzerindeki olumsuz etkilerine rağmen, İsa yine de öğrencilerini bu yerlere götürdü. Bu şekilde onları kentlilerin önyargısı ve bağnazlığıyla yüzleştirerek öğrencilerini kültürler arası kent görevine alıştırdı, ayrıca takipçilerine, her topluma ve ulusa hitap eden bütüncül bir kent görevi için bir örnek oluşturmuş oldu.

Adventist kent müjdeciliği pek çok zorlukla karşılaşıyor; sağlıkla ilgili ve çevresel kaygılar bunlar arasında. Ayrıca hayat pahalılığı, ırkçılık, bağnazlık, milliyetçilik ve din ve vicdan özgürlüğüyle ilgili kısıtlamalar da var. Yine de, tüm bu engellere rağmen kentler için çalışmalıyız.

`Kent müjdeciliğine katılan kişilere yardım etmek için siz ne yapabilirsiniz?`