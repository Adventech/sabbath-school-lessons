---
title:  'Eğitimli Kişilere Tanıklık Etmek: Nikodim'
date:   28/11/2023
---

Nikodim eğitimli bir adamdı. Kutsal Kitap onu bir Yahudi önderi diye tarif ediyor (Yu. 3:1). İsa ona İsrail’in öğretmeni demişti (Yu. 3:10). O Kutsal Kitap’ı iyi anlamış biriydi ve Rab’be ruhsal açlık duyuyordu. İnsani bakış açısından Tanrı’nın bir takipçisi gibi görünüyordu. Tüm buyrukları yerine getiriyordu ve Yahudiler arasında saygı gören bir önderdi. Güçlü ve zengindi. Pek çok kişi bunları, Tanrı’nın onu bereketlediğini gösteren işaretler olarak algılıyordu. Fakat sonunda ortaya çıktı ki, yüzeyde görünenler sadece yüzeyde bulunuyordu.

`Yuhanna 3:1-12 ayetlerini okuyun. Bu öykü Nikodim’in ruhsal ihtiyaçları ve İsa’nın nasıl doğrudan onlara hitap ettiği konusunda ne açıklıyor?`

Nikodim İsa’ya geldiğinde, mevcut durumunu korumaya çalıştı. Fakat Tanrı onun kalbini biliyordu. Benzer şekilde, Tanrı, geçmişlerinde her ne olursa olsun tüm zenginlerin ve güçlülerin kalplerini ve ihtiyaçlarını biliyor. Nikodim İsa’ya gelmişti çünkü İsa’nın öğretisi onu ikna etmişti. Gururu onu açıkça İsa Mesih’i Rab olarak tanımaktan alıkoyuyordu fakat o gece yaşananlar onu sonsuza dek değiştirdi. İsa’nın Tanrı tarafından gönderildiğine ikna olduktan sonra dahi, hâlâ açık bir şekilde İsa Mesih’in takipçisi olduğunu kabullenmiyordu.

`Yuhanna 7:43-52 ve Yuhanna 19:39 ayetlerini okuyun. Bu ayetler Nikodim ve İsa hakkında bize ne anlatıyor?`

Bu ayetlerde, Nikodim’in açık bir şekilde İsa’dan çok etkilendiğini görebiliyoruz. İsa hayattayken O’nu korumaya çalışmış ve öldükten sonra da onurlandırmak istemişti. Şüphe yok ki, İsa Nikodim’e ulaşmıştı, o ki yere göğe sığdırılamayan bilgisine rağmen, hepimiz gibi Kurtarıcı’ya son derece ihtiyaç duyuyordu.

`“Gerçeğin bilgisine sahibiz” (ki evet sahibiz) diye bu durumun bizi kurtarmak için yeterli olacağını sanma tuzağına düşmemek için neden çok dikkatli olmalıyız? Kurtarılmaya yetecek kadarından çok daha fazla bilgiye, hatta üç meleğin mesajının bilgisine sahip olan kaç can kaybedilecektir?`