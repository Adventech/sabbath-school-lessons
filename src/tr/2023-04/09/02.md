---
title:  Nebukadnessar
date:   26/11/2023
---

Yedinci Gün Adventistleri olarak, biz “sınırsız kefaret” denilen şeye inanıyoruz. Bu, şu anlama geliyor: bazı Hristiyanların aksine, biz Mesih’in ölümünün sadece Tanrı tarafından daha önce belirlenmiş özel bir topluluk için değil, tüm insanlık için olduğuna inanıyoruz. Tanrı, “bütün insanların kurtulup gerçeğin bilincine erişmesini” (1Ti. 2:4) istediği için, İsa, “yalnız bizim günahlarımızı değil, bütün dünyanın günahlarını da” (1Yu. 2:2) bağışlatmak amacıyla Kendisini kurban olarak sunmuştur. Karşılığında herkes O’nu seçmiyor olsa bile, herkes “dünyanın kuruluşundan önce” (Ef. 1:4) Mesih’te seçilmiştir. Yine bu sebeple Kutsal Kitap’ta Tanrı’nın her türlü insana ulaştığı öyküler buluyoruz.

`Daniel 4. bölümü okuyun. Burada krala ne oldu ve bu kurtuluşun dünyanın en güçlü adamlarından birine gelmesi konusunda bize ne anlatıyor?`

Tanrı’nın güçlü inançsızlara nasıl ulaştığını gösteren çarpıcı bir örnek de Kral Nebukadnessar’ın öyküsüdür. Tanrı’nın yargısı, onun için bazı İsrail krallarının başına gelenlere benzer bir şekilde işledi (örneğin bkz. 2Ta. 32:25, 26; 1Kr. 14:21–31; 1Sa. 28). Aklı başına gelen ve Yaratan Tanrı’yı tanıyan Nebukadnessar’ın Kutsal Kitap’taki öyküsü, Tanrı’nın zayıf ve muhtaç durumda olanlar gibi zengin ve güçlüleri de gözettiğini göstermektedir. 37. ayette, yeryüzündeki en güçlü adam şöyle diyordu, “Ben Nebukadnessar Göklerin Kralı’na şükrederim. O’nu över, yüceltirim. Çünkü bütün yaptıkları gerçek, yolları doğrudur; kendini beğenmişleri alçaltmaya gücü yeter” (Dan. 4:37). Keşke biz ölümlü varlıklar arasındaki tüm zengin, kudretli ve mağrur kişiler bu gerçeği anlasa!

Bu hikâyeden ne öğrenebiliriz? İlk olarak, Tanrı kudretli inançsızlara ulaşmak için, Daniel gibi adanmış imanlılardan faydalanmaktadır. İkinci olarak, Tanrı kudretli inançsızlara ulaşmak için tanıklık sürecine doğrudan müdahale edebilir. Nebukadnessar’ın gururu ve kibri Tanrı tarafından kırılmıştı. Bu çok çarpıcı bir hikaye olsa da, zenginlerin, güçlülerin ve mağrurların gururlarının kırılmasının pek çok başka yöntemi de bulunmaktadır.

`Biz bu dünya standartlarına göre zengin ya da güçlü olmasak da, bu kralın gösterdiği gibi bir kibirden neden kaçınmalıyız? Bu davranışa sahip olmak neden sandığımızdan daha kolaydır?`