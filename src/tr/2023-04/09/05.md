---
title:  Zenginlere Müjdecilik
date:   29/11/2023
---

`Matta 19:16-22 ayetlerini okuyun. Nikodim’in tersine, İsa’yı kabul etmeyen bir kişiyi anlatan bu hikayeden hangi dersleri çıkartabiliriz?`

İsa’nın zengin genç yönetici ile karşılaşması zenginliğin ne kadar tehlikeli bir tuzak olabileceğini gösteriyor. Şu sözlere bakın: “Yine şunu söyleyeyim ki, devenin iğne deliğinden geçmesi, zenginin Tanrı Egemenliği’ne girmesinden daha kolaydır” (Mat. 19:24). Bu elbette zenginlerin kurtarılamayacağı anlamına gelmiyor fakat bu kişiler dikkatli olmazlarsa, zenginlikleri kurtuluşları için gerçek bir engel olabilir.

Sonunda zengin de yoksul da aynı kaderi paylaşacak: mezar. Bu, zenginlerin de diğer herkes gibi çaresizce kurtuluşa ihtiyaç duyduğu anlamına geliyor. Para pek çok şeyi satın alabilir fakat ölümden muaf olmayı sağlayamaz. Bu muafiyet ancak bir armağan, onu imanla talep eden her kişiye İsa tarafından bedelsiz olarak sunulan bir armağan olarak gelebilir. “Diriliş ve yaşam Ben’im… Bana iman eden kişi ölse de yaşayacaktır” (Yu. 11:25).

`Luka 19:1-10 ayetlerini okuyun. Zengin genç yöneticinin hikayesinin tersine, bu hikayede fark yaratan ne oldu?`

Zakkay İsa’ya zengin genç adamın maalesef yapmadığı bir biçimde karşılık verdi. Dikkat edin, İsa Zakkay’a zengin genç adama dediği gibi sahip olduğu her şeyi satıp yoksullara bağışlamasını söylemedi. İsa, zengin genç yöneticinin parasına ne kadar düşkün olduğunu anlamış ve bu sebeple ona böyle yapması gerektiğini söylemişti. Tersine, İsa Zakkay’ın evindeyken neler konuşulduğunu bilmiyor olsak da, anlaşılıyor ki İsa onu ikna etmişti ve Zakkay özellikle de zenginliği konusunda hayatında bazı değişiklikler yapması gerektiğini anlamıştı.

`“İnsan bütün dünyayı kazanıp da canından olursa, bunun kendisine ne yararı olur? İnsan, kendi canına karşılık ne verebilir?” (Mat. 16:26). Bu sözler hepimize ne anlatmalı?`