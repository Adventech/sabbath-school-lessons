---
title:  Naaman
date:   27/11/2023
---

Mesih, geçmişlerinden, refah durumlarından, ırklarından ya da mevkilerinden bağımsız olarak, herkes için öldü. Tanrı yeryüzündeki Hristiyan olmayan güçlü kişilere ulaşıyor ve onlardan sahip oldukları ışığa göre yaşamalarını bekliyor (bkz. Ellen G. White, Elçilerin İşleri s. 416).

`2. Krallar 5:1-19 ayetlerini okuyun. Bu öyküden, Rab için insanlara ulaşma konusunda ne öğrenebiliriz?`

2\. Krallar 5:17-19 ayetlerinde, Naaman, Tanrı onun cüzamını iyileştirdikten sonra, iki sıradışı talepte bulunuyor. İlk olarak, yaşayan Tanrı’ya ibadet etmek amacıyla, İsrail’den Suriye’ye iki katır dolusu toprak getirilmesini istiyor. Şöyle diyor, “Çünkü bu kulun artık RAB’bin dışında başka ilahlara yakmalık sunu ve kurban sunmayacaktır” (2Kr. 5:17). İkinci olarak Naaman artık kralının tanrılarına ibadet etmeyecek olsa da, kralıyla birlikte boyun eğmek için izin istiyor.

Naaman artık tek gerçek Tanrı’ya inanıyordu. Buna rağmen bazı putperest inançlara sahipti. İsrail’den toprak alması, Yaratan Tanrı’yı tam olarak anlamadığını gösteriyordu. Onun dünyasında Tanrı, tapındığı eski tanrılar gibi bölgesel olduğu için, toprağı alması gerektiğini düşünmüş olabilir; ya da İsrail’den gelen toprakla bir sunak inşa etmek istiyordu. Her iki durumda da Tanrı’ya olan inancı eski inanışlarıyla karışmış durumdaydı. Naaman’ın öyküsü günümüzde Mesih’e gelen Hristiyan olmayan kişiler için bir bağlam oluşturuyor. Naaman’ın öyküsünden öğrenilen ders şudur ki, dünya görüşü değişimleri zaman alıyor.

İkinci isteği daha da sorunluydu. Naaman neden kralıyla birlikte yere kapanmak için izin istemiş sonra da Tanrı’dan onu bağışlamasını istemişti? Peygamberin ona verdiği yanıt bir ipucu barındırıyor: “Esenlikle git” (2Kr. 5:19). Naaman, Suriye’de güçlü bir kişi olarak, yeni imanıyla çelişen bazı sorumluluklara sahipti. Yeni imanlıların, özellikle de başka inançlardan gelen kişilerin, imana gelmeden önceki geçmiş yaşamlarından gelen kültürel ve sosyal gerekliliklerle uğraşırken desteğe ve rehberliğe kavuşmaları çok önemlidir.

Unutmayın ki, Naaman tanrıtanımaz ülkesini bir cüzamlı olarak terk etmişti oysa şimdi iyileşmiş bir adam ve Yaratan Tanrı’nın bir öğrencisi olarak geri dönüyordu. Yolculuğuna daha yeni başlamıştı. Gelişmek için zamana ihtiyacı vardı.

`Bu hikayeden, insanları, özellikle de Hristiyan olmayan bir geçmişten ya da kültürden gelenleri hemen dışlamamak konusunda hangi dersleri öğrenmeliyiz?`