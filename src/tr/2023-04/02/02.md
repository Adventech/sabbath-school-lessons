---
title:  'Üçlü Birlik: Görevin Kökeni'
date:   08/10/2023
---

Kutsal Yazı’da, Tanrı’nın görevi’nin önünde ve merkezinde kurtuluşun yegane yolu olarak İsa bulunmaktadır. Mesih’in Kendisi şöyle açıklamıştı: “Yol, gerçek ve yaşam Ben’im… Benim aracılığım olmadan Baba’ya kimse gelemez” (Yu. 14:6). Fakat İsa aynı zamanda görevi açısından Üçlü Birliğin ne kadar merkezi olduğunu anlamamıza da yardım ediyor.

Mesih’in yaptığı her şey ya Göksel Babası içindi ya da O’ndan kaynaklanıyordu (bkz. Yu. 4:34; Yu. 5:30; Yu. 12:45). Bununla birlikte, İsa’nın görevinin O dünyaya geldiğinde başlamadığını her zaman hatırlamalıyız. O görevini daha dünyamız yaratılmadan bile önce Baba’dan almıştı (Ef. 1:4, 1Pe 1:20 ayetlerini karşılaştırın).

Yani, Tanrı insanlığa elini uzatmayı daha bu gezegenin temellerini dahi atmadan planlamıştı ve O bu amacı gerçekleştirmek için bilinçli olarak insanlık tarihine girdi.

Oğul dünyayı yarattı (Yu. 1:3) ve “zaman dolunca” (Gal. 4:4), Tanrı Oğlu’nu buraya göndererek sevgisini gösterdi (Yu. 3:16, 17). Oğul buraya geldi, çarmıhta öldü ve ölümü yendi. Daha sonra, Baba’nın gönderdiği Ruh buraya geldi (Yu. 14:26, Yu. 16:7) ve dünyayı suçlu olduğuna ikna etti (Yu. 16:8-11). O bugün de Tanrı’nın halkını destekleyerek ve göreve göndererek Baba ve Oğul’un görevini sürdürmektedir (Yu. 14:26; Yu. 16:13, 14).

`Yuhanna 20:21, 22 ayetlerini okuyun. Görevin kökeninin Baba, Oğul ve Kutsal Ruh’ta bulunduğu anlayışı, bizim görevimizi nasıl şekillendirmelidir?`

“Üçlü” sözcüğü Kutsal Kitap’ta bulunmasa da, göreve odaklanmış üçlüyü işaret eden çok sayıda kanıt bulunmaktadır. Örneğin, Mesih dirilişinden sonra öğrencilerine göründü ve onlara şu vaatte bulundu: “Ben de Babam’ın vaat ettiğini size göndereceğim. Ama siz, yücelerden gelecek güçle kuşanıncaya dek kentte kalın” (Luk. 24:49). Burada tek bir cümlede Tanrılık’ın görevi gerçeğini görüyoruz: Baba’nın vaadi, Oğul’un vaadin gerçekleşeceğine dair güvence vermesi ve vaadin kendisi, Kutsal Ruh’un gelmesi (bkz. Luk. 3:16; Elç. 1:4, 5, 8).

Buradan, görevin bize ait olmadığını öğreniyoruz. Görev Üçlü Birlik’a aittir. Bu sebeple de başarısız olmayacaktır.

`Baba, Oğul ve Kutsal Ruh, hepsi canları kurtarma işinde birliktedir. Bu düşünceyi neden çok teselli edici bulmalısınız?`