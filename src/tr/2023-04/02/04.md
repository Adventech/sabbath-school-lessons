---
title:  'Görevin Mesajı: Sonsuz Müjde'
date:   10/10/2023
---

`Vahiy 14:6, 7 ayetlerini okuyun. Üç meleğin mesajında ilk meleğin duyurduğu “sonsuz müjdede” Tanrı’nın görevinin hangi unsurlarını tanımlayabilirsiniz?`

Burası Kutsal Yazı’da “sonsuz” ve “müjde” sözcüklerinin bağlantılı olduğu tek yerdir. Müjde, İsa aracılığıyla her kişiye sunulan lütfun iyi haberidir. O, lütfu ve gerçeği bize göstermek için dünyamıza geldi (Yu. 1:14). Günahsız bir hayat yaşadı ve günahlarımızın cezasını yüklenmek için vekaleten Kendisini kurban ederek çarmıhta öldü (Yşa. 53:4, 5; 1Pe. 3:18). Hayata dirildi, göğe döndü, Baba tarafından yüceltildi ve bugün de göksel tapınakta bizim için arabuluculuk yapıyor (Va. 1:18, Elç. 2:33, İbr. 7:25). O yakında Tanrı’nın yeryüzündeki krallığını kurmak amacıyla görkem ve yücelik içinde geri dönerek en büyük vaadini sonunda yerine getirecek (Yu. 14:1-4, Elç. 1:11, Va. 21:1-4). Bunların hepsi sonsuz müjdenin olmazsa olmaz gerçekleridir.

Yine de, bu mesajın sonsuz olduğu gerçeği dikkat çekicidir. Bizi kurtarabilecek tek bir müjde var. Tanrı’nın görevi tamamen gerçekleşene kadar da aynı kalacak. Asla başka bir müjde olmayacak. Aldatıcı öğretiler ve doktrinler gelip geçer (Ef. 4:14) fakat kurtuluş mesajı, sonsuz müjde değişmezdir ve ona inanıp, ona itaat ederek yaşayanlar ödüllendirilecektir (bkz. Yas. 5:33, Rom. 2:6).

İlk öğrencilere verilmiş olan aynı görev bugün bize de verilmiş durumdadır. Her yerde Mesih için öğrenciler yetiştirme görevini sürdürmeliyiz. Fakat nasıl öğrenciler? İyi, dürüst, dindar, sevgi dolu insanlar mı? Bu özellikler elbette şarttır fakat yeterli değildir. Öğrenciliğin tüm Kutsal Kitap unsurlarına odaklanan öğrenciler yetiştirmeliyiz (Luk. 9:23; Yu. 13:34, 35; 2Ko. 5:17) ve nihai amacımız şu olmalı: Efendi’nin, İsa Mesih’in ikinci gelişine hazırlanmak ve başkalarını hazırlamak.

“Yargının ilanı [Va. 14:6, 7], Mesih’in ikinci gelişinin çok yakında olduğunun bir duyurusudur. Ve bu ilana sonsuza dek kalıcı olan müjde denir. Böylelikle, Mesih’in ikinci gelişinin vaaz edilişinin, onun yakın olduğu duyurusunun, müjde bildirisinin temel bir bölümü olduğu ortaya konulmuştur.”—Ellen G. White, Mesih’in Örnek Dersleri, s. 228.

`İlk meleğin mesajında yargılama kavramı “sonsuza dek kalıcı müjde” ile nasıl ilişkilendirilmektedir? Müjde neden yargılama düşüncesi için merkezi önemde olmalıdır?`