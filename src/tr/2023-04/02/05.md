---
title:  'Görevin Aracıları: Tanrı’nın Halkı'
date:   11/10/2023
---

Tanrı tarih boyunca sadakatle O’nun karakterini temsil eden ve itaatle O’nun gayelerini takip edenlere hep sahip oldu. Tanrı’nın halkı, çağrılan ve O’nun lütfuna ortak olma davetini kabul eden kişilerdir. O kişilerin her biri, Tanrı’nın görevinin tamamlanması işinde O’nun aracıları olmuşlar ve olmaktadırlar.

`Yaratılış 12:1-3 ve Yasanın Tekrarı 7:6, 11, 12 ayetlerini okuyun. Eski Ahit’te Tanrı’nın halkı için asıl gayesi neydi?`

Tanrı’nın İbrahim ve onun soyuyla olan antlaşmasının belirli bir amacı vardı. Onlar Tanrı’nın görevinin aracıları, ulusları bereketleme işinin kanalları olmaları için çağrılmış, yaratılmış ve görevlendirilmişlerdi (Yas. 28:10 ve Yşa 49:6 ayetleriyle karşılaştırın). Fakat onlar Tanrı ile iman ve itaat şartını gerektiren bir antlaşma ilişkisi dahilinde seçilmişlerdi (Yar. 22:16–18; Çık. 19:5, 6; Yas. 28:1, 2; 2Ta. 7:14). Bu süreç, yani İsrail’in çevredeki uluslara çekici gelmesi, Tanrı’nın Eski Ahit’teki “görev taktiğiydi.”

Tanrı’nın görevi Yeni Ahit’te devam etmektedir. Ölümden dirilen Rab ve Kurtarıcı artık yenilenmiş bir “görev taktiğini” faaliyete koyuyor (bkz. Mat. 28:18-20, Elç. 1:8). Bu taktiğe göre eski İsrail’de olduğu gibi dünya gelmiyor, tersine artık (kiliseyi oluşturan) Mesih’in öğrencileri görevi gerçekleştirmek için dünyaya gidiyor. Görev kilise ile başlamadı. Tersine, kilisenin varlık sebebi Tanrı’nın hâlâ gerçekleştirilecek bir görevi olması ve onu gerçekleştirmek için kiliseyi kullanmasıdır.

Fakat bir soru varlığını sürdürüyor: Kilisenin görevi nedir? O görev kiliseyi var eden Kişi’nin göreviyle aynıdır: “Nitekim İnsanoğlu, kaybolanı arayıp kurtarmak için geldi” (Luk. 19:10). Kilise üyeleri olarak hiçbirimiz hiç kimseyi kurtaramayız fakat başka insanları kurtarabilecek tek kişiye, İsa Mesih’e yönlendirebiliriz ve yönlendirmeliyiz de.

“Mesih’in kilisesinin görevi mahvolan günahkarları kurtarmaktır. İnsanların, Tanrı’nın sevgisini bilmelerini sağlamak ve bu sevginin tesiriyle onları Mesih’e kazanmaktır.”—Ellen G. White, Testimonies for the Church [Kilise İçin Tanıklıklar], 3. cilt, s. 381. Ne ayrıcalık ve muazzam bir sorumluluk ama!

`Yaşamlarımız için hava neyse kilise için de görev odur. Hava olmazsa eğer ölürüz. Görev olmadığında da kilise ölür. Siz kişisel olarak kilisenizin yaşamını uzatmak için ne yapabilirsiniz?`