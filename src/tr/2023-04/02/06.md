---
title:  'Görevin Mücadele Alanı: Dünya'
date:   12/10/2023
---

`Vahiy 7:9, 10 ayetlerini okuyun. Bu ayetler Tanrı’nın görevinin geniş coğrafi kapsamı hakkında ne düşündürüyor?`

Bu haftanın dersinde, bilinçli olarak Büyük Görev’de öğrenci yetiştirmenin ve sonsuz müjdenin mesajının ne kadar önemli olduğunu vurgulayan iki can alıcı görev metnini inceledik. İlginç şekilde, her iki metin de en az bir ortak noktaya sahip: görevin gerçekleştirildiği “yer.” Ayetler şöyle diyor: “Bu nedenle gidin, bütün ulusları öğrencilerim olarak yetiştirin” (Mat. 28:19). “Yeryüzünde yaşayanlara –her ulusa, her oymağa, her dile, her halka–” (Va. 14:6).

Diğer bir deyişle, Mesih’in müjdesinin her sınıfa, her ulusa, her dile ve her halka ulaşması gerekiyor. Müjdenin etkisi kurtarılanları tek bir büyük kardeşlikte bir araya getirmelidir. Bizim örnek alacak tek bir modelimiz var ve o da İsa Mesih’tir. İsa’da olan gerçeği kabul ettiğimizde, ulusal önyargılar ve kıskançlıklar yerle bir olacak ve gerçeğin ruhu yüreklerimizi tek bir yüreğe dönüştürecek.

İsa, “benim tanıklarım olacaksınız” derken, aklında üç farklı coğrafi bölge bulunuyordu:

1\. Bölge: “Yeruşalim’de… benim tanıklarım olacaksınız.” O dönemde öğrencileri Yeruşalim’e çok yakındı. Yani İsa basitçe, “Tanrı’yla olan tecrübenizi paylaşmaya size yakın olan kişilerden başlayın,” diyordu. Görev evde, aileyle, akrabalarla, arkadaşlarla başlar. Görevin temel bölgesi burasıdır.

2\. Bölge: İsa şöyle devam ediyor: “Bütün Yahudiye ve Samiriye’de… benim tanıklarım olacaksınız.” Görevimiz bazı yönlerden bize yakın fakat aynı zamanda bize uzak olan kişileri de kapsıyor. Bu gruptaki kişiler bizimle aynı dili konuşan, benzer kültüre sahip fakat bizim yaşadığımız ve paylaştığımız gerçekliği yaşamayan ve paylaşmayan kişiler olabilir. Görevin ileriki bölgesi burasıdır.

3\. Bölge: Bunun ötesinde, Mesih şöyle demektedir: “Dünyanın dört bucağında benim tanıklarım olacaksınız.” Tanrı’nın görevi bizi her yerdeki, her ulustan, her toplumdan, her dilden ve her ırktan kişiye ulaşmaya çağırıyor. Görevin nihai bölgesi de burasıdır.

`Görev: Yaşadığınız yerdeki toplum için bu haftanın her günü dua edin. Tanrı’nın sizi oraya yerleştirmesinin bir sebebi var.`

`Ödev: Bölgenizdeki nüfusu, (çevrenizde nasıl insanlar yaşıyor) toplumun etnik ve dini arka planını, yaşlıları, gençleri, zenginlik durumunu, konuşulan dilleri v.s. araştırın. Tanrı’dan, O’nun sevgisini onlara iletmek için nasıl bir aracı olabileceğinizi size göstermesini isteyin.`