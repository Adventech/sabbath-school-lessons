---
title:  İman Hayati
date:   22/12/2023
---

### Hayalleri Görmek, Bölüm 2

_Andrew McChesney Tarafından_

Joseph Delamou, çocukluğundan beri her gün kiliseye giderdi ve babasının örneğini izleyerek resimlerin önünde diz çökerdi. Ancak Tanrı’ya, doğru kiliseye gidip gitmediğini sorduğunda bir rüya gördü. Tanrı›nın onu, babasının kilisesini terk etmeye çağırdığını hissetti.

Böylece, 16 yaşındaki Joseph, Batı Afrika’daki Fransızca konuşulan Gine ülkesinin başkenti Conakry’deki başka bir kiliseye katıldı. Kısa sürede gençlik lideri oldu ve çok sayıda sosyal yardım programı düzenledi.

Birkaç yıl geçti ve Joseph’in babası, oğlunun başka bir kiliseye gitmesinden giderek daha fazla rahatsızlık duymaya başladı. “İngilizce öğrenmeni istiyorum,” dedi. “Kilise faaliyetlerinden vazgeçip İngilizce’ye odaklanmalısın.”

Joseph kiliseye gitmeyi bırakmak konusunda isteksizdi. Ama babasını mutlu etmek için sosyal yardım programlarını bıraktı ve 23 yaşında İngilizce derslerine kaydoldu.

İngilizce öğretmeni Fortunate Kaloubilori, ilk dersi “Dua edelim” sözleriyle açtı. Joseph şaşırmıştı. İngilizce öğrenmek için Tanrı’dan vazgeçtiğini düşünmüştü. Ancak öğretmen, her derste dua etti.

Derslere üç hafta kala, öğretmen Joseph’ten yardım istedi. Fortunate, “Değerlendirecek çok ödevim var,” dedi. “Lütfen, kalıp yardım eder misin?”

Kâğıtları değerlendirdikten sonra Fortunate, Joseph’i Kutsal Kitap’ı kendisiyle birlikte incelemeye davet etti. Joseph memnundu. “Tanrı beni her yerde izliyor!” diye düşündü.

Ancak Kutsal Kitap eğitimi kafasını karıştırdı. Başka bir kiliseye katılmak için babasının kilisesinden ayrılmıştı. Ama şimdi, Fortunate’in kilisesi olan Yedinci Gün Adventistleri Kilisesi’ne götüren yeni Kutsal Kitap öğretilerini işitiyordu.

“Bunun nedeni babam,” dedi Joseph kendi kendine acı acı. “Beni bu derslere göndermeseydi bu sorunları yaşamazdım.”

İki ay boyunca Kutsal Kitap eğitimlerine devam etti ve ardından öğüt almak için kendi kilisesinin pastörüne gitti. Hangi kilisenin doğru olduğunu öğrenmek istedi. Pastör, Adventistleri hatalı bularak reddetti. “Onları dinleme” dedi.

Joseph, Kutsal Kitap’ı tartışmak için kendi pastörü ve Fortunate ile bir toplantı istedi. Pastörü gelmeyi reddetti ve yerine temsilciler gönderdi. Temsilciler görüşlerini Kutsal Kitap’tan destekleyemeyince, pastör ikinci bir toplantı talep etti. Ancak yine cevapları Joseph’i tatmin etmeyen temsilciler gönderdi.

Joseph ne yapacağı konusunda üç gün boyunca dua etmeye ve oruç tutmaya karar verdi. Sonra başka bir rüya gördü.

_30 Aralık’taki On Üçüncü Şabat Sununuz, Gine’yi de içeren Batı-Orta Afrika Bölümünde müjdenin yayılmasına yardım edecek. Cömert bir sunu planladığınız için teşekkür ederiz. Joseph ve Fortunate’in (resimde) hikayesi gelecek hafta devam edecek._