---
title:  Böylesi Bir Zamanda
date:   20/12/2023
---

`Ester 4:1-14 ayetlerini okuyun. Neden böyle bir durumda Ester’in Yahudi kimliğini açıklamasının uygun olduğu düşünüldü?`

Mordekay yardım istemek için Ester’le iletişime geçtiğinde, Ester Ahaşveroş’la uzun yıllardır evliydi fakat Pers ülkesindeki bir yasaya göre, kral çağırmadığı sürece hiç kimse onun tahtına yaklaşamazdı. Bu kurala saygı göstermeyen herkes hayatını tehlikeye atıyordu. Ester riski bilmesine rağmen yine de çağrılmadan taht odasına girdi.

Mordekay’ın imanı Ester’in imanını uyandırmaya çalışıyordu. Ester kitabının kalbi, Mordekay’ın Ester’e söylediği şu sözlerde bulunmaktadır: “Mordekay ona şu yanıtı götürmelerini istedi: ‘Sarayda yaşadığın için bütün Yahudiler içinde kurtulacak tek kişinin sen olacağını sanma. Şu anda susarsan, Yahudiler’e yardım ve kurtuluş başka yerden gelecektir; ama sen ve babanın ev halkı yok olacaksınız. Kim bilir, belki de böyle bir gün için kraliçe oldun’” (Ester 4:13, 14).

Mordekay Ester’in kendi halkına olan sevgisine başvurduğunda, Ester’in imanı sınanmış oldu. Mordekay dışında onun Yahudi olduğunu kimse bilmiyordu ve olaya dahil olma kararını verdiğinde kendi hayatını ortaya koymaktan çekinmedi.

Tanrı’ya olan imanı güçlüydü ve Tanrı’nın yardımı olmadan başarılı olamayacağını biliyordu. Mordekay’a verdiği yanıt imanını gösteriyordu: “Git, Sus’taki bütün Yahudiler’i topla; benim için oruç tutun; üç gün, üç gece hiçbir şey yemeyin, içmeyin. Hizmetçilerimle ben de sizin gibi oruç tutacağız. Ardından, kurala aykırı olduğu halde kralın huzuruna çıkacağım; ölürsem ölürüm” (Ester 4:16). Mordekay bunu Şuşan (Sus) kentindeki tüm Yahudi topluluğuna duyurdu. Onlar oruç tutup dua ederken, Ester kendisini o tehlikeli ana hazırlıyordu. “Üçüncü gün Ester kraliçe giysilerini kuşanıp sarayın iç avlusunda, taht odasının önünde durdu. Kral bu odanın giriş kapısının karşısındaki tahtında oturuyordu. Avluda bekleyen Kraliçe Ester’i görünce onu hoşgörüyle karşılayıp elindeki altın asayı ona doğru uzattı. Ester yaklaşıp asanın ucuna dokundu” (Ester 5:1, 2).

`Yukarıda anlatılan gibi bir durum içinde kalan Yahudiler, oruç tutmanın yanında mutlaka dua da ediyorlardı. Yani, kendi iyilikleri için bir şey yapıyor olsalar da, verdikleri tepkinin merkezinde dua etmek vardı. Bundan hangi bariz dersi çıkarabiliriz?`