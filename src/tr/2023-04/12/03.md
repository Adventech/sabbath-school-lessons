---
title:  Yabancı Bir Sarayda
date:   18/12/2023
---

Sonunda, Babil’in düşmesiyle ve Med-Pers imparatorluğunun yükselişiyle, Yahudilerin pek çoğu atalarının ülkesine geri dönmüştü. Fakat hepsi dönmedi. Bazıları bir ya da daha fazla nesildir yaşamakta oldukları yerde kaldılar.

Bu arka planı aklımızda tutarsak, Ester’in öyküsünün bağlamını kısmen biliyor oluruz. “Ahaşveroş Hoddu’dan Kûş’a uzanan bölgedeki yüz yirmi yedi ilin kralıydı. O sırada ülkeyi Sus Kalesi’ndeki tahtından yönetiyordu” (Ester 1:2). Kutsal Kitap anlatısı burada, bu kral yönetimindeki Pers imparatorluğunda ortaya çıkmaya başlıyor.

1\. bölümde kraliçe Vaşti kralın gözünden düşer ve bu durum kralı, artık hoşlanmadığı Vaşti’nin yerini alacak yeni bir kraliçe arayışına iter. Ester ve kuzeni Mordekay karşımıza ilk olarak bu şartlar altında çıkmaktadır.

`Ester 2:1-9 ayetlerini okuyun. Bu ayetler Mordekay ve Ester’in durumu hakkında bize ne öğretiyor?`

Anlaşılıyor ki, bir kraliyet memuru olan Mordekay sarayın kapısında oturuyordu ve evlat edindiği kızı ya da kuzeni Ester ile birlikte Sus kentinde yaşıyordu. Mevkileri ve yaşadıkları yer yüzünden Pers kültürü içine çekilmiş durumdaydılar. Ester’in Krala sunulmak için seçilmesine sebep olan şeylerden biri de bu olmalı: “Çok sayıda genç kız Sus Kalesi’ne getirilip harem sorumlusu Hegay’a teslim edildi. Saraya getirilen kızlar arasında Ester de vardı” (Ester 2:8).

`Ester 2:10, 20 ayetlerini okuyun. Burada ne oluyordu ve Mordekay neden ona böyle bir buyruk vermişti?`

Metin tam olarak neden olduğunu açıklamasa da, tahmin etmek zor değil. Göreceğimiz üzere, onlara düşmanca davranma olasılığı olan yabancı bir toplumda ve dinde, aileleri ve halkları konusunda sessiz kalarak bilgelik göstermişlerdi.

`İnancınız konusunda açık olmamanın tedbirlilik olacağı durumlar aklınıza geliyor mu? Yoksa bunu asla yapmamalı mıyız? Yapmamalıysak neden yapmamalıyız?`