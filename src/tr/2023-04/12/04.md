---
title:  Mordekay’ın Sadık Tanığı
date:   19/12/2023
---

Yabancı bir ülkede yaşıyor oldukları için, Mordekay ve Ester, Tanrı’ya bağlı kalacaklar ise er ya da geç sorunlarla karşılaşacaklardı. Bu tam olarak Mordekay’ın başına geldi.

`Ester 3:1-15 ayetlerini okuyun. Burada ne oluyor ve neden?`

Ester 3. bölümden öğreniyoruz ki, Kral Serhas (Ahaşveroş), Haman’ı onurlandırdı ve onu yetkilerle dolu yüksek bir mevkiye yerleştirdi. Herkese Haman’ın önünde eğilip yere kapanması söylendi. Fakat Kutsal Kitap şöyle yazıyor: “Ama Mordekay ne eğildi, ne de yere kapandı” (Ester 3:2). Kutsal Kitap Mordekay’ın bu adamın önünde niye eğilmediğine dair bir sebep belirtmiyor. Fakat biz neden olduğunu biliyoruz. O imanlı bir Yahudi’ydi. Mordekay, Agak’ın soyundan gelen ve Amalekli olan birine biat etmek istemiyordu çünkü onlar Çıkış zamanından beri Yahudi halkının düşmanlarıydı (Çık. 25:19). İmanlı bir Yahudi bir Amaleklinin önünde nasıl eğilebilirdi? Ya da bu durumda, Rab dışında birine nasıl ibadet ederdi?

“Kralın kapı görevlileri Mordekay’a, ‘Kralın buyruğuna neden karşı geliyorsun?’ diye sordular” (Ester 3:3). Ne cevap verdiğini ayrıntılı olarak bilmesek de, bir sonraki ayet şöyle diyor, “Mordekay onlara kendisinin Yahudi olduğunu söylemişti” (Ester 3:4). Elbette bu cevapla Mordekay, yeri ve göğü yaratan Tanrı’ya ibadet eden biri olarak, günahlı herhangi bir insana tapınamayacağını açıklama fırsatına sahip olmuştu. Şüphe yok ki Mordekay bir dereceye kadar imanı hakkında tanıklık edebilmişti. Mordekay imanına o kadar sıkı sıkıya bağlıydı ki bu durum hem kendisini hem de maalesef başkalarını tehlikeye atmıştı.

“Daniel ve arkadaşlarından ve ayrıca Mordekay’dan, Babil’in kraliyet saraylarının ahlaki karanlığı içinde görkemli bir ışık parlıyordu.”—Ellen G. White, Advent Review and Sabbath Herald, 13 Mayıs 1854.

Haman Yahudileri öldürmek istediğinde, onları şu sözlerle tanımlamıştı: “Krallığının bütün illerinde, öbür halkların arasına dağılmış, onlardan ayrı yaşayan bir halk var. Yasaları bütün öbür halklarınkinden farklı; kendileri de kralın yasalarına uymazlar” (Ester 3:8). Yasaları farklı olan ve kralın yasalarına itaat etmeyen bir halk mı? Zulmetmek için kusursuz bir tarif.

`Bugün bile hangi durumlarda Mordekay gibi sınanabiliriz? Nasıl karşılık vermeliyiz?`