---
title:  Mesih’in Düşüncesi
date:  13/12/2022
---

Bazıları, çevrenin değiştirilmesiyle kişinin dönüştürülmüş olacağına inanıyorlar. Elbette, bizi ayartıya karşı daha savunmasız bırakan yerlerden ve durumlardan kaçınmalıyız (Mezmurlar 1:1, Süleyman’ın Özdeyişleri 5:1-8). Fakat ayartı ve günahla olan sorunumuz ancak kendi yüreklerimizin (ya da zihinlerimizin) dönüşümüyle çözüme ulaştırılabilir. Mesih şu sözleri söylediğinde meselenin özüne temas etmişti: “Çünkü kötü düşünceler, fuhuş, hırsızlık, cinayet, zina, açgözlülük, kötülük, hile, ahlaksızlık, kıskançlık, iftira, kibir ve akılsızlık içten, insanın yüreğinden kaynaklanır” (Markos 7:21, 22). Bu, davranışlarımızın değişmesi için düşüncelerimizin değişmesinin gerekli olduğu anlamına geliyor.

`Aşağıdaki ayetleri okuyun: 1. Korintliler 2:16; Mezmurlar 24:3, 4; Romalılar 12:2; Filipililer 4:8 ve Koloseliler 3:2. “Mesih’in düşüncesine” sahip olmak ne anlama geliyor?`

Rab, “yeni ahit” altında yasasını halkının düşüncelerine sokacağını ve yüreklerine yazacağını söz vermişti (Yeremya 31:31-33, İbraniler 8:8-10 ve İbraniler 10:16 ile karşılaştırın). O halde, Mesih’in Dağdaki Vaaz’da Tanrı’nın emirlerinin anlamını, düşünceler ve amaçlar seviyesine kadar genişletmesi ve derinleştirmesi şaşırtıcı değil (Matta 5:17-48). Yani, ancak Tanrı’nın dönüştüren lütfu sayesinde ayartıya galip gelebiliriz. Düşünceler ve amaçlar seviyesinde günahkâr düşünceleri durdurmak için bu vaadi talep etmeliyiz.

İsa gelene kadar her zaman günahkar doğamıza sahip olacağız. Fakat Mesih’te isek, O’nun doğruluğuna tamamen örtünmüşüz demektir. Henüz kusursuz olmasak da, O’nda kusursuzluğa erişmiş sayılmaktayız (Filipililer 3:12-15). “Mesih’le birlik olduğumuzda, Mesih’in düşüncesine sahip oluruz. Karakterimiz saflık ve sevgiyle parıldar, yaşamımız alçakgönüllülük ve gerçek tarafından denetlenir. Yüzümüzün ifadesi değişmiştir. Canda ikamet den Mesih dönüştüren bir güç sarf eder ve dışsal unsurlar da içeride hüküm süren huzur ve sevince tanıklık eder.”—Ellen G. White, Selected Messages [Seçme Mesajlar], 1. Cilt, s. 337.

Hayatlarımızda böyle bir dönüşüme ancak her gün teslim olarak, her gün bencilliğimizi öldürerek, her gün İsa’ya itaat etmek için imanla kararlı bir şekilde çaba harcayarak sahip olabiliriz.

`Günahkâr düşünceleri bile durdurabiliyor olsanız hayatınızın nasıl olacağını hayal edin. Yaşamınız ne kadar farklı olurdu? Bunu tecrübe edebilmenize olanak sağlayan yegâne yol hangisidir?`