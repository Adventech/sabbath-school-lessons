---
title:  Bir Tapınak Olarak Beden
date:  12/12/2022
---

Ölümsüz beden ve ölümsüz canın varlığını savunan düalist kuram insan bedenine dair çeşitli fikirler ortaya atmıştır. Örneğin antik Grek filozoflar için insan bedeni canın hapishanesiydi ve ölüm sayesinde can özgürlüğüne kavuşuyordu. Bu putperest kavramın bir yankısı olarak, bugün pek çok Hristiyan bedenin, ölümsüz olan canın geçici barınağı olduğuna ve dirilişte beden ile yeniden bütünleşeceğine inanıyor. Bunun tersine, panteistler insan bedenini ilahi kabul ediyor; Tanrı’nın ve evrenin bir ve tek olduğuna inanıyorlar. Onlar için, her şey Tanrı’dır ve insan bedeni de tek bir bütünsel ve evrensel İlahi varlığın bir parçasıdır. Konu hakkında çelişkili kuramlarla çevrelenmiş durumda olan bizler, Kutsal Kitap’ın insanlığın doğası hakkında öğrettiklerine sıkıca tutunmalıyız.

`1. Korintliler 6:19, 20 ve 1. Korintliler 10:31 ayetlerini okuyun. Bedenlerimizin, “Tanrı’nın tapınağı” ve “Kutsal Ruh’un tapınağı” olduğu anlayışı, yaşam tarzımızı olumlu anlamda nasıl etkileyebilir?`

Adem de Havva da Tanrı’nın Kendi suretinde ve benzeyişinde yaratılmışlardı (Yaratılış 1:26, 27). Bu sadece onların karakterlerine değil, fiziksel özelliklerine de yansımıştı. Bu suret günahın varlığı yüzünden bozulmuş, hatta saklanmış olduğu için, kurtarış işi, yaşam ağacından yararlanamayacak varlıklar için mümkün olan dereceye kadar, fiziksel sağlıkları da dahil olmak üzere insanları asıl durumlarına geri getirmelidir.

Bu yenileme ancak Mesih’in ikinci gelişinde, çürüyen çürümezliği giyindiğinde ve ölümlü ölümsüze dönüştüğünde tamamlanacak, ömür boyu süren bir süreçtir (1. Korintliler 15:53, 54).

Elçi Yuhanna arkadaşı Gayus’a şöyle yazmıştı: “Sevgili kardeşim, canın gönenç içinde olduğu gibi, her bakımdan sağlıklı ve gönenç içinde olman için dua ediyorum” (3.Yuhanna 1:2).

İnsanın bölünemez bir varlık olduğunu ve dinin insan yaşamının tüm unsurlarını kucakladığını kabul ediyorsak, o halde bedenimizi sağlıklı tutmayı da dini bir görev olarak görmeliyiz. Şu ilham edilmiş ilke bize rehberlik etmelidir: “Ne yer ne içerseniz, ne yaparsanız, her şeyi Tanrı’nın yüceliği için yapın” (1. Korintliler 10:31). Fakat aynı zamanda, iyi insanların ellerinden gelenin en iyisini yapmalarına rağmen, yine de günahkâr insan doğasının ve günahkâr çevrenin sonuçlarına katlandıkları bir dünyada yaşıyor olduğumuzu unutmamalıyız. O halde, Tanrı’ya güvenmeli, elimizden gelenin en iyisini yapmalı ve işlerin nasıl sonuçlanacağını Tanrı’ya bırakmalıyız.