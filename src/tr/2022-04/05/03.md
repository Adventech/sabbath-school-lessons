---
title:  İki Eski Ahit Vakası
date:  24/10/2022
---

`1. Krallar 17:8-24 ve 2. Krallar 4:18-37 ayetlerini okuyun. Bu iki diriliş arasında gördüğünüz benzerlikler ve farklılıklar nelerdir?`

İbraniler 11. bölümde, kadınların imanla “dirilen ölülerini geri” (İbraniler 11:35) aldıklarını okuyoruz. Bugünün metinlerinde aktarılan her iki dirilişte de durum buydu.

İlki (bkz. 1. Krallar 17:8-24), kral Ahav ve putperest karısı İzebel’in tesiri altındaki İsrail’in büyük sapkınlık döneminde gerçekleşti. Şiddetli bir kuraklığın ülkeyi kasıp kavurduğu günlerde Tanrı İlyas’a İsrail’in dışında bir kasaba olan Sarefat’a gitmesini söyledi. İlyas orada Fenikeli yoksul bir dul kadınla karşılaştı. Kadın elinde kalan çok az malzemeyle kendisi ve oğlu için son defa yemek hazırlamak üzereydi, sonra da ölümü bekleyeceklerdi. Fakat kuraklık sona erinceye kadar bitmeyen un ve yağ mucizesi sayesinde hayatları kurtuldu. Bir süre sonra kadının oğlu hastalandı ve öldü. Anne, çaresizlik içinde İlyas’tan ricada bulundu, İlyas da Rab’be yalvardı. “RAB İlyas’ın yalvarışını duydu. Çocuk dirilip yeniden yaşama döndü” (1. Krallar 17:22).

İkinci diriliş (bkz. 2. Krallar 4:18-37) Gilboa dağının güneyinde küçük bir kasaba olan Şunem’de gerçekleşti. Elişa, pek çok kabı zeytinyağı ile doldurma mucizesiyle yoksul bir dul kadının borçlarını ödemesini sağlayarak ona yardım etti (2. Krallar 4:1-7). Daha sonra, Şunem’de çocuğu olmayan zengin bir kadınla tanıştı. Peygamber ona bir oğlu olacağını söyledi ve aynı öngördüğü gibi oldu. Çocuk sağlıklı bir şekilde büyüdü fakat bir gün hastalanıp öldü. Şunemli kadın Karmel dağına giderek Elişa’dan oğlunu görmek için kendisiyle birlikte gelmesini istedi. Elişa Rab’be ısrarla dua etti ve sonunda çocuk hayata döndü.

Bu kadınlar çok farklı hayatlara sahip olsalar da aynı kurtaran imana sahiptiler. Fenikeli kadın İlyas peygamberi, onun için İsrail’de güvenli hiçbir yerin bulunmadığı, son derece sıkıntılı bir dönemde misafir etti. Şunemli kadın ve kocası da Elişa peygamberin kendi kasabalarına geldiğinde kalması için özel bir oda yaptırdılar. İki çocuk da öldükleri zaman, imanlı anneleri Tanrı’nın bu peygamberlerine başvurdular ve çocuklarının hayata döndüğünü görüp sevindiler.

`Bunlar çok değerli hikayeler fakat başka anlatılmayan ve böyle mucizelerin gerçekleşmediği kaç tane daha hikaye mevcut? Bu üzücü gerçek, zamanın sonundaki vaat edilen dirilişin imanımız açısından ne kadar önemli olduğuna dair bize ne öğretmelidir?`