---
title:  Lazar
date:  27/10/2022
---

`Yuhanna 11:1-44 ayetlerini okuyun. İsa, Lazar’ın hastalanması ve ölümü sayesinde, ne anlamda “yüceltildi” (Yuhanna 11:4)?`

İsa burada da ölümden bahsederken uyku benzetmesini kullanıyor. “Dostumuz Lazar uyudu… Onu uyandırmaya gidiyorum” (Yuhanna 11:11). Bazıları onun gerçekten uykudan bahsediyor olduğunu sandığında (Yuhanna 11:11-13), İsa açıkça “Lazar öldü” dedi (Yuhanna 11:12-14). Gerçekten de İsa Beytanya’ya vardığında Lazar öleli dört gün olmuştu; cesedi çoktan çürümeye başlamıştı (Yuhanna 11:17, 39). Bedenin kokacak kadar çözülmeye başladığı zaman geldiyse, şüphe yok ki o kişi ölmüştür.

Bu şartlar altında, İsa Marta’ya “Kardeşin dirilecektir” (Yuhanna 11:23) dediğinde, Marta son dirilişe olan inancını yeniden doğruladı. Bunun üzerine İsa ona “ ‘Diriliş ve yaşam Ben’im’ dedi. ‘Bana iman eden kişi ölse de yaşayacaktır. Yaşayan ve bana iman eden asla ölmeyecek. Buna iman ediyor musun?’ ” (Yuhanna 11:23-26). Ve İsa şöyle ekledi: “İman edersen Tanrı’nın yüceliğini göreceksin” (Yuhanna 11:40). Marta iman etti ve erkek kardeşinin dirilişinde Tanrı’nın yüceliğini gördü.

Kutsal Kitap yaşamın Tanrı’nın sözüyle yaratılmış olduğunu söylemektedir (Yaratılış 1:20-30,Mezmurlar 33:6) ve Lazar’ın durumunda olduğu gibi O’nun sözüyle yaşam yeniden yaratılabilir. İsa, kısa bir duadan sonra şöyle emretti: “Lazar, dışarı çık!” (Yuhanna 11:43). İşte o anda ve hemen orada o kişiler Tanrı’nın yaşam veren gücüne, sözüyle dünyamızı var eden ve zamanın sonunda, dirilişte ölüleri yeniden yaşama çağıracak olan aynı güce tanık oldular.

İsa Lazar’ı dirilterek ölümü mağlup edecek kudrete sahip olduğunu kanıtlamış oldu. Bizim gibi kaçınılmaz olarak ölen varlıklar için Tanrı’nın yüceliğinin daha büyük bir tecellisi olabilir mi?

`Yuhanna 11:25, 26 ayetlerini okuyun. İsa bir satırda imanlıların öldüğünden, bir sonraki satırda ise asla ölmediklerinden bahsediyor. İsa burada ne öğretmektedir ve ölümün bilinçsiz bir uyku olduğu anlayışı, Mesih’in sözlerinin doğru anlaşılması için neden çok önemlidir? Ayrıca, kaderinde mezar olan bizim gibi varlıklar için O’nun sözleri neden çok fazla umut barındırmaktadır?`