---
title:  Musa’nın Dirilişi
date:  23/10/2022
---

`Yahuda 9 ve Luka 9:28-36 ayetlerini okuyun. Bu ayetlerde Musa’nın bedenen dirilmesine dair hangi kanıtları buluyorsunuz?`

İskenderiyedeki bazı Grek kilise babaları, Musa öldüğünde iki Musa göründüğünü iddia ettiler: biri ruhun içinde canlı, öteki bedenin içinde ölüydü; bir Musa meleklerle birlikte göğe yükselirken, öteki toprağa gömüldü. (Bkz. Origenes, Homilies on Joshua 2.1 [Yeşu 2:1 üzerine Vaazlar]; İskenderiyeli Klement, Stromata 6.15.) Canın göğe kabul edilmesi ve bedenin gömülmesi arasındaki bu ayrım, bir Grek kavramı olan canın ölümsüzlüğüne inananlar için anlam ifade edebilir fakat bu düşünce Kutsal Kitap’ta bulunmamaktadır. Yahuda 9 Musa’nın bedeninin dirilişiyle ilgili Kutsal Kitap öğretisini doğrulamaktadır çünkü çekişme herhangi bir yaşamayı sürdürdüğü zannedilen can hakkında değil, “Musa’nın cesedi konusundaydı.”

Yasa’nın Tekrarı 34:5-7 ayetleri bize Musa’nın 120 yaşında öldüğünü ve Rab’bin onu Moav ülkesinde bir vadide gizli bir yere gömdüğünü söylemektedir. Fakat Musa uzun süre mezarda kalmadı. “Bizzat Mesih, Musa’yı gömen meleklerle birlikte gökten inerek uyuyan azizi çağırdı . . . Mesih ilk kez ölülere hayat vermek üzereydi. Yaşam Önderi ve maiyetindeki parlayanlar mezara yaklaştıklarında, Şeytan üstünlüğünü korumak için telâşlandı . . . Mesih Şeytan’la münakaşaya girmeye tenezzül etmedi . . . Fakat Mesih ‘Seni Rab azarlasın’ diyerek tüm bu konuları Babası’na havale etti. Yahuda 9 . . . Diriliş sonsuza dek kesinleştirildi. Şeytan’ın avı elinden alındı; ölüler arasındaki doğrular tekrar yaşayacaklardı.”—Ellen G. White, Atalar ve Peygamberler, s. 478, 479.

Musa’nın dirilişine dair açık kanıt, İsa’nın görünümünün değiştiği olayda bulunmaktadır. Musa orada ölümü görmeden göğe alınmış olan İlyas peygamber ile birlikte görünmüştü (2. Krallar 2:1-11). Hatta Musa ve İlyas İsa ile konuştular (bkz. Luka 9:28-36). “O anda görkem içinde beliren iki kişi İsa’yla konuşmaya başladılar. Bunlar Musa ile İlyas’tı. İsa’nın yakında Yeruşalim’de gerçekleşecek olan ayrılışını konuşuyorlardı” (Luka 9:30, 31). Mesih’in günah ve ölüm üzerine kazanacağı yaklaşan zaferin kanıtı olan Musa’nın görünmesi, burada çok açık ifadelerle tarif edilmektedir. Orada İsa’ya görünenler Musa ve İlyas’tı, onların “ruhları değil” (sonuçta İlyas ölmemişti).

`Musa’nın yeryüzündeki Kenan ülkesine girmesine izin verilmemişti (Yasa’nın Tekrarı 34:1-4) fakat o göksel Kenan’a götürüldü. Bu, Tanrı’nın “bizde etkin olan kudretiyle, dilediğimiz ya da düşündüğümüz her şeyden çok daha fazlasını yapabilecek güçte” (Efesliler 3:20) olduğuna dair bize ne öğretmektedir?`