---
title:  Yair’in Kızı
date:  26/10/2022
---

İsa’nın kendi ölümünden önce gerçekleşen dirilişler herhangi bir ırkla ya da sosyal sınıfla sınırlandırılmış değildi. Musa belki de Tanrı’nın halkının gelmiş geçmiş en iyi insan önderiydi (Yasa’nın Tekrarı 34:10-12). Onun tersine, yoksul Fenikeli dul, bir İsrailli bile değildi (1. Krallar 17:9). Şunemli kadın kendi toplumunda zengin biriydi (2. Krallar 4:8). Nainli dul kadının sadece bir oğlu vardı ve muhtemelen ona muhtaçtı (Luka 7:12). Tersine, Yair muhtemelen Kefernahum’da havranın yöneticisiydi (Markos 5:22). Birbirlerinden çok farklı kültürel geçmişlere ya da sosyal statülere sahip olmalarına rağmen, bu kişilerin hepsi Tanrı’nın hayat veren gücüyle bereketlendiler.

`Markos 5:21-24, 35-43 ayetlerini okuyun. Mesih’in, “Çocuk ölmedi, uyuyor” (Markos 5:39) sözlerinden ölüm hakkında ne öğrenebiliriz?`

Yair’in 12 yaşındaki kızı ölümcül bir hastalığa yakalanmıştı, evde yatıyordu. O da İsa’ya gitti ve O’na evine gelip ellerini kızının üzerine koyması için yalvardı. Fakat onlar daha oraya varmadan birisi kötü haberi ulaştırdı: “Kızın öldü… Öğretmeni neden hâlâ rahatsız ediyorsun?” (Markos 5:35). Bunun üzerine İsa acı içindeki babaya şöyle dedi: “Korkma, yalnız iman et!” (Markos 5:36). Gerçekten de babanın tek yapabileceği Tanrı’nın müdahalesine bütünüyle güvenmekti.

İsa eve vardığında orada toplanmış olan kişilere, “‘Niye gürültü edip ağlıyorsunuz?’ dedi. ‘Çocuk ölmedi, uyuyor.’” (Markos 5:39). O’nunla alay ettiler çünkü (1) kızın öldüğünü biliyorlardı, (2) O’nun sözlerinin anlamını kavrayamamışlardı. “‘Ölüm’ yerine teselli edici ‘uyku’ benzetmesini kullanmak, Mesih’in bu tecrübeden bahsederken başvurmayı en çok sevdiği yöntem gibi gözüküyor ([Matta 9:24; Luka 8:52;] bkz. Yuhanna 11:11-15).  Ölüm bir uykudur fakat kişiyi ancak yüce Hayat-Veren’in uyandırabileceği derin bir uykudur çünkü kabrin anahtarları sadece O’ndadır (bkz. Vahiy 1:18; Yuhanna 3:16; Romalılar 6:23).”—The SDA Bible Commentary [Yedinci Gün Adventist Kutsal Kitap Şerhi], 5. Cilt,  s. 609.

Bu kızın diriltilmesi sonrasında, olayı görenleri “derin bir şaşkınlık aldı” (Markos 5:42). Ona şüphe yok. Şimdilik ölüm sondur, kesindir ve görünüşe göre tersine çevrilemez. Kendi gözleriyle böyle bir şeye tanıklık etmek elbette şaşırtıcı, hayat değiştiren bir deneyim olmuş olmalı.

`İsa’nın “Korkma, yalnız iman et!” (Markos 5:36) sözleri bugün bizim için hâlâ anlamlıdır. Korkutucu şartlar altındayken dahi, ki inancımızı korumanın en önemli olduğu zaman böyle anlardır, bunu yapmayı nasıl öğrenebiliriz?`