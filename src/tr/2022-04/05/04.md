---
title:  Nainli Dul Kadının Oğlu
date:  25/10/2022
---

Kutsal Kitap şöyle aktarıyor: “İsa her yanı dolaşarak iyilik yapıyor, İblis’in baskısı altında olanların hepsini iyileştiriyordu” (Elçilerin İşleri 10:38). Aslında müjdelerin hepsi İsa’nın ihtiyaç içindeki ve yaralı canlara hizmet ettiği öykülerle doludur. Pek çok Yahudi’nin daha sonra İsa’nın vaat edilmiş Mesih olduğuna inanmaya başlamaları bundandır.

“Tek bir hastası olmayan köyler vardı, zira İsa oradan geçip tüm hastaları iyileştirmişti. Yaptığı işler, Allah tarafından meshedildiğinin kanıtıydı. Sevgi, merhamet ve şefkat, yaptığı her şeyde açığa vuruldu; insanoğulları için kalbi merhametle sızladı. İnsanın isteklerini karşılamak için girdi insan haline. En yoksul ve en zavallılar bile O’na başvurmaktan çekinmediler. Küçük çocuklar bile O’nun çekimine kapıldılar.”—Ellen G. White, Yol Gerçek ve Yaşam, s. 5.

`Luka 7:11-17 ayetlerini okuyun. Bu dirilişte gerçekleşen ile dünün dersinde incelediklerimiz arasında hangi önemli farklılık bulunmaktadır?`

İsa Celile’deki hizmeti sırasında hastaları iyileştirdi ve cinleri kovdu. Bir gün, O’nu takip edenlerle birlikte Nain kentinin kapılarına yaklaşmak üzereyken, kapılardan bir cenaze kafilesinin geçiyor olduğunu gördü. Açık tabutun içinde, yatıştırılamaz bir biçimde ağlamakta olan dul kadının oğlu yatıyordu. Acılar içindeki anneye merhamet eden İsa, ona “Ağlama” dedi. İsa daha sonra kadının tabutta yatan ölü oğluna döndü ve ona “Delikanlı” dedi, “Sana söylüyorum, kalk!” Kadının oğlu hayata döndü ve İsa “onu annesine geri verdi” (Luka 7:13-15). İsa’nın varlığı tüm yaşananları bütünüyle değiştirmişti. Bu mucizeye tanıklık eden pek çok kişi hayret verici bir şeyin gerçekleşmiş olduğunun farkında olmakla kalmayıp, aynı zamanda çok özel birinin de aralarında bulunduğunu (O’na “büyük bir peygamber” dediler) anlamıştı.

Fenikeli dul kadın da (1. Krallar 17:8-24), Şunemli kadın da (2. Krallar 4:18-37) sırasıyla İlyas ve Elişa’dan yardım istemişlerdi. Fakat Nainli dul kadına, o daha istemeden yardım edildi. Bu, biz O’ndan yardım isteyecek durumda olmadığımızda ya da kendimizi bunu yapmak için yeterince değerli görmediğimizde dahi, Tanrı’nın bizi gözetiyor olduğu anlamına gelmektedir. İsa sorunu gördü ve çözdü. Bu, O’nun tüm hizmeti boyunca yaptığı gibi O’na özgüydü.

`Gerçek din, çevremizdeki yetimleri ve dulları gözetmeyi gerekli kılmaktadır (Yakup 1:27). Elbette İsa’nın yaptığı gibi mucizeler gerçekleştirecek olmasak da, etrafımızda acı çeken kişilere hizmet etmek için ne yapabiliriz?`