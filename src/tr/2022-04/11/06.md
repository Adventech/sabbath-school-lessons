---
title:  Kılığa Girme ve Diğer Görünümler
date:  08/12/2022
---

Cinlerin ölülerin kılığına girmesi ve diğer şeytani görünümler de büyücülüğe benzerdir. Cinler ölmüş bir aile ferdinin, bir arkadaşın ya da herhangi birinin kılığına girebilirler. Hem fiziksel görünüşleri hem de sesleri ölmüş olan kişilerinkine çok benzer. Tanrı’nın Sözü’ne sıkı sıkıya tutunmayan kişileri aldatmak için bu şeytani aldatmacalardan hepsinden yararlanılacak. Ellen G. White şöyle uyarıyor, “Bu yalancı ruhlar tarafından taklit edilen elçiler, yeryüzündeyken Kutsal Ruh’un yönlendirişiyle yazdıkları ile çelişki içine düşürülmektedir.”—Büyük Mücadele s. 561. Ve dahası, “Büyük aldatmaca oyununun son perdesinde, Şeytan’ın kendisi Mesih’i taklit edecektir.”—Büyük Mücadele s. 529.

`2. Korintliler 11:14, 15 ve Efesliler 6:10-18 ayetlerini okuyun. Böyle şeytani aldatmacalara karşı koruyucularımız neler olmalıdır?`

Elçi Pavlus bizi şöyle uyarıyor: “Savaşımız insanlara karşı değil, yönetimlere, hükümranlıklara, bu karanlık dünyanın güçlerine, kötülüğün göksel yerlerdeki ruhsal ordularına karşıdır” (Efesliler 6:12). Efesliler 6:13-18 ayetlerinde açıklandığı üzere, bu aldatmacalara karşı, ancak “Tanrı’nın bütün silahlarını” (Efesliler 6:13) kuşanarak korunabiliriz.

Şeytani kılığa girmeler ve görünümler çok korkutucu ve aldatıcı olabilir fakat Tanrı’nın Sözü’ne sıkı sıkıya tutunanları aldatamazlar. Öğreti açısından, insanların ölümsüzlüğünün şarta bağlı olduğunu söyleyen Kutsal Kitap doktrinine inanan kişiler, ölülerin görünmesi ya da onlarla iletişime geçme olaylarının Şeytan’dan kaynaklandığını ve Tanrı’nın güçlü lütfuyla geri çevrilmeleri gerektiğini bilirler. Yine, görünüm ne kadar güçlü, ikna edici ve gerçek gibi olsa da, her zaman ölülerin mezarda uyuyor oldukları öğretisine bağlı kalmalıyız.

Sevdiğiniz birini kaybettiğinizi ve daha sonra bu kişinin size göründüğünü, sizi sevdiğini, sizi çok özlediğini, size sadece onun bilebileceği şeyler söylediğini ve şimdi daha iyi bir yerde olduğunu söylediğini hayal edin. Kişi eğer ölülerin durumu hakkında Kutsal Kitap’ın öğrettiğine sıkı sıkıya tutunmamışsa, bu aldatmacaya ne kadar kolayca düşeceğini hayal edin. Bu, özellikle de buna inanmak istedikleri için olacaktır.

`Tanrı’nın bütün silahlarını kuşanmak ne anlama geliyor? Her gün hayata geçirmek anlamında, sadece son zaman aldatmacalarıyla uğraşırken değil, hayatımızın her alanında bunu nasıl yapabiliriz?`