---
title:  Mistisizm
date:  04/12/2022
---

Dünyamız mistisizmin güçlü dalgalarının altında boğuluyor. “Mistisizm” sözcüğü, devasa çeşitlilikte düşünceyi içeren karmaşık bir terim. Dini bakış açısından, sözcük kişinin İlahi olanla ya da Mutlak olanla bir çeşit ruhsal deneyim veya vecit içinde birlik olması anlamına gelmektedir. Bazı belirli kiliselerin ibadet uygulamaları bu özelliği taşımaktadır. Olayın biçimi veya yoğunluğu değişiklik gösterse de, eğilim her zaman Tanrı’nın Yazılı Sözü’nün yerine kişinin kendi kişisel tecrübelerini koyması yönündedir. Her durumda, Kutsal Kitap öğretiyle ilgili işleyişini büyük ölçüde kaybetmekte ve Hristiyan kendi tecrübeleri karşısında savunmasız kalmaktadır. Bu tip bir öznel din, herhangi aldatmaca, özellikle de son zaman aldatmacalarına karşı bir koruma sağlamamaktadır.

`Matta 7:21-27 ayetlerini okuyun. İsa’nın kendi sözleri ışığında, ruhsal evimizi “kayanın üzerine” ya da “kumun üzerine” kurmak ne anlama gelmektedir?`

Yakın dönem Hristiyan dünyasında, Kutsal Kitap’ın öğretilerini modası geçmiş bir dinin bıktırıcı hatırlatmaları olarak görüp, onların anlamlılığını önemsizleştirme eğilimi bulunmaktadır. Bu süreç içinde Mesih’in öğretileri suni biçimde Mesih’in şahsiyetiyle değiştirilmektedir. Örneğin bu kişiler Kutsal Kitap’taki bir öykünün veya diğerinin gerçek olamayacağını çünkü kendi algıladıkları şekliyle İsa’nın böyle bir şeyin Kutsal Kitap’ta yazıldığı gibi olmasına izin vermeyeceğini savunabiliyorlar. Sonunda kişisel hisler ve tecrübe Kutsal Yazıları yorumlamak için, hatta Kutsal Kitap’ın açıkça öğrettiği bir şeyi, sıklıkla da İsa’nın dediği gibi kişinin evini kaya üzerine inşa etmesi için zaruri olan Tanrı’ya itaat etmek konusundaki bir şeyi düpedüz inkâr etmek için bir kıstasa dönüşüyor.

İsa Mesih’e iman etmeyi sürdürdükleri sürece öğreti olarak neye inandıklarının bir önemi olmadığını düşünenler tehlikeli zemindedirler. Sayısız Protestanı ölüme mahkûm eden Romalı engizisyon mahkemesi üyeleri İsa Mesih’e iman ediyorlardı.  Mesih’in adına cinler kovanlar O’na iman etmişlerdi (Matta 7:22). “İnsanın neye inandığının hiçbir önemi olmadığı fikri, Şeytan’ın en başarılı hilelerinden biridir. Sevgi ile kabul edilen gerçeğin, alıcının canını kutsadığını bilir; bu yüzden sürekli olarak gerçeği sahte kuramlarla, masallarla, başka bir müjdeyle değiştirmeye çalışmaktadır.”—Ellen G. White, Büyük Mücadele, s. 525.

`Duygularımızın ve hislerimizin Tanrı’nın Sözü’ne aykırı şeyler yapmamıza sebep olmasına izin verme eğilimimizle nasıl mücadele edebiliriz?`