---
title:  Ölüme Yakın Deneyimler
date:  05/12/2022
---

Günümüzde canın doğal ölümsüzlüğü kuramını “kanıtlamak” için kullanılan en yaygın savlardan biri de “ölüme yakın deneyimlerdir.” Raymond A. Moody, Jr.,  Life After Life: The Investigation of a Phenomenon—Survival of Bodily Death [Yaşam Sonrasındaki Yaşam: Bedensel Ölümden Sağ Kalma Olgusunun Bir İncelemesi] kitabında, yüzden fazla “klinik ölümden” yeniden canlanma vakası üzerinde yaptığı, beş yıl süren çalışmanın sonuçlarını açıkladı. Bu kişiler hayata geri dönmeden önce sevgi dolu, sıcak bir ışık varlığını gördüklerini iddia ettiler. Bu, “insan ruhunun ölümün ötesinde varlığını sürdürdüğünü gösteren heyecan verici bir kanıt” (kitabın arka kapak notu) olarak değerlendirildi. Yıllar içerisinde, aynı düşünceyi destekleyen pek çok başka benzer kitap yayınlandı. (2. derse bakın.)

`1. Krallar 17:22-24, 2. Krallar 4:34-37, Markos 5:41-43, Luka 7:14-17 ve Yuhanna 11:40-44 ayetlerindeki diriliş öykülerini okuyun. Bunlardan kaç tanesi dirilen kişilerin ölü oldukları sırada bilinçli olduğundan bahsetmektedir ve bu sorunun cevabı neden çok önemlidir?`

Modern yazında kayda geçirilen ölüme yakın deneyimlerin hepsinde, insanlar klinik olarak ölülerdi fakat gerçek anlamda ölmemişlerdi. Onların tersine, Lazar dört gün boyunca ölüydü ve cesedi çürümeye başlamıştı (Yuhanna 11:39). Ne Lazar, ne de Kutsal Kitap zamanlarında ölümden dirilenlerden herhangi biri, cennetteki, purgatoryadaki ya da cehennemdeki bir öbür dünya deneyiminden bahsetmediler. Bu aslında sessizlikten gelen bir kanıttır fakat ölülerin bilinçsiz durumda olduklarını söyleyen Kutsal Kitap öğretileriyle bütünüyle uyum içerisindedir.

Peki ya bugünlerde sıklıkla bahsi geçen “ölüme yakın” deneyimlere ne demeli? Ölülerin bilinçsiz olduklarına dair Kutsal Kitap öğretisini kabul ettiğimizde (Eyüp 3:11–13, Mezmurlar 115:17, Mezmurlar 146:4, Vaiz 9:10), elimizde iki temel olasılık kalıyor: Bu ya kişinin içinde bulunduğu olağanüstü şartlar yüzünden gördüğü psikokimyasal bir halüsinasyon ya da doğaüstü şeytani bir aldatmacadır (2. Korintliler 11:14). Şeytani aldatmaca gerçek anlamda bir açıklama olabilir çünkü bazı vakalarda bu kişiler ölmüş olan akrabalarıyla konuştuklarını iddia ettiler! Fakat sebep her iki etmenin birleşimi de olabilir.

Bu kadar yaygın ve pek çok kişi için ikna edici olan aldatmaca karşısında, biz ya da başkaları Kutsal Kitap’ın öğrettiğine ters düşen her ne deneyim yaşamış olursak olalım, Tanrı’nın Sözü’nün öğretisine sıkıca sarılmamız son derece önemlidir.

`Günümüzde “bilimin” genellikle ölüme yakın deneyimleri tasdik ediyor olması ne kadar şaşırtıcı bir gerçektir. Bu, bilimin sözümona “kanıtladığı” şeyler konusunda dahi neden çok dikkatli olmamız gerektiği konusunda bize ne öğretmektedir?`