---
title:  Kilitli Mezar
date:  06/11/2022
---

Çarmıhtaki ölümüyle Mesih’in görevi sona ermişe (hatta başarısızlığa uğramışa) benziyordu. Şeytan, Kurtarıcı’ya ihanet etmesi için Yahuda’yı (Luka 22:3, 4; Yuhanna 13:26, 27) ve O’nu ölüme mahkum etsinler diye de başkâhinlerle ihtiyarları (Matta 26:59, Matta 27:20) kışkırtmayı başardı. İsa tutuklandıktan sonra, “öğrencilerin hepsi O’nu bırakıp kaçtı” (Matta 26:26) ve Petrus O’nu üç kere inkâr etti (Matta 26:69-75). İsa şimdi bir kayanın içine oyulmuş, büyük ve mühürlü bir taşla kapatılmış, Romalı muhafızların koruduğu (Matta 27:57-66) ve görünmeyen şeytani güçler tarafından izlenen bir mezarın içinde yatıyordu. Şeytan “yapabilseydi Mesih’i mezarın içinde kilitli tutardı.”—Ellen G. White, Manuscript Releases [Yayınlanan El Yazmaları], 12. Cilt, s. 116.

İsa dünyadaki hizmeti sırasında sadece çarmıhtaki ölümünü değil, dirilişini de önceden bildirmişti. İsa, Orta Doğu’nun (günün bir bölümünün tüm bir gün anlamına geldiği) kapsayıcı dilini kullanarak şöyle açıklamıştı: “Yunus, nasıl üç gün üç gece o koca balığın karnında kaldıysa, İnsanoğlu da üç gün üç gece yerin bağrında kalacaktır” (Matta 12:40). İsa, başka seferlerde ise öldürüleceğini fakat üç gün sonra yeniden ayağa kalkacağını vurgulamıştı (Matta 16:21; Matta 17:22, 23; Matta 20:17–19). Başkâhinler ve Ferisiler bu açıklamaları biliyorlardı ve O’nun dirilişini önleyeceğini umut ettikleri önlemler aldılar.

`Matta 27:62-66 ayetlerini okuyun. Bu yaptıkları daha sonra İsa’nın dirildiğine dair dünyaya daha çok kanıt sunulmasına nasıl yardımcı oldu?`

İsa’yı mezarda kilitli tutmak için aldıkları tüm güvenlik önlemleri, O’nun ölüm ve kötülüğün orduları karşısında asla zafer kazanmamasını sağlamak için onca önlem ve tedbir almış oldukları için sadece hadiseyi daha da dikkat çekici yapmaya yaradı.

Ayrıca, bu kişiler mutlaka İsa’nın mucizelerini duymuş, bazılarına da tanık olmuşlardı. Buna rağmen, mezarın başında bekleyen muhafızların O’nun, onca mucize gerçekleştiren İsa’nın dirilmesini engelleyebileceğini düşündüler.

Ayrıca hangi ihtimale karşı mezarın başına muhafız dikmişlerdi? Öğrenciler İsa’nın bedenini çalıp, sonra da O’nun ölümden dirildiğini savunabilir miydi? İnsanlar, “dirilmiş olan İsa nerede?” diye sorduklarında da “bizim sözümüze güvenin” diyebilirlerdi.

Hiç değilse, bu yaptıkları başkâhinlerin, O öldükten sonra bile İsa’dan ne kadar korkuyor olduklarını ortaya koydu. Belki de yüreklerinde neticede O’nun diriltileceği ihtimalinden korkuyorlardı.