---
title:  Onunla Birlikte Pek Çokları Da Dirildi
date:  08/11/2022
---

`“O anda tapınaktaki perde yukarıdan aşağıya yırtılarak ikiye bölündü. Yer sarsıldı, kayalar yarıldı. Mezarlar açıldı, ölmüş olan birçok kutsal kişinin cesetleri dirildi. Bunlar mezarlarından çıkıp İsa’nın dirilişinden sonra kutsal kente girdiler ve birçok kimseye göründüler” (Matta 27:51-53). Bu muazzam hikaye İsa’nın dirilişi ve dirilişin neyi başardığı konusunda bize ne öğretmektedir?`

İsa öldüğünde bir yer sarsıntısı meydana gelmişti (Matta 27:50, 51), dirildiğinde de başka bir yer sarsıntısı meydana geldi (Matta 28:2). İsa öldüğü anda “mabedin perdesi yukarıdan aşağıya kadar iki parça oldu. Yer sarsılıp kayalar yarıldı; kabirler açılıp uykuda olan nice mukaddeslerin cesetleri kıyam ettiler. Onlar kabirlerden çıkıp İsanın kıyamından sonra mukaddes şehre girdiler, ve bir çok kimselere göründüler” (Matta 27:51-53 KM). Bu kutsallar, Mesih’in Kendi dirilişine tanıklar olarak ve son dirilişte uyandırılacak olan kişilere ilk örnekler olarak diriltildiler. Yani, İsa’nın diriltilmesinden hemen sonra, Yahudi halkının büyük bölümüne O’nun dirilişine inanmaları ve O’nu Kurtarıcıları olarak kabul etmeleri için güçlü kanıtlar gösterilmiş oldu. Bir çok rahip de dahil olmak üzere pek çoğu da öyle yaptı (bkz. Elçilerin İşleri 6:7).

“İsa yeryüzündeki yaşamı boyunca da birçok ölüyü yaşama döndürmüştü. Nainli dul kadının oğlunu, havra yöneticisi Yair’in kızını ve Lazar’ı diriltmişti. Onlar ölümsüzlükle donatılmamışlardı ve zamanı geldiğinde yine öleceklerdi. Fakat Mesih ile birlikte dirilenler sonsuza dek yaşamak için dirilmişlerdi. Onlar Mesih’in ölüme ve mezara karşı aldığı zaferin ödülü olarak Rab’leriyle birlikte göklerin görkemine yükseldiler . . . Mesih ile birlikte dirilen bu kişiler şehre giderek Mesih’in dirildiğini ve kendilerini de dirilttiğini herkese duyurdular. İsa’nın dirilişinin kutsal gerçeği böylece ölümsüzleşti.”—Ellen G. White, Sevgi Öğretmeni, s. 774.

İnsani açıdan, başkahinler ve ihtiyarlar büyük avantaja sahiplerdi. Ulusun dini gücü onların elindeydi, hatta Romalı yetkilileri ve kalabalıkları çevirdikleri dolaplarda kendilerine yardım etmeleri için ikna edebiliyorlardı. Fakat, “Yüce Olan’ın insan krallıkları üzerinde egemenlik sürdüğünü ve krallığı dilediği kişiye verdiğini” unutmuşlardı (Daniel 4:32). Bu dirilen kutsal insanlar sayesinde onların yalanları tekzip edildi ve geçersiz kılındı.

`Bugün işler ne kadar kötüye giderse gitsin, biz bu düşmüş dünyada hâlâ mücadele ederken, Tanrı’nın hepimiz için olan nihai zaferine neden güvenebiliriz?`