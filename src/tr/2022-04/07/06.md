---
title:  Ölmüş Olanların İlk Örneği
date:  10/11/2022
---

`Yasa’nın Tekrarı 26:1-11 ayetlerinin ışığında, 1. Korintliler 15:20 ayetini okuyun. Pavlus hangi anlamda dirilmiş olan İsa’dan “ölmüş olanların ilk örneği” diye bahsetmektedir?`

“İlk meyvenin (örneğin)” sunulması, derin dini anlamlar taşıyan eski bir İsrail tarım geleneğiydi. Bu gelenek, ekinlerin büyüdüğü ve hasat edilmeye hazır olduğu toprakları vekilharçlarına emanet etmiş olan Tanrı’nın, lütufkâr bir Tedarikçi olduğunun kutsal bir şekilde tanınması anlamına geliyordu (bkz. Mısır’dan Çıkış 23:19, Mısır’dan Çıkış 34:26, Levililer 2:11–16, Yasa’nın Tekrarı 26:1–11). İlk meyveler sadece hasadın başlıyor olduğunu belirtmekle kalmıyor, aynı zamanda ürünlerinin kalitesini de ortaya koyuyordu.

Wayne Grudem’e göre, “Pavlus Mesih’ten ‘ilk örnek’ diye bahsederken, tarımla ilgili bir mecaz kullanarak, bizim de Mesih gibi olacağımızı işaret ediyordu. Olgunlaşan ekinin ‘ilk örneği’ ya da ilk tadımının, söz konusu ekin için hasadın devamının nasıl olacağını göstermesi gibi, ‘ilk örnek’ olan Mesih de, Tanrı nihai ‘hasadında’ bizi ölümden uyandırıp Kendi huzuruna çıkarttığında bizim dirilen bedenlerimizin nasıl olacağını göstermektedir.”—Wayne Grudem, Systematic Theology [Sistemli İlahiyat], s. 615.

İsa’nın mezardan yüceltilmiş bir insan bedeni ile çıkmış olduğunu hatırlamakta fayda var fakat O çarmıha gerilişinin izlerini üzerinde taşımaya devam ediyordu (Yuhanna 20:20, 27). Peki bu, Tanrı’nın uyandırılan çocuklarının da aynı şekilde kendi acılarının fiziksel izlerini taşıyacakları anlamına mı gelmektedir? Örneğin Elçi Pavlus, yüceltilmiş bedeninde “bir diken” (2. Korintliler 12:7) ve “İsa’nın yara izlerini” (Galatyalılar 6:17) hâlâ taşıyor olacak mı?

Pavlus, ölene değin “Mesih’in yüceliğinin işaretlerini sonsuza kadar kendi bedeninde, göksel ışıkla kör edilen gözlerinde taşıyacaktı [bkz. Elçilerin İşleri 9:1-9].”—Ellen G. White, The Story of Redemption [Kurtuluş Öyküsü], s. 275.  Fakat bu, onun ya da yüceltilmiş olarak kurtarılanlardan herhangi birinin kendi acılarının izleriyle uyandırılacağı anlamına gelmemektedir (1. Korintliler 15:50-54 ile karşılaştırın). Mesih ise “O’na yapılan zalimliğin izlerini her zaman taşıyacaktır. Çivilerin bıraktığı her iz, insanın muhteşem kurtarılışının ve onun için ödenen kıymetli bedelin öyküsünü anlatmaya devam edecektir.”—Ellen G. White, Early Writings [İlk Yazıları], s. 179. O’nun bedenindeki izler, bizim izlerimizin sonsuza kadar yok olacağının güvencesidir.

`Mesih, çarmıha gerilişinin izlerini sonsuza kadar taşıyacak. Bu, Tanrı’nın bize duyduğu sevgi ve bizi kurtarmanın neye mal olduğu konusunda ne söylemektedir? Aynı zamanda, Tanrılığın bizi kurtarmak için ne kadar büyük bir yatırım yapmış olduğunu ne şekilde göstermektedir?`