---
title:  Dirilen Mesih’in Tanıkları
date:  09/11/2022
---

`Yuhanna 20:11-29 ve 1. Korintliler 15:5-8 ayetlerini okuyun. Öğrenciler dirilmiş olan Mesih’le ilk defa karşılaştıklarında ne tepki verdiler?`

Boş mezardaki iki melek Mecdelli Meryem ve diğer kadınlara İsa’nın dirilmiş olduğunu söylediler (Matta 28:1, 5–7; Markos 16:1–7;; Luka 24:1–11). Fakat kısa süre sonra İsa Bizzat onlara göründü ve onlar da O’na tapındılar (Matta 28:1, 9, 10; Yuhanna 20:14–18). O ayrıca Petrus’a (Luka 24:34, 1. Korintliler 15:5) ve Emmaus’a giden iki öğrenciye göründü, İsa onlarla konuşurken öğrencilerin yürekleri yanıyordu (Markos 16:12, Luka 24:13-35). İsa Yukarı Oda’ya geldiğinde, öğrenciler başlangıçta korktular ve ürktüler fakat sonrasında sevinçle dolarak gerçekleşmiş olan bu olaya şaştılar (Luka 24:33-49, Yuhanna 20:19-23). Bir hafta sonra İsa kapıları açmadan aynı odaya bir daha geldi ve Tomas bile O’nun dirilmiş olduğuna inandı (Yuhanna 20:24-29).

İsa, dirilişi ile göğe yükselmesi arasında geçen kırk gün içinde, “beş yüzden çok kardeşe aynı anda göründü” (1. Korintliler 15:6) ve ayrıca Yakup’a göründü (1. Korintliler 15:7). Celile denizi kıyısında bazı öğrencilerin arasına katıldı ve onlarla kahvaltı yaptı, sonrasında ise Petrus ile konuştu (Yuhanna 21:1-23). İsa göğe yükselirken son defa görünmeden önce (Luka 24:50-53, Elçilerin İşleri 1:1-11), başka seferlerde de insanlara görünmüş olabilir (Elçilerin İşleri 1:3). Pavlus da kendisini dirilen Mesih’in bir tanığı olarak kabul ediyordu çünkü Şam yolunda Mesih ona görünmüştü (1. Korintliler 15:8; Elçilerin İşleri 9:1-9 ile karşılaştırın).

Diğer öğrenciler, orada olmayan Tomas’a dirilmiş olan Rab’bi gördüklerini söylediklerinde, Tomas şöyle tepki verdi: “O’nun ellerinde çivilerin izini görmedikçe, çivilerin izine parmağımla dokunmadıkça ve elimi böğrüne sokmadıkça inanmam” (Yuhanna 20:25). Bir hafta sonra, İsa öğrencilere bir kez daha göründüğünde, Tomas da aralarındaydı ve İsa ona şöyle dedi: “Parmağını uzat… Ellerime bak, elini uzat, böğrüme koy. İmansız olma, imanlı ol!” (Yuhanna 20:27). Bunun üzerine Tomas “Rabbim ve Tanrım!” diye ikrar etti. “İsa, ‘Beni gördüğün için mi iman ettin?’ dedi. ‘Görmeden iman edenlere ne mutlu!’ ” (Yuhanna 20:29).

`“Görmeden iman edenlere ne mutlu!” Dirilmiş olan Mesih’i kendi gözlerinizle görmemiş olsanız da, İsa’ya iman etmek için başka hangi sebeplere sahipsiniz?`