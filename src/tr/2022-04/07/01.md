---
title:  Mesih’in Ölüm Karşısındaki Zaferi
date:  05/11/2022
---

### Konuyla İlgili Metinler
Matta 27:62–66; Yuhanna 10:17, 18; Matta 27:51–53; Yuhanna 20:11–29; 1. Korintliler 15:5–8.

> <p>Hatırlama Metni</p>
> “O’nu görünce, ölü gibi ayaklarının dibine yığıldım. O ise sağ elini üzerime koyup şöyle dedi: ‘Korkma! İlk ve son Ben’im. Diri Olan Ben’im. Ölmüştüm, ama işte sonsuzluklar boyunca diriyim. Ölümün ve ölüler diyarının anahtarları bendedir’ ” (Vahiy 1:17, 18).

Hristiyan inancının merkezinde İsa’nın dirilişi bulunmaktadır. Pavlus şu sözleri yazarken bunu güçlü bir şekilde vurgulamıştı: “Ölüler dirilmezse, Mesih de dirilmemiştir. Mesih dirilmemişse imanınız yararsızdır, siz de hâlâ günahlarınızın içindesiniz. Buna göre Mesih’e ait olarak ölmüş olanlar da mahvolmuşlardır” (1. Korintliler 15:16-18). Bu hafta bunu daha da detaylı bir biçimde inceleyeceğiz.

Yani, Pavlus’un Mesih’in ölümüne ve o ölümün ne kadar önemli olduğu konusuna yaptığı onca vurguya rağmen–“aranızdayken, İsa Mesih’ten ve O’nun çarmıha gerilişinden başka hiçbir şey bilmemeye kararlıydım” (1. Korintliler 2:2)–, O’nun dirilişi olmasa ölümünün bize hiçbir faydası bulunmamaktadır. İsa’nın dirilişi tüm Hristiyan inancı ve kurtuluş tasarısı açısından işte bu kadar önemlidir.

Bununla birlikte, pek çoklarının inandığı gibi Mesih’te ölmüş olanlar “Rab ile birlikte olsunlar diye” eve döndükleri için çoktan göğün mutluluklarına sahip iseler, Mesih’in dirilişinin ve onunla birlikte bizim dirilişimizin neden çok önemli olduğunu anlamak zordur.

Tüm bunlar bir yana, bu hafta Mesih’in dirilişini ve ona inanmamız için O’nun bize vermiş olduğu tüm ikna edici kanıtları inceleyeceğiz.

_*12 Kasım Sebt Günü’ne hazırlık için bu haftanın konusunu çalışın._