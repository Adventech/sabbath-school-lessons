---
title:  “O Dirildi!”
date:  07/11/2022
---

Mesih’in Şeytan ve onun kötücül güçleri karşısındaki zaferi çarmıhta kazanıldı ve boş mezar sayesinde de doğrulanmış oldu. “İsa mezarda yatarken Şeytan buna çok seviniyordu. Kurtarıcı’nın tekrar dirilmemesini umuyordu. İsa’nın yattığı mezarın başında kendi kötü meleklerini görevlendirerek O’nun orada tutsak kalması için çaba gösterdi. Gökyüzünden o güçlü meleğin geldiği an kendi meleklerinin kaçması onu son derece öfkelendirmişti. Mesih’in mezardan görkemli bir şekilde çıktığını gördüğünde, Şeytan kendi egemenliğinin sona ereceğini ve en sonunda kendisinin de öleceğini biliyordu.”—Ellen G. White, Sevgi Öğretmeni, s. 772. Evet, Mesih’in insan doğası ölmüştü fakat ilahi doğası ölmemişti. Mesih, ilahi doğasıyla ölümün zincirlerini kıracak güce sahipti.

`Matta 28:1-6; Yuhanna 10:17, 18 ve Romalılar 8:11 ayetlerini okuyun. İsa’nın diriltilmesi işine doğrudan kim dahil olmuştu?`

İsa, Samiriye-Perea’daki hizmeti sırasında Kendi canını alma ve geri verme kudretine Bizzat sahip olduğunu ifade etmişti (Yuhanna 10:17, 18). Marta’ya şöyle demişti: “Diriliş ve yaşam Ben’im” (Yuhanna 11:25). Başka metinlerde de O’nun dirilişinden Tanrı’nın bir işi diye bahsedilmektedir (Elçilerin İşleri 2:24, Romalılar 8:11, Galatyalılar 1:1, İbraniler 13:20). Bu muhteşem olayın gerçekleştirilmesi işine, Rab’bin kudretli bir meleği bile dahil olmuştu (Matta 28:1, 2).

Bu arada, Matta 28:11-15 ayetleri öderlerin İsa’ya karşı mücadele etme çabalarının beyhudeliğini ve budalalığını ortaya koymaktadır. Romalı muhafızlar “olup bitenleri başkâhinlere bildirdiler” (Matta 28:11). Bu anlatıda, muhafızların İsa’nın dirilişini görmüş oldukları ima edilmektedir. Eğer öyle olmasaydı, sözleri ne anlam ifade ederdi ki? Gökten bir melek inmiş, taşı kaldırmış, üzerine oturmuş ve muhafızlar da bayılmışlardı öyle mi? Daha sonra hatırladıkları ilk şey ise mezarın boş olduğu muydu? Belki de Romalılar baygın haldeyken melek İsa’nın bedenini alıp götürmüştü? Ya da bu işi öğrenciler yapmış olamaz mıydı? Veya başka birisi çalmış olabilirdi. Her ne olduysa, İsa’nın bedeni açık bir şekilde ortadan kaybolmuştu.

Gökten bir meleğin inmesi, adamların korkudan bayılması ve mezarın boşalmış olması, dini önderler için yeterince kaygı verici haberler olmalıydı. Fakat önderlerin, sessiz kalmaları için “askerlere yüklü para” (Matta 28:12) vermiş olmaları, onların anlattıkları şeyler yüzünden son derece rahatsız olduklarını düşündürüyor. Çünkü onlara anlatılan şey elbette İsa’nın dirilişiydi.

`Bazı kişiler Mesih’in dirildiğini ilk görenlerin Romalılar olması düşüncesiyle dalga geçiyorlar. Peki, neden? Bu gerçek hangi yönlerden yakın gelecekteki, müjdenin Uluslar’a gitmesi olayını simgelemektedir?`