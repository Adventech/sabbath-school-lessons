---
title:  “Ölüler Hiçbir Şey Bilmiyor”
date:  12/10/2022
---

`Eyüp 3:11-13; Mezmurlar 115:17; Mezmurlar 146:4 ve Vaiz 9:5, 10 ayetlerini okuyun. Bu ayetlerden insanların ölüm halindeki durumlarıyla ilgili ne öğrenebiliriz?`

Bazı Kutsal Kitap yorumcuları bu ayetlerin (Eyüp 3:11–13; Mezmurlar 115:17; Mezmurlar 146:4; Vaiz 9:5, 10), şiirsel bir dille yazılmış olduklarını ve insanların ölüm halindeki durumlarını tanımlamak için kullanılamayacaklarını savunuyorlar. Şiirselliğin zaman zaman muğlak olabileceği ve kolaylıkla yanlış anlaşılabileceği doğrudur fakat bu ayetler söz konusu ise durum bu değildir. Bu ayetlerdeki dil gayet açıktır ve bahsedilen kavramlar konu hakkındaki Eski Ahit öğretileriyle bütünüyle uyum içerisindedir.

İlk olarak, Eyüp 3. bölümde, ata çektiği tüm acılar yüzünden doğmuş olduğu için hayıflanıyor. (Böyle vahim anlarda kim “keşke hiç doğmamış olsaydım” diye düşünmemiştir ki?) Eyüp eğer doğarken ölmüş olsaydı uyuyup dinlenmiş olacağını itiraf ediyor (Eyüp 3:11, 13).

115. Mezmur ölülerin tutulduğu yeri bir sessizlik yeri olarak tanımlıyor çünkü “ölüler… RAB’be övgüler sunmaz” (Mezmurlar 115:17). Bu ifade ölülerin, imanlı (ve müteşekkir) ölülerin gökte olduklarını ve Tanrı’ya tapınıyor olduklarını söylüyor gibi değil.

146. Mezmur’a göre, kişinin zihinsel faaliyeti ölümle birlikte sona ermektedir: “O son soluğunu verince toprağa döner, O gün tasarıları da biter” (Mezmurlar 146:4). Bu, ölümde ne olduğunu açıklayan kusursuz bir Kutsal Kitap betimlemesidir.

Ayrıca Vaiz 9. bölüm “ölüler hiçbir şey bilmiyor” ve mezarda “iş, tasarı, bilgi ve bilgelik yoktur” diye eklemektedir (Vaiz 9:5, 10). Bu ifadeler, ölülerin bilinçsiz olduğunu söyleyen Kutsal Kitap öğretisini doğrulamaktadır.

Ölümde bilinç olmadığını söyleyen Kutsal Kitap öğretisi Hristiyanların telaşlanmasına yol açmamalıdır. Öncelikle, sonsuza kadar cehennemde yanma ya da kurtarılmadan ölenler için geçici purgatorya diye bir şey yoktur. İkinci olarak, Mesih’te ölenleri bekleyen muazzam bir ödül bulunmaktadır. Şüphe yok ki, “imanlı için ölüm küçük bir meseledir . . . Hristiyan için ölüm uykudan başka bir şey değildir, sessizlik ve karanlıkla dolu kısa bir andır. Hayat Mesih’le birlikte Allah’ta saklıdır ve ‘yaşamınız olan Mesih göründüğü zaman, siz de O’nunla birlikte yücelmiş olarak görüneceksiniz.’ Yuhanna 8:51, 52; Koloseliler 3:4.”—Ellen G. White, Sevgi Öğretmeni, s. 774.

`Mesih’te ölmüş olanları düşünün. Ölümle gözlerini kapattıktan sonra, mezarda geçen süre 1500 yıl da olsa 5 ay da olsa onlar için değişen bir şey yok. Bildikleri bir sonraki şey Mesih’in dönüşü olacak. O halde, bir anlamda ölülerin biz yaşayanlara göre daha iyi olduğu söylenilebilir mi?`