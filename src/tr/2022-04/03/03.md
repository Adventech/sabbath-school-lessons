---
title:  “Ölecek Olan, Günah İşleyen Candır”
date:  10/10/2022
---

`Hezekiel 18:4, 20 ve Matta 10:28 ayetlerini okuyun. Bu ayetler insan ruhunun doğasını anlamamıza nasıl yardım edebilir?`

Bu günahkâr dünyadaki insan yaşamı kırılgan ve geçicidir (Yeşaya 40:1-8). Günahın bulaştığı hiçbir şey, doğası gereği ölümsüz olamaz. “Günah bir insan aracılığıyla, ölüm de günah aracılığıyla dünyaya girdi. Böylece ölüm bütün insanlara yayıldı. Çünkü hepsi günah işledi” (Romalılar 5:12). Günahın doğal sonucu ölümdür ve ölüm buradaki tüm yaşamı etkisi altına almış durumdadır.

Bu konuda iki önemli Kutsal Kitap kavramı bulunmaktadır. Bunlardan birincisi şudur: insanlar da hayvanlar da ölür. Kral Süleyman’ın söylediği gibi: “Çünkü insanların başına gelen hayvanların da başına geliyor. Aynı sonu paylaşıyorlar. Biri nasıl ölüyorsa, öbürü de öyle ölüyor. Hepsi aynı soluğu taşıyor. İnsanın hayvandan üstünlüğü yoktur . . . İkisi de aynı yere gidiyor; topraktan gelmiş, toprağa dönüyor” (Vaiz 3:19, 20).

İkinci kavram da şudur: bir kişinin bedenen ölümü, onun yaşayan bir can (İbranicesi nephesh) olarak varlığının sona erdiği anlamına gelmektedir. Yaratılış 2:16, 17 ayetinde, Tanrı Adem ve Havva’yı iyiliği ve kötülüğü bilme ağacından yiyerek günah işlerlerse ölecekleri konusunda uyarmıştı.

Rab, Hezekiel 18:4, 20 ayetlerinde bu uyarıyı tekrarlayarak konuyu pekiştiriyor: “Ölecek olan, günah işleyen candır.” Bu ifadenin iki temel çıkarımı bulunmaktadır. Birincisi, tüm insanlar günahkâr oldukları için, hepimiz kaçınılmaz olan yaşlanma ve ölüm sürecine tabiyiz (Romalılar 3:9-18, 23). Bir diğer çıkarım da şudur: Kutsal Kitap kavramı, yaygın olan sözde canın ölümsüzlüğü düşüncesini geçersiz kılmaktadır. Eğer can ölümsüzse ve ölüm sonrasında başka bir alemde var olmayı sürdürüyorsa, o halde aslında ölmüş olmuyoruz, öyle değil mi?

Tersine, Kutsal Kitap’ın ölüm meselesindeki izahı, bedensiz canın ya Cennete ya da purgatoryaya veya hatta cehenneme göçüyor olması değildir. İzah aslında, Mesih’te ölen kişilerin sonunda dirilecek olmalarıdır. Mesih’in Yaşam Ekmeği vaazında açıkladığı üzere, “Babam’ın isteği, Oğul’u gören ve O’na iman eden herkesin sonsuz yaşama kavuşmasıdır. Ben de böylelerini son günde dirilteceğim” (Yuhanna 6:40).

`Mesih’in ilk gelişiyle kesinleştirilmiş olan İkinci Geliş’in güvencesi (sonuçta ikincisi olmasa Mesih’in ilk gelişi ne işe yarar ki?) neden tüm inandıklarımız için çok önemlidir? O’nun döneceği vaadi olmasa başka ne umudumuz olurdu?`