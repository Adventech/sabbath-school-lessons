---
title:  “Ruh Onu Veren Tanrı’ya Dönmeden”
date:  11/10/2022
---

`Yaratılış 2:7 ve Vaiz 12:1-7 ayetlerini okuyun. Bu iki Kutsal Kitap metni arasında hangi tezatları görüyorsunuz? Bu metinler insanın ölüm halindeki durumunu daha iyi anlamamıza nasıl yardım edebilir? Ayrıca Yaratılış 7:22 ayetine bakın.`

Daha önce gördüğümüz üzere, Kutsal Kitap insanın bir can olduğunu (Yaratılış 2:7 KM) ve beden öldüğünde canın da varlığının sona erdiğini (Hezekiel 18:4, 20) öğretmektedir.

Peki ya “Ruh”? Ruh, bedenin ölümü sonrasında bile bilinçli olarak kalmıyor mu? Bir çok Hristiyan öyle olduğuna inanıyor ve hatta görüşlerini savunmak için Vaiz 12:7 ayetinden alıntı yapıyorlar: “Toprak geldiği yere dönmeden, Ruh onu veren Tanrı’ya dönmeden, seni yaratanı anımsa.” Fakat bu ifade ölünün ruhunun Tanrı’nın huzurunda bilinçli olarak kaldığını söylemiyor.

Vaiz 12:1-7 ayetleri, sonunda ölümle biten yaşlanma sürecini oldukça çarpıcı ifadelerle tarif etmektedir. 7. ayet, ölümün, Yaratılış 2:7 ayetinde belirtilen yaratım sürecinin tersine döndürülmesi olduğundan bahsetmektedir. Daha önce belirtildiği üzere, Yaratılış haftasının altıncı gününde, “RAB Tanrı Adem’i topraktan yarattı ve burnuna yaşam soluğunu üfledi. Böylece Adem yaşayan varlık oldu” (Yaratılış 2:7). Şimdi de Vaiz 12:7 ayeti bize  “Toprak geldiği yere dönmeden, Ruh onu veren Tanrı’ya dönmeden, seni yaratanı anımsa” demektedir. Yani, Tanrı’nın Adem’in burnuna üflediği ve tüm diğer insanlar için sağlamış olduğu yaşam soluğu, Tanrı’ya dönmekte ya da diğer bir deyişle, onların içinden akıp geçmeyi bırakmaktadır.

Vaiz 12:7 ayetinin tüm insanlar için ölüm sürecini tarif ettiğini ve bunu doğrular ile kötüler arasında ayrım yapmadan yaptığını her zaman aklımızda tutmalıyız. Eğer ölen herkesin ruhu Tanrı’nın huzurunda bilinçli varlıklar olarak bulunuyorsa, o halde kötülerin ruhları da mı Tanrı ile birlikte? Bu düşünce Kutsal Yazılar’ın genel öğretisiyle uyumlu değildir. Ölüm süreci hem insanların hem hayvanların başına geldiği için (Vaiz 3:19, 20), ölüm canlı varlıklar olarak var olmanın sona ermesinden başka bir şey değildir. Mezmurcu’nun dediği gibi, “Yüzünü gizleyince dehşete kapılırlar, soluklarını kesince ölüp toprak olurlar” (Mezmurlar 104:29).

`Sıklıkla ölümün yaşamın bir parçası olduğunu söyleriz. Bu neden son derece yanlış bir söylemdir? Ölüm yaşamın tersi, yaşamın düşmanıdır. O halde şu ayette ne büyük bir umut bulunmaktadır: “Ortadan kaldırılacak son düşman ölümdür” (1. Korintliler 15:26)?`