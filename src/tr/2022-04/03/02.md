---
title:  “Yaşayan Bir Varlık”
date:  09/10/2022
---

`Yaratılış 1:24-27 ve Yaratılış 2:7, 19 ayetlerini okuyun. Tanrı’nın hayvanları ve insanlığı yaratma yöntemleri arasında hangi benzerlikleri ve hangi farklılıkları görüyorsunuz? Yaratılış 2:7 ayeti insan doğası hakkında bize ne anlatıyor?`

Yaratılış öyküsü, Yaratılış haftasının altıncı gününde Rab Tanrı’nın kara hayvanlarını ve bir çift olarak ilk insanları yarattığını açıklıyor (Yaratılış 1:24-27). Bize, O’nun “yerdeki hayvanların, gökteki kuşların tümünü topraktan” yaratmış olduğu söyleniyor (Yaratılış 2:19). O ayrıca “Adem’i topraktan yarattı” (Yaratılış 2:7).

Hayvanlar da Adem de aynı şekilde “topraktan” yapılmış olsalar da, Adem’in yaratılması iki temel konuda hayvanların yaratılmasından ayrılmaktadır. Tanrı öncelikle Adem’in bedenini oluşturdu ve daha sonra “burnuna yaşam soluğunu üfledi. Böylece Adem yaşayan varlık oldu” (Yaratılış 2:7). O, yaşayan bir varlık olmadan önce fiziksel bir varlıktı. İkinci olarak, Tanrı insanı erkek ve dişi olarak Tanrılığın suretinde ve benzerliğinde yarattı (Yaratılış 1:26, 27).

Yaratılış 2:7 ayeti, Adem’in fiziksel bedenine “yaşam soluğu” üflenmesinin onu “yaşayan varlığa” (İbranicesi Nephes chayyah) ya da kelimesi kelimesine “yaşayan cana” (KM) dönüştürdüğü açıklıyor.   Bu, bedenden bağımsız olarak var olabilecek bir cana sahip olmadığımız anlamına gelmektedir. Aslında her birimiz yaşayan bir varlık ya da yaşayan canız. “Canın” insan bedeninden bağımsız olarak var olabilecek bilinçli bir varlık olduğu savı, temeli Kutsal Kitap’ta değil putperestlikte bulunan bir düşüncedir. İnsanlığın gerçek doğasını anlamak, maddesiz bir can olduğu inancı ve bu inanç üzerine inşa edilen tüm tehlikeli yanlışları kabul etmemizi önleyecektir.

İnsanın, bir bütün olan kişiden ayrı biçimde var olan herhangi ayrı, bilinçli bir parçası bulunmamaktadır. Tanrı bizi müthiş ve muhteşem bir biçimde yarattı ve bu belirli konu hakkında Kutsal Yazılar’ın gerçekten söylüyor olduğunun ötesinde tahminde bulunmamalıyız. Aslında, yaşamın doğasının bir gizem olmasının yanında (bilim insanları bir şeyin canlı olmasının ne anlama geldiği konusunda hâlâ fikir birliği içerisinde değildirler), daha da gizemli olan bilincin doğasıdır. Kafamızın içindeki, beynimizdeki birkaç gramlık doku (hücreler ve kimyasallar) düşünceler ve duygular gibi maddesiz şeyleri nasıl muhafaza etmekte ve yaratmaktadır? Bu fikir üzerine çalışma yapan kişiler aslında bu sorunun cevabını bilmediğimizi itiraf ediyorlar.

`Yaşam ne kadar büyük bir mucizedir! Neden sadece yaşam armağanı ile değil de, aynı zamanda daha da büyük bir mucize olan sonsuz yaşam armağanı ile sevinç duymalıyız?`