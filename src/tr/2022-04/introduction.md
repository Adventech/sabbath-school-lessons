### Ölüm, Ölmek ve Gelecek Umudumuz Hakkında

Tanrı insanları Kendisi ve Yaratımı ile sevgi dolu bir ilişki içinde sonsuzluğun tadını çıkarsınlar diye yarattı. Fakat bu ilişki günahın göksel saraylarda akıl almaz bir şekilde ortaya çıkmasıyla (Yeşaya 14:12-15, Hezekiel 28:12-19, Vahiy 12:7-12) ve sonrasında da Adem ile Havva’nın düşmesiyle (Yaratılış 3:1-19, Romalılar 5:12) bozuldu. Feci şekilde, ölüm sadece insan ırkını değil, tüm yaşamı da içine çekti. Bugün ölümün dışavurumları ağaçlardan yere düşen yapraklarda, vazolarımızda solan çiçeklerde, acı içinde ölen evcil hayvanlarımızda ve vahşice elimizden alınan sevdiklerimizde görülebilir. Dünyamız keder ve silinmemiş gözyaşı ile dolu.

İnsanlar, daha iyi bir dünya özlemiyle kendileri için içinde yaşamak isteyecekleri pek çok “cennetler” resmettiler. Örneğin İngiliz romancı James Hilton 1933 yılında Lost Horizon [Kayıp Ufuk] isminde bir kitap yazdı ve birkaç yıl sonra da bu kitap aynı isimle sinemaya uyarlandı. Filmin konusu yakıtı bittiği için zor duruma düşen bir uçağın sonunda karla kaplı Himalaya dağlarına düşmesiydi. Filmde, uçağın yere çakılması sonrası pilot ölüyor fakat kazadan sağ kurtulan az sayıda kişi enkazdan çıkartılarak bir grup Tibetli eşliğinde cennet gibi bir vadi olan Şangri-La’ya götürülüyor. Buranın sakinleri dışarıdaki dünyadan yalıtılmış bir biçimde sevgi ve bilgelik içinde neredeyse ölümsüz bir daimi uyum ve sevinç hayatı sürüyorlar.  

Elbette bu öykü bütünüyle kurgudur.

Bizler, ölümlü insanlar olarak bugün için güvenceye ve gelecek için de umuda ihtiyaç duyuyoruz. İsviçreli ilahiyatçı Emil Brunner bu konuda şöyle diyor: “Akciğerler için oksijen neyse insan hayatının anlamı için de umut odur. Oksijen olmadığında insan nasıl boğulup ölüyorsa, umut kaybedildiğinde de insanlık nefessiz kalarak büzüşür; onu çaresizlik izler ve bu da zihinsel ve ruhsal melekelerin anlamsızlık ve hayatın amaçsızlığı duygusuyla felce uğraması anlamına gelir. İnsan vücudu yeterli oksijene ne kadar muhtaçsa, insanlığın geleceği de yeterli umuda o kadar muhtaçtır.”—Emil Brunner, Eternal Hope [Sonsuz Umut],  s. 7. Aslında sonsuzluğa doğru yaptığımız yolculukta yaşadığımız varoluşsal krizlerde bize güç veren Kutsal Kitap’tan kaynaklanan umuttur.

Kayıp Umut filmindeki kurgu ürünü Şangri-La’nın tersine, bizim sonsuz yaşam umudumuz “uydurma masallara” (2. Petrus 1:16) dayanmamaktadır. Bizim umudumuz, Tanrı’nın güvenilir, artık gözyaşı, acı ya da ölüm barındırmayan kusursuz dünya vaadine dayanmaktadır (Vahiy 21:1-5). Elçisel kiliseye ilham veren ve yüzyıllar boyunca pek çok Hristiyan tarafından sahip çıkılıp el üstünde tutulan işte bu çok değerli vaatti. Bu aynı vaat asla gücünü kaybetmeden bugün bizim yaşamlarımıza da anlam ve amaç vermektedir. Geleceğe güvenle bakmamızı mümkün kılmaktadır. Mesih’te ölen tüm sevdiklerimizin sonunda ebedi yaşamı miras almak için ölümden diriltileceklerine dair bize güvence vermektedir. 

Bu Kutsal Kitap çalışma rehberi, iki çok önemli konu açısından değerlendirerek iyi ve kötü arasındaki büyük mücadele meselesine değinmektedir. Bu iki önemli konudan ilki günah ile ölümün kökeni ve süregelen varlığıdır. Diğer önemli konu da Tanrı’nın bu sorunları çözme ve dünyayı asıl, kusursuz durumuna döndürmek için hiç bitmeyen çalışmasıdır. Ayrıca, insanların ölümlü doğası ve ölümsüzlüğe götürenin diriliş olduğu konuları da özellikle vurgulanmıştır. Aslında, ölümden korkmamalıyız çünkü Mesih bizim için öldü ve ölümün gücüne galip geldi. Doğrusu, “ölümün ve ölüler diyarının anahtarları[nın]” (Vahiy 1:18) O’nda olduğuna dair bize güvence verilmiştir.

Bu çeyrekte acı veren bir gerçeklik olan ölüm konusunu araştıracağız fakat bunu bize İsa aracılığıyla sunulmuş olan umudun bakış açısından yapacağız.

_Dr. Alberto R. Timm (Andrews Üniversitesi), Ellen G. White Estate yardımcı yöneticisi, aynı zamanda Kutsal Kitap Araştırmaları Enstitüsü Komitesi (BRICOM) ve Jeoloji Araştırmaları Enstitüsü Komitesi’nin (GRICOM) bir üyesidir. Daha önceleri kendisi birden fazla yerleşkeden oluşan Güney Amerika Adventist İlahiyat Okulu’nun (LATS) yöneticisi olarak hizmet vermiştir._