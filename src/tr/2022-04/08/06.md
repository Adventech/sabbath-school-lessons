---
title:  Sonsuza Dek Kalıcı Karşılaşma
date:  17/11/2022
---

`1. Korintliler 15:51-55 ayetlerini okuyun. Pavlus burada hangi “sırrı” açıklıyor (1. Korintliler 15:51)?`

Bazı sevilen vaizler bu “sırrın,” İsa’nın görkemli ikinci gelişinden yedi yıl önce gerçekleşecek olan, kilisenin “gizlice alınması” olduğunu savunuyorlar. Bu “gizlice alınmada” imanlı Hristiyanlar aniden, sessizce ve gizlice göğe alınacaklar, burada kalan diğer herkes de onlara ne olduğunu merak edecek. İnsanlar bir anda kendilerini sürücüsü olmayan bir arabada bulabilirler çünkü sürücü göğe alındı ve “geriye sadece kıyafetleri kaldı.” Dört adet filme uyarlanan, 16 ciltlik çok satan Left Behind [Geride Bıraktı] serisi, bu yanlış öğretiyi savunuyordu ve bu düşünceyi milyonlarca kişiye yaydı.

Elbette alınma ile İkinci Geliş arasında böyle yapay bir ayrım olduğunu doğrulayan tek bir Kutsal Kitap ayeti bile bulunmamaktadır. Pavlus’un bahsettiği “sır,” hayattaki kutsalların, Mesih’in ikinci gelişinde diriltilen kutsallara katılmak için dönüştürülmeleridir. “Alınma” işte budur. “Gizlice alınma” diye bir şey yoktur çünkü İkinci Geliş her insan için görülür olacaktır (Vahiy 1:7) ve ölülerin diriltilmesi de, hayattakilerin dönüştürülmesi de Mesih’in dönüşündeki boru sesiyle gerçekleşecektir (1. Korintliler 15:51, 52).

Mesih’in ikinci gelişi karşılaşmaların en şaşırtıcısına yol açacaktır. Yaşayan doğrular “bir anda, göz açıp kapayana dek değiştirilecek” (1. Korintliler 15:52). Tanrı’nın sesi ile yüceltildiler; şimdi ise ölümsüz kılındılar ve ölümden dirilen kutsallarla birlikte Rab’bi havada karşılamak üzere götürülüyorlar. Melekler “O’nun seçtiklerini göğün bir ucundan öbür ucuna dek, dünyanın dört bucağından toplayacaklar” (Matta 24:31).

“Kutsal melekler küçük çocukları annelerinin kucaklarına taşır. Ölümün uzun zamandır ayırdığı arkadaşlar bir daha hiçbir zaman ayrılmamak üzere yeniden bir araya gelir ve mutluluk ilahileriyle hep birlikte Allah’ın Kentine yükselirler.”—Ellen G. White, Büyük Mücadele, s. 650.

`Bu ne kadar muhteşem bir vaattir. Tecrübe ettiğimiz her şeyden o kadar farklıdır ki kavraması kolay değildir. Fakat evrenin ne kadar büyük olduğunu ve buradaki yaşamın ne denli karmaşık olduğunu düşünün. Yaratılışın kendisi Tanrı’nın muazzam kudretine tanıklık etmektedir. Bunların hepsi, İsa’nın ikinci gelişinde Tanrı’nın yaşayanları dönüştürme ve ölüleri diriltme kudretine sahip olduğuna dair bize ne öğretiyor?`