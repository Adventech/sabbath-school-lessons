---
title:  Yeniden Geleceğim
date:  14/11/2022
---

`Yuhanna 14:1-3 ayetlerini okuyun. İsa yeniden geleceğine dair söz verdiğinden beri neredeyse 2000 yıl geçti bile. Bu vaadin, üzerinden çok zaman geçmiş olsa da (ki aslında bunun hiçbir önemi yoktur) İsa’nın onu dile getirdiği zamandan son derece uzak olan bizim kuşağımız için bile geçerli olduğunu başka insanların da görmelerine nasıl yardımcı olabiliriz?`

İsa, Vahiy kitabında üç defa şu ifadeyi kullandı: “Tez geliyorum!” (Vahiy 3:11; Vahiy 22:7, 12, 20). Elçisel kilisenin görevini harekete geçiren ve yüzyıllar boyunca sayısız Hristiyanın hayatını umutla dolduran, O’nun tez gelişi beklentisiydi. Fakat kuşaklar birbiri ardına ölmüş olsa da vaat edilen bu olay henüz gerçekleşmedi. Bu sebeple pek çok kişi, “İsa’nın tez geliyor olduğunu daha ne kadar vaaz etmek zorunda kalacağız?” diye soruyor. Bu sözler gerçek dışı bir beklenti oluşmasına mı yol açtı? (Bkz. 2. Petrus 3:4).

Pek çok Hristiyan bu uzun süren “gecikmeden” şikâyet etti (Matta 25:5 ile karşılaştırın). Peki, biz onun gerçekten uzun bir “gecikme” olduğunu nereden biliyoruz? Mesih’in dönüşü için “doğru” zaman hangisi olurdu? 50 sene önce, ya da 150 veya 500 sene önce? Asıl önemli olan şu Kutsal Kitap vaadidir: “Bazılarının düşündüğü gibi Rab vaadini yerine getirmekte gecikmez; ama size karşı sabrediyor. Çünkü kimsenin mahvolmasını istemiyor, herkesin tövbe etmesini istiyor (2. Petrus 3:9).

İsa’nın göğe yükselmesinin üzerinden uzun yüzyıllar geçmiş olsa da, O’nun döneceği vaadi bugün dahi geçerliliğini sürdürmektedir. Peki, neden? Çünkü sahip olduğumuz sadece kendi kısa hayatımız (Mezmurlar 90:10), onu mezarda bilinçsiz bir dinlenme takip ediyor (Vaiz 9:5, 10) ve sonrasında da kaderimizi değiştirmek için hiçbir fırsata sahip olmayacağımız son diriliş geliyor (İbraniler 9:27). Tüm ölüler uykuda ve bilinçsiz olduğu için, ölülerden herhangi biri için (üçüncü derste açıklandığı üzere) İsa’nın ikinci gelişi ölümlerinden sadece bir an uzaklıkta, daha fazla değil. Sizin kendi kişisel deneyiminiz açısından (Tanrı’nın halkından olan her yaştaki her kişi için olduğu gibi), Mesih’in dönüşü ölümünüzden sadece bir an uzaklıkta. Bu yeterince tez, öyle değil mi?

Geçen her gün bizi Rab İsa Mesih’in göğün bulutları arasında görkemle görünmesine bir gün daha yaklaştırıyor. O’nun ne zaman geleceğini bilmiyor olsak da, geleceğinden emin olabiliriz ve aslında önemli olan da budur.

`Bir pastör Mesih’in ne zaman döneceğini umursamadığını açıklayan bir vaaz veriyordu. Onun için önemli olan tek şey Mesih’in dönecek olmasıydı. Bu düşünce biçimi sizin aklınıza yatıyor mu ve Mesih henüz dönmemiş olduğu için umudunuz kırıldıysa size nasıl yardımcı olabilir?`