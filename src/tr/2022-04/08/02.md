---
title:  Bu Hayatın Ötesindeki Umut
date:  13/11/2022
---

Eski Grek tarihçisi Heredot (M.Ö. 5. YY), çocuk yetişkinliğe ulaşırsa çekeceği acıları öngördükleri için, bebeğin doğumuyla birlikte yas tutma sürecine başlayan bir kabileden bahsetmişti. Bu adet bugün bize çok yabancı gelse de, bir mantık barındırmaktadır.

İki bin yıl sonra, 20. yüzyıl başında Amerika’daki bir reklam afişinde şöyle yazıyordu, “On dolara gömülecekseniz, yaşamanın ne anlamı var?”

Tanrı’ya ve sonsuzluk umuduna inanıyor olsak da, hayat son derece zor olabilir, bunu biliyoruz. Peki ya buradaki kısa ve sıklıkla sorunlu var oluşun ötesinde hiçbir umuda sahip olmayan kişiler için ne kadar zor olduğunu düşünün. Pek çok laik yazar insan var oluşunun anlamsızlığından bahsetmiştir çünkü sadece ölmekle kalmıyoruz, hepimiz öleceğimizi bilerek bir yaşam sürüyoruz. Sıklıkla kendi başına zor ve acı verici olan tüm insan hayatı tasavvurunu görünürde hükümsüz ve boşuna kılan işte bu farkındalıktır. Bir düşünür insanlar için “bozulan et ve dağılan kemik yığınları” demişti. Korkunç bir tanımlama olsa da, yine mantık olarak karşı çıkılmayacak bir önerme.

Elbette, tüm bunların tersine bizler Kutsal Kitap’ın İsa’daki sonsuz yaşam vaadine sahibiz. Anahtar da tam olarak budur: bu umuda İsa’da ve O’nun ölümü ile dirilişinin bize sunduklarında sahibiz. Bu olmasa başka ne umudumuz var ki?

`1. Korintliler 15:12-19 ayetlerini okuyun. Pavlus burada Mesih’in dirilişinin, bizim kendi diriliş umudumuzla ne kadar yakından ilişkili olduğuna dair ne söylüyor?`

Pavlus bu konuda çok açık: dirilişimiz, ayrılmaz biçimde Mesih’in dirilişine bağlıdır. Biz dirilmezsek, bu Mesih’in de dirilmemiş olduğu anlamına gelir ve Mesih dirilmemişse ne olur? “İmanınız yararsızdır, siz de hâlâ günahlarınızın içindesiniz.” Diğer bir deyişle, öldüğümüzde sonsuza kadar ölmüş oluruz ve bu sebeple her şey anlamsız olur. Pavlus 1. Korintliler 15:32 ayetinde neredeyse şöyle demektedir: “Ölüler dirilmiyorsa ‘Yiyelim içelim, nasıl olsa yarın öleceğiz.’”

Eğer mevcut varlığımız olan karbon temelli protoplazmadan ötesi yoksa ve sahip olduğumuz tümüyle yetmiş yıldan ibaretse (o da şanslıysak ve sigara içip hamburgerle beslenmiyorsak), çok zor bir durumdayız demektir. Ellen G. White boşuna şu sözleri söylememişti, “Gök bizim için her şeyden daha değerlidir, göğü kaybedersek her şeyi kaybederiz.”—Sons and Daughters of God [Allah’ın Oğulları ve Kızları], s. 349.

`Umudumuzun ve imanımızın ne kadar değerli olduğunu düşünün. Tanrı’nın lütfuyla onu muhafaza etmek için neden elimizden gelen her şeyi yapmalıyız?`