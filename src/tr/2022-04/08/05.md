---
title:  Trompet Sesi Duyulduğunda
date:  16/11/2022
---

Selanikliler sonsuz yaşamın sadece İkinci Geliş’e kadar hayatta kalan kişilere verileceğine inandırılmışlardı. “Ölerek Rableri’nin gelişinde almayı umdukları bereketi kaybetmemeleri için, dostlarının canlarını dikkatle korumuşlardı. Fakat sevdikleri kişiler birbiri ardınca kendilerinden alınmıştı, ve Selanikliler ölülerinin yüzüne ızdırap içinde son bir kez daha bakmışlar, onlarla gelecekteki bir hayatta tekrar buluşmayı umut etmekte bile zorlanmışlardı.”—Ellen G. White, Elçilerin İşleri, s. 236.

`1. Selanikliler 4:13-18 ayetlerini okuyun. Pavlus bu yanlış anlamayı nasıl düzeltti?`

“Aynı şekilde Tanrı, İsa’ya bağlı olarak gözlerini yaşama kapamış olanları da O’nunla birlikte geri getirecektir.” (1. Selanikliler 4:14) ifadesinden, ayetin söylediğinden daha fazla anlam çıkartmaya çalışmak tarih boyunca varlığını sürdüren bir eğilim olagelmiştir. Canın doğası gereği ölümsüz olduğu düşüncesini kabul eden pek çok kişi, Mesih’in ikinci gelişinde yanında, çoktan beri gökte Tanrı ile birlikte olan ölüler arasındaki doğruların canlarını getireceğini iddia etmektedir. Bu canlar böylece dirilmiş olan bedenleriyle yeniden birleşeceklerdir. Fakat bu yorum Pavlus’un bu konudaki öğretileriyle uyumlu değildir.

Adventist olmayan bu ilahiyatçının, bu ayetin gerçek anlamıyla ilgili şu sözlerini okuyun: “Selanikli Hristiyanların, kiliselerinin ölmüş üyeleri için hüzünlenirken bir umuda sahip olabilmelerinin sebebi, Tanrı’nın onları ‘getireceği’ gerçeğidir. Yani, O bu merhum imanlıları diriltecek ve Mesih’in dönüşünde mevcut bulunmalarını sağlayacaktır, öyle ki onlar ‘O’nunla olacaklar.’ Burada anlatılmak istenen şudur: bu merhum imanlıların Mesih’in ikinci gelişinde herhangi bir dezavantajları olmayacak, tersine O’nun dönüşünde yaşanan sevinci, onlar da hayattaki kutsallarla eşit derecede paylaşacaklar.”—Jeffrey A. D. Weima, 1–2 Thessalonians, Baker Exegetical Commentary on the New Testament [Baker Yeni Ahit Yorumu, 1-2 Selanikliler], s. 319.

Ölülerin canları çoktan gökte Rab’bin yanında olsaydı, Pavlus son dirilişten Hristiyan umudu diye bahsetme gereği duymazdı; kutsalların çoktan Rab ile birlikte olduklarını belirtirdi. Fakat Pavlus bunun yerine, “İsa aracılığıyla uyuyanların” (1. Selanikliler 4:14 CAN) zamanın sonunda ölümden diriltileceklerini söylüyor.

Son diriliş umudu, hüzünlenen Selaniklileri teselli etti. Aynı umut, ölümün soğuk pençesi sevdiklerimizi bizden aldığında yaşadığımız acı verici anları güvenle karşılamamızda bize yardım edebilir.