---
title:  “Ben Onu Dirilteceğim”
date:  15/11/2022
---

İsa mucizelerinden birinde az miktar ekmek ve balıkla beş bin kişiyi doyurmuştu (Yuhanna 6:1-14). Kalabalığın Kendisini kral ilan edeceğinin farkına varan İsa (Yuhanna 6:15), öğrencileriyle birlikte denizden Celile denizinin diğer tarafına geçti. Fakat ertesi gün kalabalık O’nu oraya kadar takip etti ve İsa da orada güçlü Yaşam Ekmeği vaazını verdi. Bu vaazda sonsuza dek kalıcı hayat konusuna özellikle vurgu yaptı (Yuhanna 6:22-59).

`Yuhanna 6:26-51 ayetlerini okuyun. İsa sonsuza dek kalıcı yaşam armağanı ile kutsalların son dirilişini nasıl ilişkilendiriyor?`

İsa vaazında sonsuz yaşama dair üç temel kavramın altını çizdi. Öncelikle Kendisini, “Tanrı’nın ekmeği, gökten inen ve dünyaya yaşam veren” (Yuhanna 6:33) diye tanımladı. İsa, “Yaşam ekmeği Ben’im [Grekçesi egō eimi]” (Yuhanna 6:35, 48) diyerek, Kendisini Eski Ahit’teki Yüce “Ben” (Mısır’dan Çıkış 3:14) olarak takdim etti. İkinci olarak, sonsuza dek kalıcı yaşamın O’nda elde edileceğini açıkladı: “Bana gelen” ve “Bana iman eden” bu bereketi alacaktır (Yuhanna 6:35). Ve son olarak da, Kendisini dinleyenlere üç kere güvence vererek ölümsüzlük armağanını son dirilişle bağlantılı kıldı: “son günde ben onu dirilteceğim” (Yuhanna 6:40, 44, 54 CAN).

İsa ayrıca şu muhteşem vaatte bulundu: “Size doğrusunu söyleyeyim, iman edenin sonsuz yaşamı vardır” (Yuhanna 6:47). Yani sonsuz yaşam armağanı çoktan var olan bir gerçekliktir. Fakat bu iman eden kişinin asla ölmeyeceği anlamına gelmiyor çünkü “onu dirilteceğim” (Yuhanna 6:40 CAN) ifadesi, kişi öldükten sonra yaşama geri dönüş olmasını gerektirmektedir.

Resim çok açık: Mesih olmadan kimsenin sonsuz yaşamı olamaz. Fakat Mesih’i kabul ettikten ve sonsuz yaşam güvencesini aldıktan sonra dahi şimdilik ölümlü olmayı sürdürüyoruz ve bu sebeple doğal ölüme tabiyiz. İsa, İkinci Geliş’te bizi diriltecek ve zaten bizim olan ölümsüzlük armağanını bize orada o zaman verecek. Armağan güvence altındadır fakat bunun sebebi sözüm ona canın ölümsüzlüğü değil, O’na iman etmemiz sayesinde bize gelen İsa’nın doğruluğudur.

`İsa’nın O’na iman ederseniz, (hemen şimdi anlamında) sonsuz yaşama sahipsiniz sözleri üzerinde düşünün! Bu harika vaat bugün sahip olduğumuz fakat geçici ve ölümlü olan mevcudiyetimizin acı verici gerçekliğiyle baş etmemize nasıl yardım edebilir?`