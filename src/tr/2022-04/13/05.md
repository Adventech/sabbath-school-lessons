---
title:  Uygulayıcı Yargılama
date:  21/12/2022
---

Orta Çağlarda Tanrı’yı sert, cezalandırıcı bir Yargıç gibi resmetme eğilimi bulunuyordu. Bugün ise O’nu, çocuklarını asla cezalandırmayan sevgi dolu ve hoşgörülü bir Baba gibi tarif etme eğilimi bulunuyor. Fakat adalet olmadığında sevgi kaos ve yasasızlığa, sevginin yokluğunda ise adalet baskı ve boyun eğdirmeye dönüşecektir. Tanrı’nın yargılama süreci adalet ve merhametin kusursuz bir birleşimidir ve her ikisi de O’nun koşulsuz sevgisinden kaynaklanmaktadır.

Uygulayıcı yargılama Tanrı’nın insanlık tarihine son defa, geri döndürülemez ve cezalandırıcı biçimde müdahale etmesidir. Daha önce sınırlı sayıda, örneğin Şeytan ve başkaldıran meleklerinin gökten atılmalarında (Vahiy 12:7-12), Adem ve Havva’nın Aden bahçesinden sürülmelerinde (Yaratılış 3), Büyük Tufan’da (Yaratılış 6-8), Sodom ve Gomora’nın yok edilişinde (Yaratılış 19, Yahuda 7), Mısır’da ilk doğanların ölmesinde (Mısır’dan Çıkış 11-12) ve Hananya ile Safira’nın ölümlerinde (Elçilerin İşleri 5:1-11) cezalandırıcı yargılama gerçekleşmiştir. Dolayısıyla insan tarihinin sonunda kötülerin uygulayıcı bir yargılamaya tabi tutulacak olmaları şaşırtıcı değildir.

`2. Petrus 2:4-6 ve 2. Petrus 3:10-13 ayetlerini okuyun. Bu ayetler son uygulayıcı yargılamanın doğasını anlamamıza nasıl yardım ediyorlar? Yargılamanın sonsuza kadar süreceği değil (ki bu adaletin tecellisi değil, çarpıtılması olurdu), tamamlanacağı düşüncesini ne şekilde işaret ediyorlar?`

“Allah’ın iyiliği ve sabrı, kullarına gösterdiği müsamaha ve merhamet, O’nu, taleplerine itaat etmeyi reddeden günahkârı cezalandırmaktan alıkoymayacaktır. Allah’ın kutsal yasasına göre suçlu olan ve yasa değiştirilemez olduğu için ancak suçlular için ölsün diye Oğlu’nu vererek yaptığı büyük fedakârlık sayesinde bağışlanan insanın, Allah’a bir şey yaptırması mümkün değildir”—Ellen G. White, Manuscript Releases [Yayınlanan El Yazmaları], 12. cilt, s. 208.

Tanrı, Kendisine çok pahalıya mal olmuş olsa da, insanlığı ebediyen kaybolmaktan kurtarmak için yapabileceği her şeyi yapmıştır. Nihayetinde kaybolan kişiler, onları bu talihsiz sona götüren seçimler yaptılar. Tanrı’nın kaybolanları yargılamasının hatta (sonsuza dek süren işkence yerine) kaybolanların yok edilmelerinin sevgi dolu olan Tanrı’nın karakterine ters olduğu düşüncesi külliyen yanlıştır. Adaleti emreden de sadece ve sadece Tanrı’nın sevgisidir.

`Çarmıhın kendisi, Tanrı’nın kurtarılacak herkesi kurtarmak için ne yapmaya razı olduğu hakkında bize ne öğretmektedir?`