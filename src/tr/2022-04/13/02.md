---
title:  Son Yargılama
date:  18/12/2022
---

Pek çok kişi için yargılama düşüncesi mahkûm edilme anlamına gelmektedir. Bunun da sürecin bir parçası olduğu doğru olmakla birlikte, yargılamanın olumlu bir tarafı da olduğunu unutmamalıyız, şu bakımdan ki yargılama aynı zamanda doğruların aklanmasını da içermektedir. İşin aslı, Daniel kitabı son zaman yargılamasında Yüceler Yücesi’nin  “kutsallarının lehine yargı” (Daniel 7:22) vereceğinden bahsetmektedir.  Tanrı’nın yargılaması her ikisini de barındırmaktadır; bu ilke, şu Eski Ahit ayetinde bulunmaktadır: “Göklerden kulak ver ve gereğini yap. Suçlunun cezasını vererek, suçsuzu haklı çıkararak kullarını yargıla” (1. Krallar 8:32).

`Matta 25:31-46 ve Yuhanna 5:21-29 ayetlerini okuyun. Mesih son yargılama konusunda hem mahkûm edilme hem de aklanma kavramlarına nasıl işaret ediyor?`

Bazı kişiler, “Ona iman edene hüküm yoktur” (Yuhanna 3:18 KM) ve “böyle biri yargılanmaz” (Yuhanna 5:24) ifadelerinin Mesih’e iman edenlerin asla yargılanmayacakları anlamına geldiğini iddia ediyor. Fakat bu ifadelerle iman edenlerin yargılamada mahkûm edilmeyecekleri kastedilmektedir. Bu sebeple, ayetlerin “Ona iman eden mahkûm edilmeyecektir” (Yuhanna 3:18 KM) ve “böyle biri mahkum edilmez” (Yuhanna 5:24) şeklinde anlaşılması gerekmektedir.

Kısacası, kaderimiz bugünkü yaşantımızda tayin edilmektedir. Mesih’te olanların yargılanmada aklanacak oldukları şimdiden güvence altındadır ve Mesih’te olmayanlar da mahkûm edileceklerdir. Mesih, yargılamayı tarif ederken (Matta 25:31-46), sadece keçilerin (kötüler) değil, koyunların da (doğrular) var olacağını belirtmişti. Elçi Pavlus da açık bir şekilde şöyle ifade etmişti: “Çünkü bedende yaşarken gerek iyi gerek kötü, yaptıklarımızın karşılığını almak için hepimiz Mesih’in yargı kürsüsü önüne çıkmak zorundayız” (2.Korintliler 5:10).

Yargılama konusunda düşünürken, lütufla kurtarıldığımızı (Yeşaya 55:1, Efesliler 2:8-10), imanla aklandığımızı (Yaratılış 15:6, Romalılar 5:1) ve işlerle yargılandığımızı (Vaiz 12:14, Matta 25:31–46, Vahiy 20:11–13) aklımızda tutmalıyız. Yargılama sürecinin dayanağo, On Emirde özetlendiği gibi Tanrı’nın ahlâki yasasıdır (Vaiz 12:13, 14; Yakup 1:25; Yakup 2:8-17). İşlerimiz bizim kurtarıcı deneyimimizin gerçek olup olmadığının harici kanıtlarıdır ve bu sebeple yargılanma sırasında değerlendirilecek unsurlardır.

Tanrı’dan gelen, bazılarını seçip kurtaran, diğerlerini kaybolmaya gönderen keyfi bir buyruk bulunmamaktadır. Her kişi kendi kaderinden ahlaki olarak sorumludur.

Nihayetinde, yargılama Tanrı’nın bizi kabul etmeye ya da reddetmeye karar verdiği zaman değildir. Yargılama, O’nu kabul edip etmeyerek bizim yapmış olduğumuz seçimin sonlandırıldığı zamandır ve bu seçim bizim işlerimizle otaya konmaktadır.