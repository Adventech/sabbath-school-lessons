---
title:  Bin Yıl Yargılaması
date:  20/12/2022
---

Kutsal Kitap bize, İkinci Geliş’te (1) hem hayatta olan kutsalların hem de dirilmiş olan kutsalların “Rab’bi havada” karşılayacaklarını (1. Selanikliler 4:16, 17); (2) tüm kutsalların, O’nun Bizzat onlar için hazırlamış olduğu göksel “konutlarda” yaşamaları için göğe alınacaklarını (Yuhanna 14:1-3 CAN) ve (3) ancak yeni bin yılın sonunda Yeni Yeruşalim’in bu dünyaya inerek kutsalların sonsuza dek kalıcı yuvaları olacağını (Vahiy 21:1-3, 9-11) söylemektedir. Yani, bin yıl boyunca, bu dünya terk edilmiş durumdayken, kutsallar gökte Mesih ile birlikte hüküm sürecekler (Yeremya 4:23, Vahiy 20:4).

`1. Korintliler 6:2, 3 ve Vahiy 20:4-6, 11-13 ayetlerini okuyun. Kutsallar bin yıl yargılamasına neden katılmalıdırlar?`

Tüm yargılama sürecinin amacı, (1) Şeytan’ın Tanrı’ya yönelttiği, O’nun yarattıklarına davranışında adil olmadığı yönündeki haksız suçlama karşısında Tanrı’nın karakterini aklamak; (2) doğruların ödüllerinin tarafsızlığını onaylamak; (3) kötülerin cezalandırılmasının adil olduğunu sergilemek ve (4) evrende başka bir isyana yol açabilecek her türlü şüpheyi gidermektir. Geliş öncesindeki doğruların araştırmacı yargılamasında, sadece göksel ordular bulunacaklar (Daniel 7:9, 10). Fakat kötülerin ve düşmüş olan meleklerin bin yıl yargılamasında, kutsalların kendileri de katılacaklar (1. Korintliler 6:3, Yahuda 6, Vahiy 20:4-6).

Geliş öncesi araştırmacı yargılama, tahtlar kurulduğunda, mahkeme kurulduğunda ve kitaplar açıldığında başladı (Daniel 7:9, 10). Fakat bin yıl yargılaması kutsallar göğe alınıp tahtlara oturduktan ve onlara yargılama yetkisi verildikten sonra başlayacaktır. Daha sonra bir kez daha kitaplar açıldı ve “ölüler kitaplarda yazılanlara bakılarak yaptıklarına göre yargılandı” (Vahiy 20:4, 12). Bu işlem kutsallara göksel kayıtları değerlendirme Tanrı’nın her vakadaki adil muamelesini görme fırsatı sunmaktadır. O sadece tüm insanları kendi verdikleri kararlara dayanarak hak ettikleri gibi ödüllendirmekle kalmaz, aynı zamanda bunu neden yaptığını da onlara açıklar.

`Uyuyanlar arasındaki kaybolanlar ikinci ölümü görmek için diriltilene, kurtarılanlar yargılama sürecine dahil olana ve Tanrı’nın adaletini ve iyiliğini biz de görene kadar kimsenin cezalandırılmayacak olması, Tanrı’nın karakteri hakkında bize ne öğretmektedir?  Cevabınızı Sebt günü derste söyleyin.`