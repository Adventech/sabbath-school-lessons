---
title:  Geliş Öncesi Yargılama
date:  19/12/2022
---

Mesih’in dönüşünden önce yapılacak olan yargılama kavramı ya da “Geliş Öncesi” yargılama dediğimiz şey, Kutsal Yazı’da pek çok yerde bulunmaktadır.

`Daniel 7:9–14; Matta 22:1–14; Vahiy 11:1, 18, 19 ve Vahiy 14:6, 7 ayetlerini okuyun. Bu ayetler göksel mahkemede yapılan geliş öncesi araştırmacı yargılama düşüncesine ne şekilde ışık tutmaktadır? Bu yargılama ne önem taşımaktadır?`

Tanrı’nın halkının geliş öncesi araştırmacı yargılamaya tabi tutulması kavramı üç temel Kutsal Kitap öğretisine dayanmaktadır.

Birincisi, –doğru olan ya da olmayan– tüm ölülerin son dirilişlere kadar mezarlarında bilinçsiz bir şekilde yattıkları düşüncesidir (Yuhanna 5:25-29).

İkincisi, tüm insanlar için evrensel bir yargılamanın varlığıdır (2. Korintliler 5:10, Vahiy 20:11-13).

Üçüncüsü de, ilk dirilişin doğrular için bereketlenmiş ödül olacağı ve ikinci dirilişin kötüler için ebedi ölüm olacağı gerçeğidir (Yuhanna 5:28, 29; Vahiy 20:4–6, 12–15).

Tüm bunlar şu anlama gelmektedir: eğer tüm insanlar yargılanacaksa, her biri kendi dirilişinden önce yargılanmalıdır çünkü bu dirilişlerde nihai ödüllerini alacaklar.

Daniel kitabı bu geliş öncesi yargılamanın hem zamanını hem de doğasını anlamamıza yardım ediyor. 2300 simgesel günün sonunda–1844 yılında–göksel tapınak temizlenecek (Daniel 8:14, İbraniler 9:23 ile karşılaştırın) ve geliş öncesi araştırmacı yargılama başlayacak (Daniel 7:9-14)–burada, aynı olayı ifade etmenin iki farklı yöntemini görüyoruz. Ve Yüceler Yücesi’nin  “kutsallarının lehine yargı” (Daniel 7:22) verilecek. Yani, bu Tanrı’nın halkı için iyi haberdir.

Matta 22:1-14 ayetlerinde, İsa düğün daha başlamadan önce davetlilerin araştırılmasından bahsetmişti.

Vahiy kitabında da, Tanrı’nın tapınağında “tapınanların” sayılması göreviyle (Vahiy 11:1) ve “O’nun yargılama” saatinin geldiği duyurusuyla (Vahiy 14:6, 7; Vahiy 14:14-16 ile karşılaştırın) geliş öncesi araştırmacı yargılamadan bahsedilmektedir.

`Gökte gerçekleşen yargılama hakkında bildiklerimiz burada yeryüzündeki yaşam biçimimizi nasıl etkilemelidir?`