---
title:  “Bugün Benimle Birlikte Cennette”
date:  21/11/2022
---

Ruhun ölümsüzlüğünü kanıtlamaya çalışırken yaygın şekilde kullanılan Kutsal Kitap ayetlerinden biri de Luka 23:43 ayetidir: “Sana doğrusunu söyleyeyim, sen bugün benimle birlikte cennette olacaksın.” Neredeyse tüm Kutsal Kitap çevirileri bu ayeti sanki Mesih’in öldüğü o gün, Mesih ve hırsız cennette beraber olacaklarmış gibi anlaşılacak şekilde tercüme etmişlerdir. Bu durum bizi şaşırtmamalıdır çünkü bu çevirilerin hepsi canın doğası gereği ölümsüz olduğu doktrinine inanan Kutsal Kitap araştırmacıları tarafından yapılmıştır. Fakat bu ayetin en iyi çevirisi midir?

`Luka 23:43 ayetini Yuhanna 20:17 ve Yuhanna 14:1-3 ayetiyle karşılaştırın. İsa’nın çarmıhtaki tövbekâr hırsıza verdiği vaat, Mecdelli Meryem’e söyledikleri ve öğrencilerine verdiği vaat ışığında nasıl anlaşılmalıdır?`

Mesih’in ve hırsızın aynı gün cennete gittikleri varsayımı, İsa’nın dirildikten sonra Mecdelli Meryem’e söylediği sözlerle çelişmektedir. İsa’nın bu sözleri O’nun henüz gökteki Babası’nın huzuruna çıkmadığını doğrulamaktadır (Yuhanna 20:17).  Bu yanlış, yani İsa’nın ve tövbekâr hırsızın o gün cennete gittikleri kanısı, aynı zamanda İsa’nın öğrencilerine verdiği, onların ancak İkinci Geliş’te göğe alınacakları vaadi ile çelişmektedir (Yuhanna 14:1-3).

Luka 23:43 ayetindeki mesele, “bugün” zarfının (Grekçesi sēmeron), öncesindeki “söyleyeyim” fiili ile mi yoksa sonrasındaki “olacaksın” fiili ile mi ilişkilendirileceği meselesidir. Wilson Paroschi “gramer açısından” doğrusunun hangisi olduğunu ayırt etmenin neredeyse imkânsız olduğunu söylüyor. “Fakat Luka kesinlikle bu zarfı öncesinde gelen fiil ile ilgili kullanma eğilimine sahipti. Sēmeron sözcüğünün Luka ve Elçilerin İşleri kitabındaki toplam 20 kullanımından 14’ünde durum budur.”—Wilson Paroschi, “The Significance of a Comma: An Analysis of Luke 23:43 [Bir Virgülün Önemi: Luka 23:43 Ayetinin İncelenmesi],”  Ministry [Hizmet], Haziran 2013, s. 7.

Yani Luka 23:43 ayetinin en doğal çevirisi şöyle olmalıydı: “Sana doğrusunu bugün söylüyorum, sen benimle birlikte cennette olacaksın.” Bu durumda, deyime benzeyen “Sana doğrusunu bugün söylüyorum” ifadesi, “sen benimle birlikte cennette olacaksın” ifadesinin geçerliliğini ve ciddiyetini vurgulamaktadır. Kısacası İsa hemen orada ve o anda, ona kurtarılacağını vaat ediyordu.

`Günahına rağmen, Tanrı’ya sunacak hiçbir şeyi olmadığı gerçeğine rağmen, Mesih’in sonsuz yaşam vaat ettiği tövbekâr hırsızın hikayesini okuyun (Luka 23:39-43). Bu hikaye, yüce yalnızca imanla kurtuluş gerçeğini ne şekilde ortaya koymaktadır? Hangi yönlerden biz de aynı bu hırsız gibiyiz? Hangi yönlerden farklıyız?`