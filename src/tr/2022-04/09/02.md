---
title:  Zengin Adam ve Lazar
date:  20/11/2022
---

`Luka 16:19-31 ayetlerini okuyun. Bu hikaye neden öbür dünyanın gerçekçi bir tarifi değildir?`

Bazı akademisyenler Luka 16:19-31 ayetlerinin kelimesi kelimesine yorumlanması gerektiğini, yani ölülerin durumunu anlatıyor olduğunu savunuyorlar. Fakat bu bakış açısı, birden fazla Kutsal Kitaba uymayan sonuca götürecek ve daha önce incelemiş olduğumuz ayetlerin pek çoğuyla çelişecektir.

İlk olarak, cennet ve cehennemin, her iki tarafta bulunan kişilerin birbirleriyle konuşabilecekleri kadar yakın olduğunu kabul etmek zorunda kalırdık (Luka 16:23-31). Aynı zamanda, beden mezarda yatarken öbür dünyada ruhsal olan canın bilinçli bir biçiminin bulunduğunu; “gözlere,” bir “parmağa,” bir “dile,” sahip olduğunu ve hatta susuzluk hissettiğini kabul etmek zorunda kalırdık (Luka 16:23, 24).

Bu metin ölüm halinde insanın ne durumda olduğunu açıklıyor olsaydı, cennet bir neşe ve mutluluk yeri olmazdı çünkü kurtarılan kişiler kaybettikleri sevdiklerinin bitmeyen acılarını yakından izleyebilir ve hatta onlarla konuşabiliyor olurdu (Luka 16:23-31). Evladının cehennemde çektiği aralıksız acıları gören bir anne, cennette nasıl mutlu olabilir? Böyle bir durumda, Tanrı’nın artık ne yas, ne ağlayış ne de ıstırap olacağına dair vaadinin yerine gelmesi neredeyse imkânsız olurdu (Vahiy 21:4).

Bu tutarsızlıklar yüzünden, günümüzdeki pek çok Kutsal Kitap araştırmacısı zengin adam ve Lazar öyküsünü, her detayı kelimesi kelimesine yorumlanacak bir anlatı olarak görmemektedir. Bir Adventist olmamasına rağmen George E. Ladd de bu şekilde düşünen kişilerden biridir. Ladd bu öykünün muhtemelen “mevcut Yahudi düşüncesinden yararlanan fakat ölülerin durumuna dair bir şey öğretme amacı gütmeyen bir anlatı” olduğunu söylemektedir.—G. E. L[add], “Eschatology,” in The New Bible Dictionary [Yeni Kutsal Kitap Sözlüğünde “Eskatoloji”], s. 388.

Zengin adam ve Lazar öyküsü, iyi giyimli “zengin bir adam” ile “her tarafı yara içinde olan Lazar adında yoksul bir adam” arasında çarpıcı bir zıtlık ortaya koymaktadır (Luka 16:19, 20). Bu öykü bize şu dersleri öğretmektedir: (1) günümüzde sahip olunan mevki ve toplumdaki itibar gelecekteki ödül için kıstas değildir ve (2) her kişinin ebedi kaderi bu hayatta belirlenmekte ve öbür dünyada değiştirilememektedir (Luka 19:25, 26).

`“İbrahim ona, ‘Eğer Musa ile peygamberleri dinlemezlerse, ölüler arasından biri dirilse bile ikna olmazlar’ dedi” (Luka 16:31). İsa’nın güçlü sözlerinden, Kutsal Kitap’ın yetkisi ve ona nasıl karşılık verdiğimiz konusunda kendimiz için hangi mesajı almalıyız?`