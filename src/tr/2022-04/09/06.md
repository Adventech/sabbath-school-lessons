---
title:  Sunağın Altındaki Canlar
date:  24/11/2022
---

`Vahiy 6:9-11 ayetlerini okuyun. Ölmüş olan şehitlerin “canları,” “sunağın altında” nasıl ağlayabilirler?`

Beşinci mührün açılmasıyla sıra dışı bir sahne ortaya çıkıyor. Şehitlerin canlarının, mecazen “sunağın altında” olduğu ve öçlerinin alınması için yalvardıkları görülüyor (Vahiy 6:9-11). Bazı yorumcular bu “sunağın,” yedinci mührün altında bahsi geçen buhur sunağı olduğunu savunmaktadır (Vahiy 8:1-6). Fakat Vahiy 6:9-11 ayetlerinde (“buhurdan” değil de) “kandan” bahsediliyor olması, bizi burada ima edilenin, kurbanların kanının serpildiği yakmalık sunu sunağı olduğunu düşünmeye yönlendiriyor (Levililer 4:18, 30, 34). Bu kurbanların kanlarının sunağın etrafına serpilmesi gibi, şehitlerin kanları da, Tanrı’nın Sözü’ne ve İsa’nın tanıklığına sadık kaldıkları için (Vahiy 6:9, ayrıca bkz. Vahiy 12:17, Vahiy 14:12) yaşamlarını kaybettiklerinde simgesel olarak Tanrı’nın sunağına dökülmüştü.

Sunağın altındaki “canlar” da aynı şekilde simgeseldir. Bu ifadeleri kelimesi kelimesine kabul ettiğinizde, şehitlerin gökte tümüyle mutluluk içinde olmadıkları çünkü hâlâ öç alınması için yalvardıkları sonucuna varabilirsiniz. Bu, kulağa pek kurtuluş ödülünün keyfini çıkarıyorlarmış gibi gelmiyor. Öç arzusu hayatınızı acınası bir hale sokabilir. Peki, ölümünüzü de mi?

Ayrıca, Yuhanna’ya göğün aslında olduğu şekliyle bir görüntüsünün verilmediğini unutmamak gerekir. “Orada savaşçı binicileri olan beyaz, kızıl, siyah ya da soluk renkli atlar yok. İsa orada kanayan bir bıçak yarası olan bir Kuzu biçiminde görünmüyor. Dört yaratık, bahsedilen hayvan özelliklerine sahip gerçek kanatlı yaratıkları temsil etmiyor . . . Aynı şekilde gökte bir sunağın altında yatmakta olan ‘canlar’ yok. Tüm sahne bir tasvirden ve simgesel bir sunumdan ibaretti.”—The SDA Bible Commentary [Yedinci Gün Adventist Kutsal Kitap Şerhi], 7. cilt, s. 1077.

Bir Adventist olmayan George E. Ladd (yine bir Adventist gibi konuşarak) şöyle demişti: “Buradaki hadisede [Vahiy 6:9-11], bahsi geçen sunak açık bir biçimde kurban kanlarının döküldüğü kurban sunağıdır. Yuhanna’nın şehitlerin canlarını sunağın altında görmüş olması ölülerin durumuyla ya da aradaki durumlarıyla asla ilgili değildir; buradaki, onların Tanrı’ları adına şehit oldukları gerçeğini tasvir etmenin etkili bir yönteminden başka bir şey değildi.”—A Commentary on the Revelation of John [Yuhanna’nın Vahyi Üzerine Bir Yorum], s. 103.

`Kim (özellikle de adaletsizliğe kurban gidenler) henüz gerçekleşmemiş adalet için haykırmamıştır ki? Biz neden iman ederek bu dünyada çok eksik bulunan adaletin sonunda bir şekilde yerine geleceğine güvenmeliyiz? Bu harika vaatten nasıl bir teselli çıkarabilirsiniz?`