---
title:  Zindanda Olan Ruhlara Vaaz
date:  23/11/2022
---

`1. Petrus 3:13-20 ayetlerini okuyun. Mesih Nuh’un günlerinde “zindanda olan ruhlara” nasıl vaaz etti? (Ayrıca bkz. Yaratılış 4:10).`

Canın doğası gereği ölümsüz olduğuna inanan yorumcular, sıklıkla Mesih’in hâla mezarda dinlenirken, “zindanda olan ruhlara vaaz ettiğini” işaret ederler (1. Petrus 3:19 CAN). Onlara göre, O’nun vücudundan ayrılan ruhu cehenneme gitti ve tufan öncesi dünyanın bedensiz ruhlarına vaaz etti.

Fakat bu hayal ürünü düşünce Kutsal Kitap’a göre kabul edilebilir değildir çünkü ölüler için ikinci bir kurtuluş fırsatı bulunmamaktadır (İbraniler 9:27, 28). O halde, İsa neden gidip kurtuluş olasılığına sahip olmayanlara vaaz etmiş olsun ki?

Bu arada ve en önemlisi, bu kuram Kutsal Kitap’ın ölülerin son dirilişe kadar mezarda bilinçsiz olarak durdukları öğretisiyle çelişmektedir (Eyüp 14:10–12; Mezmurlar 146:4; Vaiz 9:5, 10; 1. Korintliler 15:16–18; 1. Selanikliler 4:13–15).

`Ayrıca, bu ayet gerçekten İsa’nın bedeni henüz mezardayken cehenneme inip tufan öncesi yaşayan kötü kişilere vaaz ettiğini söylüyorsa, O’nun mesajını neden sadece onlar duydu? Onlarla birlikte cehennemde yanan başka kayıp kişiler yok muydu? O’nun vaaz ettiğini neden sadece tufan öncesinde yaşayanlar duydu?`

Ayrıca Mesih’in Nuh’un zamanında itaatsizlik eden düşmüş meleklere vaaz ettiğini iddia etmek de manasızdır. “Zindanda olan ruhların,” “bir zamanlar” (1. Petrus 3:1, 20 CAN) itaatsizlik ettikleri bildirilirken, Kutsal Kitap kötü meleklerin bugün hâlâ itaatsiz olduklarından bahsetmektedir (Efesliler 6:12, 1. Petrus 5:8).  Dahası, düşmüş melekler, büyük yargı günü için çözülmez bağlarla bağlanarak karanlığa hapsedilmiş durumdadır, onların kurtuluşu için hiçbir olasılık bulunmamaktadır (bkz. Yahuda 6).

1. Petrus 3. bölümde, 19. ayetteki “zindanda olan ruhların,” 20. ayette “Nuh’un günlerinde” “itaatsizlik” eden tufan öncesi yaşayanlar olarak tanımlandığına dikkat etmeliyiz (CAN). Ruh sözcüğü (Grekçesi pneuma) bu ayette ve Yeni Ahitte başka yerlerde (1. Korintliler 16:18, Galatyalılar 6:18), hayatta olan ve kurtuluş davetini duyup kabul edebilecek olan kişilerden bahsedilirken kullanılmıştır. “Zindanda” ifadesi belli ki gerçek anlamda zindandan değil, yenilenmeyen insan doğasının bulunduğu günah zindanından bahsetmektedir (Romalılar 6:1-23, Romalılar 7:7-25).

Mesih’in tövbe etmeyen tufan öncesi yaşayanlara vaaz etmesi, Tanrı’nın ilahi biçimde talimat verdiği Nuh aracılığıyla gerçekleşmişti (İbraniler 11:7) ve Nuh kendi zamanında yaşayanlar için “doğruluk yolunu bildiren” kişi olmuştu (2. Petrus 2:5). Petrus’un ayetleri imanlı olmanın ne anlama geldiği konusuyla ilgili olarak yazılmıştır; ölülerin durumuyla ilgili bir yorum değildir.