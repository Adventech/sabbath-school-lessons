---
title:  Dünyadan Ayrılıp Mesih’leBirlikte Olmak
date:  22/11/2022
---

`Filipililer 1:21-24 ve 1. Selanikliler 4:43-18 ayetlerini okuyun. Pavlus ne zaman “Mesih’le birlikte” (Filipililer 1:23) ve “Rab’le birlikte” (1. Selanikliler 4:17) olmayı bekliyordu?`

Pavlus mevcut durumda “Mesih’te” yaşama (2. Korintliler 5:17) ve O’nun ikinci gelişinden sonra da “Mesih’le birlikte” yaşama (bkz. 1. Selanikliler 4:17) tutkusuyla doluydu. Elçi için, ölüm bile Kurtarıcısı ve Rabbi’ne ait olma güvencesini kıramazdı. Romalılara yazdığı mektupta dediği gibi, “ne ölüm, ne yaşam… bizi Rabbimiz Mesih İsa’da olan Tanrı sevgisinden ayırmaya yetecektir” (Romalılar 3:38, 39). “Yaşarsak Rab için yaşarız; ölürsek Rab için ölürüz. Öyleyse, yaşasak da ölsek de Rab’be aitiz” (Romalılar 14:8).

Pavlus aklında bu güvenceyle daha önceden ölmüş olan imanlılardan, “İsa aracılığıyla uyuyanlar” (1. Selanikliler 4:14 CAN), ve Mesih’in ikinci gelişinde sonsuz yaşamı almak için uyandırılacak olanlar (1. Korintliler 15:16-18, 1. Selanikliler 4:13-18) diye bahsediyor.

Pavlus, “dünyadan ayrılıp Mesih’le birlikte olma” (Filipililer 1:23) arzusundan bahsederken, ölüm sonrasında canının dünyadan ayrılıp bilinçli bir şekilde Mesih’le birlikte yaşayacağını mı ima ediyordu? Hiç de değil. Pavlus bu ayette, “içinde bulunduğu bu sorunlu var oluşu terk edip Mesih’le birlikte olma arzusunu dile getiriyor ve bunu bu iki olay arasında geçecek herhangi zaman diliminden hiç bahsetmeden yapıyor. Bu ayet Pavlus’un ölümüyle göğe gitme beklentisi içinde olduğunu öğretmemektedir. O, İkinci Geliş’e kadar bu ödülü almayacağı konusunda çok açıktı (2. Timoteos 4:8).

Kısacası Pavlus, “bu dünyayı terk ettikten (öldükten) sonra göreceği ilk şeyin, Mesih’in, ölüleri diriltmek için göğün bulutları içindeki gelişi olduğunu söylüyor. Böylece o da ‘Rab’le birlikte olacak’ (1. Selanikliler 4:17). Ayrıca Kutsal Kitap yazarlarının zaman zaman, aralarında uzun zaman geçen iki olaydan bir arada bahsettikleri de dikkate alınmalıdır.”—Andrews Study Bible [Andrews Kutsal Kitap Çalışması], s. 1555, Filipililer 1:23 yorumu.

Peki, Pavlus neden ölmeyi yaşamaya tercih ediyor? Çünkü böylece sonunda tüm sorunlarından kurtulacak, bedeninde hiçbir acı çekmeyecekti. Gerçekten de öyle çünkü Pavlus İkinci Geliş’te “doğruluk tacını” alacağına bütünüyle inanıyordu (2. Timoteos 4:6-8). Pavlus kesinlikle ölmek istemiyordu fakat öldüğünde ardından ne geleceğini biliyordu.

`Özellikle zor zamanlarda, kim gözlerini ölüme kapatıp, göreceği bir sonraki şeyin “Mesih’le birlikte olmak” olmasını hayal etmemiştir? Bu düşünce, Pavlus’un Filipililer kitabında söylediklerini anlamamıza nasıl yardımcı olur?`