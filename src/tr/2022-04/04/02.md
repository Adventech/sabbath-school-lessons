---
title:  “Tanrı’yı Göreceğim”
date:  16/10/2022
---

`Eyüp 19:25-27 ayetlerini okuyun ve Yuhanna 1:18 ile 1. Timoteos 6:16 ayetleriyle karşılaştırın. Eyüp ne zaman ve hangi şartlar altında “Tanrı’yı görmeyi” bekliyordu?`

Hayat adil değil. Bu gerçeği özellikle “iyilerin” acı çektiklerini ve “kötülerin” refahını gördüğümüzde anlıyoruz (bkz. Mezmurlar 73:12-17, Malaki 3:14-18). Örneğin, Eyüp “kusursuz, doğru bir adamdı” ve “Tanrı’dan korkar, kötülükten kaçınırdı” (Eyüp 1:1). Öyle olmasına rağmen Tanrı Şeytan’ın çeşitli korkunç yollarla ona sıkıntı vermesine izin verdi. Fiziksel olarak, Eyüp’ün bedeni acı verici hastalık tarafından harap edilmişti (Eyüp 2:1-8). Maddi yönden, hayvanlarından ve malından çoğunu kaybetmişti (Eyüp 1:13-17). Ev halkı içerisinden hizmetkârlarını ve hatta kendi çocuklarını kaybetmişti (Eyüp 1:16, 18). Duygusal olarak da, onu sabırsız bir günahkâr ve başına gelen her şeyi hak etmiş olmakla suçlayan arkadaşlarla çevrilmişti (Eyüp 4:1-5:27, Eyüp 8:1-22, Eyüp 11:1-20, v.s.). Karısı bile “Hâlâ doğruluğunu sürdürüyor musun?... Tanrı’ya söv de öl bari!” dedi (Eyüp 2:9).

Eyüp Tanrı ile Şeytan arasındaki derin evrensel çatışmanın merkez üssü olduğunun farkına varmadı. Bu mücadelelerle sarsılan Eyüp, doğduğuna pişman olup, hiç doğmamış olmayı diledi (Eyüp 3:1-26). Yine de onun Tanrı’ya olan koşulsuz bağlılığı şu sözlerinde ifade bulmuştur: “Beni öldürse bile O’na güvenim sarsılmaz” (Eyüp 13:15). Yakında hayatının sona erecek olduğunu düşündüğünde dahi, ölümün son söz olmadığına güvenmeyi sürdürdü. Güçlü bir inançla, ölecek olsa da, Kurtarıcısı’nın bir gün ayağa kalkacağını ve kendisinin, yani Eyüp’ün kendi bedeniyle Allah’ı göreceğini bildirdi (Eyüp 19:25-27). “Bu, dirilişin açık bir ön görümüdür”—The SDA Bible Commentary [Yedinci Gün Adventist Kutsal Kitap Şerhi], 3. cilt, s. 549.

Böyle bir facianın ortasında ne kadar görkemli bir umut! Eyüp hastalık ve acıyla, mali bir yıkımla, toplum tarafından kınanmayla ve duygusal çöküşle çevrelenmiş durumdayken, hâlâ ölümden dirilip sevgili Kurtarıcısı’na bakacağı günün beklentisi içindeydi. Aslında Eyüp’ün dirilişle ilgili ifadesi, yüzyıllar sonra Marta’nın İsa’ya bildireceği aynı güvenceyle doluydu:  “Son gün, diriliş günü onun [Lazar’ın] dirileceğini biliyorum” (Yuhanna 11:24). Eyüp de Marta gibi vaadini iman yoluyla talep etmek zorundaydı fakat Eyüp’ün tersine Marta’ya kısa süre sonra inancı için güçlü bir tecrübeye dayalı kanıt verilecekti.

`Yaşamın sert adaletsizliği içindeyken dahi Tanrı’ya güvenmeyi nasıl öğrenebiliriz?`