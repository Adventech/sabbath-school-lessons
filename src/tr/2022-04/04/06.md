---
title:  Toprakta Uyuyanlar
date:  20/10/2022
---

Göreceğimiz üzere, Yeni Ahit ölülerin dirilişinden pek çok defa bahsetmektedir ve görmüş olduğumuz üzere, ölülerin dirilişi kavramı Eski Ahit’te de karşımıza çıkmaktadır. Eski Ahit zamanlarında yaşayan bu insanlar da bizim gibi nihai diriliş umuduna sahiplerdi. İsa zamanında yaşayan Marta, çoktan bu umuda sahipti (Yuhanna 11:24). Yahudilerin de, hepsi inanmasalar bile son günlerdeki dirilişe dair biraz bilgiye sahip olduklarına şüphe yok. (Bkz. Elçilerin İşleri 23:8.)

`Daniel 12. bölümü okuyun. Burada, bu büyük peygamberin yazılarında hangi diriliş umudu bulunmaktadır?`

Daniel 12:1 ayetinde, kimliği hakkında çok fazla tartışma bulunan Mikail’den “büyük önder” diye bahsedilmektedir. Daniel kitabındaki her büyük görüm Mesih ve O’nun krallığı ile sonuçlandığı için, bu belirli ayet için de aynı durum söz konusu olmalıdır. Daniel kitabında aynı ilahi varlığın farklı ifadelerle tanımlandığını görüyoruz: “Gök Ordusu’nun Önderi” (Daniel 8:11), “Önderler Önderi” (Daniel 8:25), “meshedilmiş olan önder” (Daniel 9:25) ve son olarak da “büyük önder Mikail” (Daniel 12:1). Bu yüzden Mikail’i de Mesih olarak tanımlamalıyız.

Buraya kadar olan Eski Ahit metinlerinin hepsi (Eyüp 19:25–27, Mezmurlar 49:15, Mezmurlar 71:20, Yeşaya 26:19) doğru kişilerin dirilişinden bahsetmişlerdi. Fakat Daniel 12 hem doğruların hem de doğru olmayanların dirilişinden bahsetmektedir. Mikail kalktığında, “yeryüzü toprağında uyuyanların birçoğu uyanacak: Kimisi sonsuz yaşama, kimisi utanca ve sonsuz iğrençliğe gönderilecek” (Daniel 12:2).

Pek çok kişi bu ayetin, Mesih’in dönüşünde hem imanlılar arasından hem de imansızlar arasından belirli kişilerin özellikle diriltilmesinden bahsettiğini düşünüyor.

“Mezarlar açılır ve ‘yeryüzü toprağında uyuyanların birçoğu uya[nır]: kimisi sonsuz yaşama, kimisi utanca ve sonsuz iğrençliğe gönderi[lir].’ Daniel 12:2. Üçüncü meleğin mesajına iman ederek ölmüş olanların tümü mezardan yüceltilerek çıkar ve Allah’ın Kendi yasasını tutanlarla yaptığı esenlik antlaşmasını işitirler. ‘O’nun bedenini deşmiş olanlar’ (Vahiy 1:7), Mesih’in ölüm acılarıyla alay edenler ve kahkahalarla gülenler, O’nun gerçeğine ve O’nun halkına en şiddetli şekilde karşı koyanlar, O’nun yüceliğine tanık olmaları ve sadık ve itaatkâr imanlıların nasıl şereflendirildiğini görmeleri için diriltilirler.”—Ellen G. White, Büyük Mücadele, s. 642.