---
title:  “Toprağın Derinliklerinden”
date:  18/10/2022
---

`71. Mezmuru okuyun. Davut, Tanrı’dan onu yeniden “toprağın derinliklerinden” (Mezmurlar 71:20) çıkarmasını isterken ne demek istiyordu?`

49. Mezmur’da, varlığına güvenen aptalın sahte güvencesine tezat olarak, dokunaklı bir diriliş umudu bulduk. 71. Mezmur’da ise, Tanrı’nın onu terk ettiğini söyleyen düşmanları ve sahte ithamcılarla çevrilmiş durumdayken, mezmurcu Tanrı’dan güvence ve umut talep etmektedir.

Davut, denemeleri içinde Tanrı’nın geçmişte onu nasıl gözettiğini anımsamaktan teselli ve güvence buluyor. Davut ilk olarak doğduğu günden beri onu ayakta tutanın Tanrı olduğunu ve hatta Tanrı’nın onu ana rahminden çıkardığını söylüyor (Mezmurlar 71:6). Sonra da çocukluğundan beri onu yetiştirenin Tanrı olduğunu kabul ediyor (Mezmurlar 71:17).

Davut, Tanrı’nın onun kayası ve kalesi olduğunun katiyetiyle O’na şöyle yalvarıyor: “Sığınacak kayam ol, her zaman başvurabileceğim” (Mezmurlar 71:3). “Yaşlandığımda beni reddetme, gücüm tükendiğinde beni terk etme!” (Mezmurlar 71:9). “Ey Tanrı, benden uzak durma, Tanrım, yardımıma koş!” (Mezmurlar 71:12). Sonra da şöyle ekliyor: “Sen ki, bana birçok kötü sıkıntı gösterdin, bana yeniden yaşam verecek, beni toprağın derinliklerinden çıkaracaksın” (Mezmurlar 71:20).

“Toprağın derinliklerinden” ifadesiyle gerçekten Davut’un gelecekte fiziksel olarak dirilmesinden bahsediliyor olduğunu anlayabiliriz. Fakat bağlam göz önünde bulundurulduğunda, mezmurcunun içinde bulunduğu derin bunalım yüzünden sanki toprak onu yutuyormuş gibi hissettiği ve simgesel bir anlatım yaptığı görüşü daha anlamlıdır (Mezmurlar 88:6 ve Mezmurlar 130:1 ile karşılaştırın). Yani, bu ayet hakkında şöyle diyebiliriz: “Öncelikli olarak temsili bir dil kullanılmıştır fakat aynı zamanda fiziksel diriliş de ima edilmektedir.”—Andrews Kutsal Kitap Dersi Sayfa 726 Mezmurlar 71:20 yorumu.

Sonuçta, şu gerçeği kavramamız çok önemlidir: Her ne durumda olursak olalım Tanrı orada, bizi gözetiyor ve nihayetinde umudumuz bu hayatta değil gelecek hayatta, O’nun dönüşüyle dirildiğimiz zaman sahip olacağımız İsa’daki yaşamımızda bulunmaktadır.

`Hepimiz korkunç çaresizlik anları yaşamışızdır. O halde, Rab’bin çok uzaktaymış gibi göründüğü anlarda, O’nun geçmişte sizinle birlikte olduğu durumlara odaklanmak, imanda ve güvende kararlılıkla ilerlemenize nasıl yardımcı olabilir?`