---
title:  Mezarın Gücünden
date:  17/10/2022
---

`49. Mezmuru okuyun. Mezmurcuyu, son diriliş güvencesine sahip olmadan ölenlerin tersine (Mezmurlar 49:6-14), ondan emin olmaya yönlendiren neydi (Mezmurlar 49:15)?`

49. Mezmur, varlıklarına güvenen, büyük servetleriyle böbürlenen (Mezmurlar 49:6), topraklarına kendi adlarını veren (Mezmurlar 49:11) ve sadece kendilerini mutlu saymak için yaşayan (Mezmurlar 49:18) aptalların sahte güvenlerinden bahsetmektedir. Onlar konutları ve görkemleri sonsuza dek varlığını sürdürecekmiş gibi yaşarlar (Mezmurlar 49:11, 17).

Fakat aptallar onurlarının yok olduğunu ve hayvanlardan farksız şekilde çürüyeceklerini unuturlar (Mezmurlar 49:12). “Sürü gibi ölüler diyarına sürülecekler, ölüm güdecek onları… Cesetleri çürüyecek, ölüler diyarı onlara konut olacak” (Mezmurlar 49:14).

Eyüp’ün yüzyıllar önce dediği gibi: “Bu dünyaya çıplak geldim, çıplak gideceğim” (Eyüp 1:21, 1. Timoteos 6:7). Mezmurcu aptalların da bilgelerin de öldüğüne ve “mallarını başkalarına bıraktıklarına” işaret ediyor (Mezmurlar 49:10).

Fakat bu ikisi arasında köklü bir tezat bulunmaktadır. Bir tarafta kendi geçici varlıklarında ve başarılarında güvence bulmak için çabalamasına rağmen çürüyecek olan aptallar bulunmaktadır. Bilge ise onların tersine insan efsanesinin ve mezar hapishanesinin ötesine, Tanrı’nın onlar için ayırdığı görkemli ödüle bakmaktadır (1. Petrus 1:4). Mezmurcu, zihninde bu kavrayışla güven içinde şu sözleri söyleyebildi: “Tanrı beni ölüler diyarının pençesinden kurtaracak ve yanına alacak” (Mezmurlar 49:15).

Bu ifade Eski Ahit umuduyla tutarlıdır ve mezmurcunun canının ölüm anında hemen göğe uçacağını iddia etmemektedir. Mezmurcu sadece sonsuza kadar mezarda kalmayacağını söylemektedir. Tanrı’nın onu ölümden kurtaracağı ve göksel saraylara götüreceği zaman gelecektir.

Mevcut var oluşumuza umut, güvence ve anlam veren gelecekteki dirilişin kesinliği bir kez daha açıklanmıştır. Yani, bilge, aptalın bu kısa yaşam içinde kendisi için edinebileceğinden çok daha görkemli ve sonsuza dek kalıcı bir ödüle sahip olacaktır.

`Kendi varlıklarına ve başarılarına güvenenlerin akılsızlıklarına hangi şekillerde tanık oldunuz? Gözlerinizi çarmıha dikmek aynı hataya düşmekten sizi nasıl koruyabilir?`