---
title:  “Ölülerin Yaşayacak”
date:  19/10/2022
---

`Yeşaya 26:14 ve 19 ayetlerini okuyun. Sonsuza kadar çürüyecek olanlarla (Yeşaya 26:14; ayrıca bkz. Malaki:4:1) sonsuz yaşama sahip olacak olanlar (Yeşaya 26:19) arasındaki tezat nedir?`

Yeşaya kitabı Tanrı’nın ihtişamı ile bizim kırılganlığımız arasındaki büyük tezadı ortaya koymaktadır (bkz. Yeşaya 40). Bizler kuruyan çimenler ya da solan çiçekler gibi olsak da, Tanrı’nın Sözü sonsuza dek kalıcıdır (Yeşaya 40:6-8). Fakat bizim insani günahkârlılığımıza rağmen, Tanrı’nın kurtaran lütfu tüm insanlara açıktır ve O’nun antlaşmasını benimseyip Sebt Günü’nü tutan Uluslardan olan kişiler için dahi geçerlidir (Yeşaya 56).

Yeşaya kitabında diriliş umudu önemli ölçüde genişletilmiştir. Kutsal Kitap’taki dirilişle ilgili daha önceki bahisler daha çok kişisel bakış açılarından ifade bulmuştu (Eyüp 19:25-27, Mezmurlar 49:15, Mezmurlar 71:20) oysa Yeşaya peygamber onun hem kendisini hem de antlaşmayla bağlı imanlılar topluluğunu kapsadığını söylemektedir (Yeşaya 26:19).

Yaşaya 26. bölüm kötülerle doğruların birbirinden farklı kaderlerini karşılaştırmaktadır. Bir tarafta, kötüler en azından “ikinci ölümden” (Vahiy 21:8) sonra bir daha hayata döndürülmeden ölü olarak kalmaya devam edeceklerdir. Onlar bütünüyle yok edilecekler ve tüm anıları sonsuza dek çürüyecek (Yeşaya 26:14). Bu ayet, ölüm sonrasında canlı kalan hiçbir can ya da ruh bulunmadığı öğretisinin altını çizmektedir. Rab başka bir yerde, daha sonra gerçekleşecek olan kötülerin nihai yok edilişlerinden bahsederken, onların bütünüyle yakılacaklarını, “onlarda ne kök ne dal” (Malaki 4:1) bırakılmayacağını söylüyor.

Öte yandan ölüler arasındaki doğrular, kutsal ödüllerini almaları için ölümden diriltilecekler. Yeşaya 25. bölümde, Rab Tanrı’nın “ölümü sonsuza dek yutacağı” ve “bütün yüzlerden gözyaşlarını sileceği” vurgulanıyor (Yeşaya 25:8). Yeşaya 26. bölümde ise şu ifadeleri bulabiliriz: “Ama senin ölülerin yaşayacak, bedenleri dirilecek. Ey sizler, toprak altında yatanlar, uyanın, ezgiler söyleyin. Çünkü senin çiyin sabah çiyine benzer, toprak ölülerini yaşama kavuşturacak” (Yeşaya 26:19). Diriltilen tüm doğrular, Rab’bin tüm halk için hazırlayacağı sevinçli şölene iştirak edecekler (Yeşaya 25:6). Son diriliş, Mesih’te ölmüş olan sevdiklerimiz de dahil olmak üzere tüm çağlardan doğruları bir araya getirecek.

`Hiçbir umuda, hiçbir güvenceye, ölümümüzün bizim için her şeyin sonu olmadığını düşünmemiz için herhangi bir sebebe sahip olmadığımızı hayal edin. Sonra da, daha da kötüsü bizi tanıyan herkesin yok olacağını ve bir süre sonra sanki hiç yaşamamışız ve yaşamımız asla hiçbir şey ifade etmemiş gibi olacağını düşünün. Bu kader, sahip olduğumuz umutla nasıl bir tezat oluşturmaktadır?`