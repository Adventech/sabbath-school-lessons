---
title:  Artık Ölüm ve Gözyaşı Yok
date:  28/12/2022
---

Ölümsüz canın sonsuza kadar yanan cehennemde acı çekeceği kuramı, yeni gökte ve yeni yeryüzünde “artık ne yas, ne ağlayış, ne de ıstırap” (Vahiy 21:4) olmayacağını söyleyen Kutsal Kitap öğretisiyle çelişmektedir. Sonsuza kadar yanan cehennem kuramı doğru olmuş olsaydı, “ikinci ölüm” günah ve günahkârları evrenden söküp atmış olmaz sadece onları acı ve gözyaşıyla dolu sonsuza dek kalıcı bir cehenneme kapatmış olurdu. Ve dahası, bu durumda evren asla asıl kusursuz haline tümüyle yenilenmiş olmazdı. Rab’be hamd olsun ki, Kutsal Kitap tamamen başka bir resim çizmektedir!

`Yeşaya 28:8, Vahiy 7:17 ve Vahiy 21:4 ayetlerini okuyun. Bu dünyanın denemeleri ve ıstırapları içinde, bu ayetler bizi nasıl teselli etmekte, bize ne umut vermektedir?`

Hayat çok zor, adaletsiz ve zalim olabilir. Çok değer verdiğimiz kişiler, ölümün soğuk kollarıyla vahşice bizden çekilip alındılar. Ya da bazı kişiler kurnazca hayatlarımıza girdiler, duygularımızı çaldılar ve hiçbir şey olmamış gibi yürüyüp gittiler. Sevip güvendiğimiz biri tarafından ihanete uğramak ne kadar korkunç bir şey.

Kalbimiz kırıldığı zamanlarda, hayatın yaşamaya değer olup olmadığını sorguladığımız anlar bile olmuştur. Fakat bizi üzen her ne olursa olsun, Tanrı her zaman yanaklarımızdan mümkün olduğu kadar çok gözyaşını silmeye isteklidir. Fakat ölümün, ıstırabın ve gözyaşının varlığının artık sona ereceği o görkemli güne kadar en ağır gözyaşlarımızdan bazıları dökülmeye devam edecek (Vahiy 21:1-5).

Son yargılamada, Tanrı’nın her bir insanı hakkaniyet ve sevgiyle değerlendireceğinden emin olabiliriz. Mesih’te ölmüş olan tüm sevdiklerimiz, sonsuza kadar bizimle birlikte olmak için ölümden diriltilecekler. Ebedi yaşama layık olmayanların varlıkları nihayetinde sona erecek, sonsuza kadar yanan cehennemde ya da “nahoş” bir gökte yaşamak zorunda kalmayacaklar. En büyük teselli kaynağımız, Tanrı’nın herkesi adilce değerlendiriyor olmasıdır. Ölümün varlığı kesinkes sona erdiğinde, kurtarılanlar sevinç içinde “Ey ölüm, zaferin nerede? Ey ölüm, dikenin nerede?” diye bağıracaklar (1. Korintliler 15:54, 55).

Rab, yaratacağı yeni gök ve yeni yeryüzünde, geçmiştekilerin anılmayacağını, akla bile gelmeyeceklerini vaat ediyor (Yeşaya 65:17). Bu, göğün bir unutkanlık yeri olacağı anlamına değil, geçmişin göğün kalıcı neşesine zarar vermeyeceği anlamına geliyor.

`Burada insan var oluşunun haksız yıkımlarını hissetmemiş olan kimse var mıdır? Özellikle de içinde bulunduğumuz zor zamanlarda, Tanrı’nın iyiliğine ve sevgisine güvenmeyi ve olabildiğince onunla neşe bulmayı nasıl öğrenebiliriz?`