---
title:  Alınlarında O’nun Adı Yazılı
date:  29/12/2022
---

`Vahiy 22:3-5 ayetlerini okuyun. Bizim de alınlarında Tanrı’nın adı yazılı olanlar arasında olacağımızdan nasıl emin olabiliriz? Ya da emin olabilir miyiz?`

Lusifer’in isyanından ve Adem ile Havva’nın düşüşünden sonra, Tanrı bu iki günahkârı yok edebilirdi. Fakat yarattıklarına duyduğu koşulsuz sevginin bir ifadesi olarak, Tanrı, sunduğunu kabul eden her kişiyi kurtaracak merhametle dolu bir tasarı tesis etti. “Kurtuluş tasarısı” diye bilinen şey işte budur ve yeryüzü daha yaratılmadan bile önce var olmasına rağmen (Efesliler 1:3, 4; 2. Timoteos 1:9; Titus1:2; Vahiy 13:8), insanlara ilk olarak düşüşten hemen sonra Aden bahçesinde sunulmuştur. Kurtuluş tasarısı daha sonra İbrani tapınak hizmetindeki örnekler ve gölgeler ile daha da açıklığa kavuşturuldu (Mısır’dan Çıkış 25). Son olarak da, İsa’nın yaşamı, ölümü ve dirilişinde en eksiz ifadesini buldu (bkz. Romalılar 5).

Kurtuluş tasarısının merkezinde, çarmıhta sağlanmış olan, İsa’nın erdemlerine dayanan büyük imkânı imanla kabul eden herkes için sonsuz yaşam vaadi bulunmaktadır. Çarmıhtan önce de, çarmıhtan sonra da kurtuluş her zaman işlerle değil imanla olmuştu. Bununla birlikte, iyi işler bizim kurtuluşumuzun bir ifadesidir.

`Pavlus, Mesih’in gelişinden çok önce yaşamış olan İbrahim’den imanla kurtuluşun bir örneği olarak bahsetmişti: “Eğer İbrahim yaptığı iyi işlerden dolayı aklandıysa, övünmeye hakkı vardır; ama Tanrı’nın önünde değil. Kutsal Yazı ne diyor? ‘İbrahim Tanrı’ya iman etti, böylece aklanmış sayıldı”’ (Romalılar 4:2, 3). Bu ayetler imanla kurtuluşun ne anlama geldiğini anlamamıza nasıl yardım edebilir?`

Yani, İsa’yı kabul ettiysek, O’na teslim olduysak, O’nda yeni bir yaşama sahip olmak da dahil olmak üzere O’nun vaatlerini talep ettiysek ve herhangi başka bir şeye değil de, bütünüyle O’nun erdemlerine güveniyorsak, kurtuluş güvencesine sahip olabiliriz. İbrahim iman etmişti, ona doğruluk olarak açıklanmıştı; bizim için de aynı şekilde işlemektedir.

O halde alınlarımızda O’nun adını taşımak bu anlama gelmektedir. Eğer şimdi onu oraya yazdırırsak ve O’na sırt çevirmezsek, yeni göklerde ve yeni yeryüzünde de alnımızda O’nun adı yazacaktır.