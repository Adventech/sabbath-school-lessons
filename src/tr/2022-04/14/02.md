---
title:  Yeni Gökler ve Yeni Bir Yeryüzü
date:  25/12/2022
---

Grek felsefesini takip eden kişilerden bazıları için bir şeyin fiziksel olması, onun kötü olduğu anlamına gelir. Bu sebeple, onlar için gelecekte içinde gerçek insanların yaşadığı gerçek bir göğün var olacağını düşünmek makul değildir. Bu düşünceye göre, göğün olması ve iyi olması için, onun buradaki fiziksel dünyada bulunan lekelerden arınmış ve bütünüyle ruhsal planda olması gerekmektedir. Bu kişiler, bir şey maddeye sahipse onun ruhsal olamayacağını ve eğer ruhsalsa maddesi olmayacağını öne sürüyorlar. Bunun tersine, Kutsal Kitap gökten somut ifadelerle bahsetmektedir fakat bahsedilen gök günahın varlığının etkilediği sınırlamalara sahip değildir.

`Yeşaya 65:17-25; Yeşaya 66:22, 23; 2. Petrus 3:13 ve Vahiy 21:1-5 ayetlerini okuyun. Bu ayetlerin esas mesajı nedir?`

Yeşaya kitabı, İsrail Tanrı ile yaptığı anlaşmaya sadık kalmış olsaydı yeryüzünün nasıl olabileceğine dair ilginç bakışlar sunmaktadır (Yeşaya 65:17-25; Yeşaya 66:22, 23; Yasa’nın Tekrarı 28 ile karşılaştırın). Tüm çevre, hayatın çeşitli ifadeleriyle birlikte Tanrı’nın ilk tasarımına, yani günah girmeden önceki haline doğru gelişebilirdi.

Fakat bu plan beklendiği şekilde hayata geçirilemedi. Daha sonra yeni bir plan yapıldı, fakat bu sefer Yahudiler ve her ulustan olan kişilerden oluşan kilise ile birlikte (Matta 28:18-20, 1. Petrus 2:9). Dolayısıyla, Yeşaya’nın peygamberlik sözleri kilisenin bakış açısından yeniden okunmalıdır (2. Petrus 3:13, Vahiy 21:1-5).

“Kutsal Kitap’ta kurtulanların mirasına ‘ülke’ denir. İbraniler 11:14-16. Orada göksel Çoban sürülerini yaşam sularının pınarlarına götürür. Yaşam ağacı meyvesini her ay verir ve ağacın yaprakları ulusların hizmetindedir. Cam berraklığında, hiç durmadan akan ırmaklar vardır, kıyılarında sallanan ağaçlar, Rabb’in fidyeyle kurtardıkları için hazırlanan yollara gölge eder. Geniş ovalar güzel tepelerle birleşir, Allah’ın dağları heybetli zirvelerini yükseltirler. Yaşam ırmaklarının yanındaki o huzurlu ovalarda, çoktan beridir göçebe ve gezgin olan Allah’ın halkı, bir yuva bulacaktır.”—Ellen G. White, Büyük Mücadele, s. 680.

`Kutsal Yazı’da sunulan sonsuzluk umuduna sahip olmayan pek çok dünyevi yazar, insanın varlığının anlamsızlığına ağıt yakmıştır. Gelecek hakkında yanılıyor olsalar da, gelecek umudu olmasa hayatın anlamsız olacağı konusundaki görüşlerine katılmamak neden elde değil? Cevabınızı Sebt günü derste söyleyin.`