---
title:  Tanrı’nın Tapınağında
date:  26/12/2022
---

Bazı kişiler göğün kendisinden Tanrı’nın tapınağıymış gibi bahsediyorlar. Fakat Vahiy kitabı, Yeni Yeruşalim’de içinde Tanrı’nın tahtının ve camdan denizin bulunduğu belirli bir sığınak/tapınak olduğundan bahsetmektedir (Vahiy 4:2-6, Vahiy 7:9-5, Vahiy 15-5-8). Her ulustan, her oymaktan, her halktan, her dilden kutsalların oluşturduğu büyük kalabalık orada sonsuza kadar Tanrı’ya tapınacaklar (Vahiy 7:9-17).

`Vahiy 7:9-15 ile Vahiy 21:3, 22 ayetlerini karşılaştırın. Kurtarılanların oluşturduğu büyük kalabalığın “Tapınağında gece gündüz O’na” (Vahiy 7:15) tapınmaları tasviriyle, Yuhanna’nın Yeruşalim’de tapınak görmediğine dair ifadesini (Vahiy 21:22) nasıl bağdaştırabiliriz?`

Göksel sığınak/tapınak her zaman göksel orduların Tanrı’ya tapındıkları yer olmuştur. Fakat günahın ortaya çıkmasıyla birlikte, o tapınak aynı zamanda kurtuluşun insanlığa sunulduğu yere dönüştü. “Günah sorunu sona erdiğinde, göksel tapınak yeniden asıl işlevine geri döndürülecektir. Vahiy 21:22 ayetinde Vahiy yazarı Yuhanna artık kentte bir tapınak olmadığını yazmıştır çünkü kentin tapınağı Her Şeye Gücü Yeten Tanrı ve Kuzu’dur. Peki, bu artık Rab’bin, yarattıklarının gelip O’nunla özel birliktelik içinde olacakları bir evi olmayacağı anlamına mı geliyor? Asla!”—Richard M. Davidson, “The Sanctuary: ‘To Behold the Beauty of the Lord,’ [Tapınak: ‘Rab’bin Güzelliğine Bakmak’]” 1. Cilt, s. 31.

Vahiy kitabı tapınılan Kişi’ye ve O’na tapınan kişilere özellikle vurgu yapmaktadır. Bu göksel ibadetin merkezinde Tanrı ve Kuzu bulunmaktadır (Vahiy 5:13, Vahiy 7:10). Her zaman olduğu gibi ve olması gerektiği gibi, tapınmanın odağı Mesih’tir.

Tapınanlar da “o büyük sıkıntıdan geçip gelenlerdir. Kaftanlarını Kuzu’nun kanıyla yıkamış, bembeyaz etmişlerdir” (Vahiy 7:14). Onlar Tanrı’nın kurtaran ve dönüştüren gücünün canlı tanıklarıdır. Onlar, O Kişi olduğu ve onlar için yaptıkları için Tanrı’ya övgüler söylüyorlar.

`Vahiy 21:3 ayeti şöyle diyor: “İşte, Tanrı’nın konutu insanların arasındadır. Tanrı onların arasında yaşayacak. Onlar O’nun halkı olacaklar, Tanrı’nın kendisi de onların arasında bulunacak.” Bu ayetler pek çok başka metni yansıtmaktadır (Yeremya 32:38, Hezekiel 37:27, Zekeriya 8:8, İbraniler 8:10). Tanrı’nın bizim Tanrı’mız olacağı ve bizim de O’nun halkı olacağımız, bugün hâlâ yeryüzündeyken bizim için ne anlam ifade etmektedir? Bu muazzam gerçeği şimdi nasıl hayata geçirebiliriz?`