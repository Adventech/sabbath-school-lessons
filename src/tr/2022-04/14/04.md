---
title:  Tanrı’nın Huzurunda
date:  27/12/2022
---

Kutsal Kitap, Tanrı’nın “yaklaşılmaz ışıkta” yaşadığını (1. Timoteos 6:16) ve “Tanrı’yı hiçbir zaman hiç kimsenin” görmediğini (Yuhanna 1:18, 1. Yuhanna 4:12) söylüyor. Bu, gökteki kutsalların asla Baba Tanrı’yı görmeyecekleri anlamına mı geliyor? Hiç de değil. Tanrı’yı görmeyenler ifadesiyle Düşüş sonrasındaki insanlardan bahsedildiği çok açıktır çünkü Kutsal Yazı’da kutsalların gerçek anlamda O’nu gökte göreceklerine dair çeşitli işaretler bulunmaktadır.

`Matta 5:8; 1. Yuhanna 3:2, 3 ve Vahiy 22:3, 4 ayetlerini okuyun. Bu metinler Tanrı’yı görmenin üstün ayrıcalığına dair bize ne anlatıyor?`

“Tanrı’yı hiçbir zaman hiç kimse görmedi” (Yuhanna 1:18, 1. Yuhanna 4:12) diyen aynı elçi Yuhanna, aynı zamanda “O’nu olduğu gibi göreceğiz” (1. Yuhanna 3:2, 3) ve “Kulları… O’nun yüzünü görecek” (Vahiy 22:3, 4) de diyor. Bu ayetlerin Baba Tanrı’dan mı yoksa Mesih’ten mi bahsediyor oldukları tartışılabilir. Fakat Mesih’in Kendi ifadesinin ışığında tüm şüpheler ortadan kaybolmaktadır: “Ne mutlu yüreği temiz olanlara! Çünkü onlar Tanrı’yı görecekler” (Matta 5:8). Tanrı’nın tapınağında O’na tapınmak, kurtarılanlar için ne büyük bir ayrıcalık olacak! Fakat en üstün ayrıcalık O’nun yüzünü görmek olacak.

“Allah’ın halkı, Baba ve Oğul’la serbest birliktelik şerefine sahip olacaklar. ‘Şimdi her şeyi aynadaki silik görüntü gibi görüyoruz.’ 1. Korintliler 13:12. Şimdi Allah’ın suretine, doğanın işlerinde ve O’nun insanlarla ilişkilerinde, bir aynadaymış gibi bakıyoruz; fakat o zaman O’nu yüz yüze, arada bir karartma perdesi olmadan göreceğiz. O’nun huzurunda duracağız ve cemalinin görkemini göreceğiz.”—Ellen G. White, Büyük Mücadele, s. 682.

Bugünün ayetlerinden bazılarında görebileceğiniz, paklık ve Tanrı’yı görme arasındaki bağlantıya dikkat edin. “Yüreği temiz olanlar” Tanrı’yı görecekler; Tanrı’yı gören kişi “Mesih pak olduğu gibi kendini pak kılar” (1. Yuhanna 3:3). Bu ayetler, Tanrı’nın bizi göğe hazırlamak için içimizde bir çalışma yapması gerektiğini ortaya koymaktadır.

Her ne kadar sonunda göğe hak kazandığımız İsa’nın ölümüyle güvence altına alınmış olsa da, şimdi ve burada bizi ebedi yuvamıza hazırlayacak olan bir paklanma sürecinden geçeceğiz. Bu paklanmanın merkezinde de O’nun Sözü’ne itaat bulunmaktadır.

`1. Petrus 1:22 ayetini okuyun. Bu ayet itaat ve paklanma arasındaki bağlantıyı bize ne şekilde göstermektedir? İtaat etmenin hangi özelliği bizi paklamaktadır? Petrus bizim itaatimizin özellikle hangi biçimde görüneceğini söylüyor?`