---
title:  “Tamamlandı!”
date:  01/11/2022
---

`Yuhanna 19:1-30 ayetlerini okuyun. İsa’nın “Tamamlandı” ifadesiyle hepimize verilen önemli mesaj nedir?`

Sonunda, Mesih için, insanlık için ve tüm evren için çok önemli olan anlar gelmişti. İsa, derin bir ıstırap içinde karanlığın güçleriyle mücadele etti. Yavaşça Getsemani Bahçesi’nden adaletsiz yargılanmasına ve oradan da Golgota tepesine doğru yola koyuldu. Kötü melekler O’na boyun eğdirmeye çalışıyorlardı. İsa çarmıhta asılı durumdayken, başkâhinler, yazıcılar ve ihtiyarlar şu sözlerle O’nunla alay ettiler: “Başkalarını kurtardı, kendini kurtaramıyor… İsrail’in Kralı imiş! Şimdi çarmıhtan aşağı insin de O’na iman edelim” (Matta 27:42).

Mesih çarmıhtan inip Kendisini kurtarabilir miydi? Evet bunu yapabilirdi fakat yapmak istemedi. O’nun, bu alaycılar da dahil insanlığa duyduğu koşulsuz sevgi, vazgeçmesine izin vermedi. Aslında “o alaycılar O’nun kurtarmak için öldüğü insanlar arasındaydı. O, çarmıhtan inip Kendisini kurtaramazdı çünkü O’nu bağlayan, çiviler değil o kişileri kurtarma isteğiydi.” Alfred Plummer, An Exegetical Commentary on the Gospel According to S. Matthew [Matta’ya göre Müjde Tefsiri Yorumu], s. 397.

Burada, Mesih’in çektiği ıstırapta, Yahuda’nın ihaneti de dahil, çarmıha yol açan olayları başlatan Şeytan olmasına rağmen, İsa Şeytan’ın krallığını mağlup ediyordu (Yuhanna 6:70; Yuhanna 13:2, 27). “Nasıl olduysa, Müjdecilerin açıklamaya çalışmadıkları biçimde, İsa’nın ölümü bir yandan Şeytan’ın bir işidir, öte yandan İsa’nın Şeytan’a karşı zafer kazandığı iştir.”—George E. Ladd, A Theology of the New Testament [Bir Yeni Ahit İlahiyatı], s. 192.

Mesih çarmıhta “Tamamlandı” (Yuhanna 19:30) diye haykırdığında sadece acısının sona erdiğini söylemiyordu, aslında Şeytan ve onun kötücül güçlerine karşı yürüttüğü büyük evrensel ve tarihsel mücadeleyi kazanmış olduğunu söylüyordu. “Tüm gökyüzü Kurtarıcı’nın bu zaferine ortak oldu. Şeytan, kendisinin yenilgiye uğradığını ve egemenliğini yitirdiğini biliyordu.”—Ellen G. White, Sevgi Öğretmeni, s. 749.

Buradaki muazzam tezadı kavramak kolay değil: O, bizim için ve evren için en büyük ve en görkemli zaferi, Tanrı’nın Oğlu’nun mutlak şekilde aşağılanmasıyla kazanmıştı.

`Bedelinin ödenmesi için Mesih’in ölmesinin gerektiğine göre, günahın ne kadar kötü olduğunu düşünün. Bu gerçek, Tanrı katında erdem kazanmak için kendi işlerimizin ne kadar faydasız olduğu konusunda bize ne öğretmelidir? Sonuçta, Mesih’in bizim için çoktan geçekleştirmiş olduğu şeye eklemek için biz ne yapabiliriz ki? Cevabınızı Sebt günü derste söyleyin.`