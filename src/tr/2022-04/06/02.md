---
title:  Dünya Kurulalı Beri
date:  30/10/2022
---

`Vahiy 13:8, Elçilerin İşleri 2:23 ve 1. Petrus 1:19, 20 ayetlerini okuyun. Mesih nasıl “dünya kurulalı beri boğazlanmış Kuzu” olarak kabul edilebilir?`

“Yeryüzünde yaşayan ve dünya kurulalı beri boğazlanmış Kuzu’nun yaşam kitabına adı yazılmamış olan herkes ona tapacak” (Vahiy 13:8). Burada bizim için çok önemli olan, Mesih’in “dünya kurulalı beri boğazlanmış Kuzu” olması düşüncesidir. Bunu elbette temsili anlamda düşünmeliyiz (Vahiy kitabı simgelerle doludur), çünkü Mesih yeryüzü yaratıldıktan binlerce yıl sonra çarmıha gerildi. Bu metinin söylediği, kurtuluş tasarısının dünya daha yaratılmadan önce yürürlüğe konmuş olduğudur. Ve bu tasarının merkezinde de İsa’nın, Tanrı’nın Kuzusu’nun çarmıhtaki ölümü bulunmaktadır.

`Titus 1:2 ayetini okuyun. Bu ayet, merkezinde Mesih’in ölümü bulunan kurtuluş tasarısının ne kadar zaman önce yürürlüğe konmuş olduğunu söylemektedir?`

“Kurtuluşumuz için hazırlanmış olan plan sonradan akla gelen bir düşünce, Adem’in düşüşünden sonra şekillendirilen bir plan değildi . . . Bu, sonsuz çağlardan beri Allah’ın tahtının temeli olan ilkelerin gözler önüne serilmesiydi.”—Ellen G. White, Sevgi Öğretmeni, s. 22.

Tasarı ilk olarak Aden Bahçesi’nde Adem ile Havva’ya açıklandı (Yaratılış 3:15, 21) ve Eski Ahit dönemi boyunca da her kan kurbanlığında örneklendi. Örneğin, Tanrı İbrahim’in imanını sınarken, İshak yerine kurban edilecek bir koç temin etti (Yaratılış 22:11-13). Bu yerine koyma, Mesih’in çarmıhtaki kefaret edici kurbanlığının vekâlet eden doğasını daha da açık bir şekilde örnekliyordu.

Yani, tüm kurtuluş tasarısının merkezinde İsa’nın vekâleten ölümü bulunmaktadır. Bu ölüm yüzyıllar boyunca, her biri İsa’nın “dünyanın günahını ortadan kaldıran Tanrı Kuzusu” (Yuhanna 1:29) olarak çarmıhtaki ölümünü simgeleyen hayvanların kurban edilmesiyle temsil edilmiştir.

`Hayvan kurban edilmesi ürkütücü ve kanlıdır, buna şüphe yok. Fakat mesele neden tam olarak da Mesih’in bizim yerimize ölmesini ve günahın bedelinin ne kadar berbat olduğunu öğreten bu ürkütücülük ve kanlılıktır?`