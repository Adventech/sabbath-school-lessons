---
title:  Bedenden Ayrılmış Canların Bulunduğu Bir Cennet
date:  30/11/2022
---

Protestanlar purgatoryayı kabul etmiyor olsalar da, pek çoğu ölüler arasındaki doğru kişilerin canlarının çoktan Tanrı’nın huzurunda Cennetin tadını çıkarıyor olduğuna inanmaktadır. Bazıları bu “canların” sadece bedenden ayrılmış ruhlar olduklarını; bazılarıysa ruhsal bir ışık bedenine bürünmüş bedensiz ruhlar olduklarını savunuyor.

Bu yaşayan ölülerin fizik ötesi durumları her ne olursa olsun, bu kuramlar Kutsal Kitap’ın son diriliş ve ölülerin yargılanması öğretilerini baltalamaktadır. Doğru kişilerin canları şimdiden Cennetin keyfini çıkarıyorsa, diriliş ve yargılamaya ne gerek kalır ki (Vahiy 20:12-14)?

`Elçilerin İşleri 2:29, 34, 35 ve 1. Korintliler 15:16-18 ayetlerini okuyun. Bu metinler ölülerin durumu ve dirilişi bekleyen kişiler konularına nasıl ışık tutmaktadır?`

Kutsal Kitap, şimdiden gökte olan kişilerin ya Hanok (Yaratılış 5:24) ve İlyas’ın (2. Krallar 2:9-11) durumunda olduğu gibi hayattayken nakledildiklerini, ya da Musa (Yah. 9) ve Mesih ile birlikte diriltilenler (Matta 27:51-53) gibi ölümden diriltildiklerini öğretmektedir.

Daha önce gördüğümüz üzere, öçlerinin alınması için Tanrı’ya yalvaran “sunağın altındaki canlar” (Vahiy 6:9-11) kinayesi, sadece adalet için kullanılmış olan bir mecazdır ve canın doğası gereği ölümsüz olduğu kuramını kanıtlamamaktadır. Öteki türlü, bu kişilerin ebedi ödüllerinin tadını çıkarıyor olduklarını söylemek pek mümkün olmazdı. İşin aslı, mezar bilinçsiz bir şekilde, bilinçli mevcudiyetlerinin yenileneceği nihai dirilişi beklemekte olan ölülerin dinlendikleri yerdir. Ölüler, ölüler arasındaki doğru kişiler bile, sabırla nihai dirilişte bedenleriyle yeniden birleşmeyi beklerken gökte amaçsızca dolaşan bedensiz canlar değildirler.

Ayrıca, Pavlus 1. Korintliler 15:18 ayetinde, eğer ölüler dirilmiyorsa, “Mesih’e ait olarak ölmüş olanlar da mahvolmuşlardır” derken neyden bahsediyordu? Bu kişiler zaten göğün mutluluğu içindeyseler ve öldükleri günden beri bu böyleyse, nasıl mahvolmuş olabilirler? Ölüler arasındaki doğru kişilerin, öldükten hemen sonra ebedi ödüllerine uçtuklarını iddia eden yanlış öğretiyle, Yeni Ahit’in merkezi ve kilit bir doktrini olan Mesih döndüğünde ölülerin dirilmesi hükümsüz ve geçersiz kılınmaktadır. Yine de, bunu sürekli olarak duymaya devam ediyoruz, özellikle de cenazelerde.

`İnsanların, ölülerin yerin altında uyuyor oldukları düşüncesinin aslında “iyi haber” olduğunu, yani onların gerçek anlamda dinleniyor olduklarını, acı ve ıstırap çekmediklerini anlamalarına hangi yöntemlerle yardım edebilirsiniz?`