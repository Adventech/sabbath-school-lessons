---
title:  Cehennemin Ateşleri
date:  28/11/2022
---

İngiliz Roma Katolik rahibi John Furniss (1809-1865), çocuklar için yazdığı The Sight of Hell [Cehennemin Görünümü] isimli kitapçıkta, ebedi işkenceyi, gökten ve yeryüzünden daha büyük dev bir demir topla resmetmektedir. “Yüz milyon yılda bir, bir kuş gelmekte ve kanadındaki bir tüyle o dev demir topa sadece dokunmaktadır.” Yazar, günahkârların cehennemdeki yanışlarının, demir topun bu seyreklikte gerçekleşen dokunuşlarla aşınması sonrasında dahi devam ettiğini savunmaktadır.

İşin üzücü yanı, bugün bile pek çok Protestan kaybolanların akıbetinin buna benzer bir şey olacağına inanmaktadır.

`Malaki 4:1 ve Yahuda 7 ayetlerini okuyun. Bu ayetler, “ebedi ateş” kavramını ya da İsa’nın ifade ettiği şekliyle, kaybolanların “sonsuz ateşe” (Matta 18:8 KM) ve ya “sönmez ateşe” (Markos 9:43) atılacakları düşüncesini daha iyi anlamamıza nasıl yardım edebilir?`

“Ebedi” sözcüğü (İbranicesi ‘olam; Grekçesi aion, aionios), cümlenin bağlamına göre farklı anlamlar taşır. Örneğin, (“çağlar boyu var olan” Yasa’nın Tekrarı 33:27) Tanrı ile ilişkilendirildiğinde, sözcük O’nun sonsuzluğunu ifade etmektedir. İnsanlar ile ilgili olduğunda ise, (“yaşam boyu” Mısır’dan Çıkış 21:6), aynı sözcük o insanın yaşam süresi ile sınırlı olur. Ateşin özelliğini belirtirken ise, (“sönmez” Matta 18:8, Matta 25:41), yakılan şeyi bütünüyle tüketmeden, ateşin bitmeyeceğini ifade eder. Bunun anlamı şudur: “ebedi ateşin” ebediliği, kötülerin bütünüyle, geri dönülemez şekilde tüketilmesi, onlarda “ne kök, ne dal” (Malaki 4:1) bırakılmaması sonrasında sona erecektir.

Kötülerin sonsuza kadar cezalandırılması kuramı çok ciddi çıkarımlara yol açmaktadır. Eğer kötüler sonsuza kadar cezalandırılacaksa, o halde kötülüğün kökü de asla kurutulmayacak demektir. Ayrıca, tüm insan yaşamının kaynağı Tanrı’dır (Yasa’nın Tekrarı 32:39, Mezmurlar 36:9) ve O “kötü kişinin ölümünden sevinç” duymaz (Hezekiel 33:11). O halde O, bitmeyen işkenceyle acı çeksinler diye kötülere niye yaşam bahşetsin ki? Onların varlığına son vermek O’nun açısından çok daha mantıklı olmaz mı? Eğer kötüler “yaptıklarına göre” (Vahiy 20:12) cezalandırılacaksa, o halde neden kısa bir insan hayatı bitmeyecek şekilde cezalandırılsın ki?

Kutsal Kitap’taki tüm “ebedi ateş” bahislerinde, Vahiy 20. bölümdeki bin yıl sonrası “ateş gölünün” kastedildiği anlaşılmalıdır (13. Derse bakın). Yani, çoktan varlığını sürdürmekte olan, sonsuza kadar yanan cehennemden bahsetmek Kutsal Kitap’a uygun değildir.

`Cehennemin ateşleri ne kadar talihsiz olsa da, cehennem hakkındaki gerçek,  özellikle de sonsuz işkence düşüncesiyle karşılaştırıldığında, Tanrı’nın sevgisi hakkında ne bize göstermektedir?`