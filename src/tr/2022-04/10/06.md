---
title:  Kutsal Kitap Görüşü
date:  01/12/2022
---

`1. Yuhanna 5:3-12 ayetlerini okuyun. Elçi Yuhanna “sonsuz yaşamı” neden sadece Mesih’te olanlarla sınırlandırıyor?`

Canın doğası gereği ölümsüz olduğunu söyleyen Kutsal Kitap’a uymayan kuramın aksine, bir Kutsal Kitap öğretisi olan insanın şarta bağlı ölümsüzlüğü 1. Yuhanna 5:11, 12 ayetlerinde açıklığa kavuşturulmuştur. Bu çok önemli metnin anlamını kavramak için Tanrılığın “ölümsüzlüğün tek sahibi” (1. Timoteos 6:15, 16) ve yaşamın yegâne Kaynağı olduğunu unutmamalıyız (Mezmurlar 36:9, Koloseliler 1:15–17, İbraniler 1:2).

Günah, Adem ve Havva’nın düşüşüyle (Yaratılış 3) dünyaya girdiğinde, onlar ve (biz dahil) onların soyundan gelen herkes sonsuz yaşam armağanını kaybederek fiziksel ölüm lanetine tabi oldu. Fakat sevgi dolu Tanrımız, insanların başından beri sahip olmaları gereken sonsuz yaşamı yeniden kazanmaları için kurtuluş tasarısını devreye soktu. Pavlus’un yazdığı gibi: “O kendi önünde sevgide kutsal ve kusursuz olmamız için dünyanın kuruluşundan önce bizi Mesih’te seçti” (Efesliler 1:4).

Elçi Pavlus şöyle açıklıyor: Günah nasıl bir insan [Adem] aracılığıyla, ölüm de günah aracılığıyla dünyaya girdiyse, lütuf armağanı olan sonsuz yaşam da tüm insanlar için tek bir adam, yani İsa Mesih aracılığıyla elde edilebilir oldu (Romalılar 5:12-21). Pavlus burada açık şekilde günahı ve ölümü dünyaya getirmiş olan gerçek kişi Adem’den bahsetmektedir. Günah işlemek suretiyle dünyamıza günahı ve ölümü getirmiş olan gerçek kişi Adem’in varlığı olmadan, Kutsal Kitap’ta ki hiçbir şeyden anlam çıkartılamaz.

Bu sebeple Elçi Yuhanna şöyle eklemektedir, “Tanrı bize sonsuz yaşam verdi, bu yaşam O’nun Oğlu’ndadır. Kendisinde Tanrı Oğlu bulunanda yaşam vardır, kendisinde Tanrı Oğlu bulunmayanda yaşam yoktur” (1. Yuhanna 5:11, 12).

İsa’nın ifadeleri ışığında tüm resim daha da netleşmektedir: “Babam’ın isteği, Oğul’u gören ve O’na iman eden herkesin sonsuz yaşama kavuşmasıdır. Ben de böylelerini son günde dirilteceğim” (Yuhanna 6:40) ve “Diriliş ve yaşam Ben’im… Bana iman eden kişi ölse de yaşayacaktır” (Yuhanna 11:25).

Bu, sonsuz yaşamın Tanrı’nın Mesih aracılığıyla bize ulaştırdığı bir armağan olduğu anlamına geliyor. Bu armağan bugün güvence altındadır fakat ancak doğruların nihai dirilişi sonrasında tümüyle elde edilecektir. Buradan şu çok basit sonuca ulaşıyoruz: Eğer sonsuza dek kalıcı yaşam sadece Mesih’te olan kişilere bağışlandıysa, o halde O’nda olmayanlar sonsuza dek kalıcı yaşama sahip değillerdir (1. Yuhanna 5:11, 12). Oysa, canın doğası gereği ölümsüz olduğunu söyleyen kuram sonsuza dek kalıcı yaşamı–cennette ya da cehennemde–her kişiye, Mesih’te olmayanlara bile teslim etmektedir. Bu öğreti çok yaygın olsa da, Kutsal Kitap’a uygun değildir.