---
title:  Gururun Bedeli
date:  28/09/2022
---

Kutsal Yazı içerisinde birbiriyle rekabet eden iki baskın tema ya da motif olduğu görülebilir. Bunlardan biri, Tanrı’nın krallığını temsil eden Salem, Siyon dağı, Yeruşalim ve Yeni Yeruşalim’dir. Diğeri de Şeytan’ın sahte nüfuz alanını simgeleyen Babil temasıdır. Tanrı halkını defalarca putperest Babil’den çıkıp Vaat Edilen Ülke’de Kendisine hizmet etmeye çağırdı.

Örneğin Avram’dan (daha sonra İbrahim oldu) Kildaniler’in Ur kentinden ayrılıp Kenan ülkesine gitmesi istenmişti (Yaratılış 11:31-12:9). Uzun süren sürgünleri sona erdiğinde, Yahudiler Babil’i terk ederek Yeruşalim’e dönmüşlerdi (Ezra 2). Ve Vahiy kitabında da, Tanrı’nın halkı son dönem Babil’inden çıkıp (Vahiy 18:4) Siyon dağında ve yeni Yeruşalim’de sonunda O’nunla birlikte yaşamaya çağrılmaktadır (Vahiy 14:1; Vahiy 21:1-3, 10).

`Yeşaya 14:12-15 ayetlerini okuyun. Lusifer’in gökteyken sahip olduğu gurur, evren ve bu dünya için hangi geniş kapsamlı sonuçlara yol açtı?`

Kutsal Kitap’ta Babil kenti Tanrı ve Tanrı’nın krallığının doğrudan karşısında duran bir güç olarak durmaktadır ve Babil kralı da (Nebukadnessar’a özellikle gönderme yapılarak) gururun ve kibrin bir simgesine dönüşmektedir. Tanrı Kral Nebukadnessar’a, Babil’in, birbirini takip eden imparatorlukları simgeleyen büyük heykelin sadece altından yapılmış başı olduğunu göstermişti (Daniel 2:37, 38). Kral, Tanrı’nın bu açıklamasına meydan okuyarak tümüyle altından bir heykel yaptırdı (bu onun krallığının sonsuza dek var olacağını simgeliyordu) ve hatta herkesten o heykele tapınmalarını istedi (Daniel 3). Sur kralı bahsinde olduğu gibi (Hezekiel 28:12-19), Babil kralı da Lusifer’i simgelemektedir.

Yeşaya 14:3-11 ayetleri, mağrur ve zalim Babil kralının düşüşünü anlatmaktadır. Daha sonra ise, Yeşaya 14:12-15 ayetleri tarihsel alemden ayrılıp göksel saraylara geçmekte ve Lusifer’in düşüşüne yol açanın da benzer bir gurur ve kibir tavrı olduğunu vurgulamaktadır. Metinde Lusifer’in tahtını tüm göksel orduların üzerine çıkarmayı ve kendisini “Yüceler Yücesi’yle” (Yeşaya 14:14) eşit kılmayı planladığı açıklanmaktadır. Bu, Şeytan’ın bencilliği ve rekabetçiliğinin, Tanrı’nın fedakâr sevgisi ve işbirliğine meydan okuduğu yeni ve hasmane bir durumun başlangıcıydı. Düşman Tanrı’yı, aslında kendisinin yaptıklarıyla suçlamaktan ve yalanlarını diğer meleklere yaymaktan korkmuyordu. İşte kötülüğün evrendeki akıl almaz varlığının kökenleri buradadır.

`Sahip olduğumuz mevkiden veya başarılarımızdan ya da ikisinden de gurur duymak ve onlarla böbürlenmek neden çok kolaydır? Çarmıhı önümüzde tutmak bizi bu tuzağa düşmekten nasıl koruyabilir?`