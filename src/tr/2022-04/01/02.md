---
title:  Yaratılış, Bir Sevgi İfadesi
date:  25/09/2022
---

Mevcut durumu içinde doğa iyiyi ve kötüyü birbirine karıştıran belirsiz bir mesaj taşımaktadır. Gül bitkisi son derece güzel ve hoş kokulu güller ama bir yandan da zararlı ve acı veren dikenler meydana getirebilir. Tukan kuşu güzelliğiyle bizi etkilerken, diğer kuşların yuvalarına saldırıp onların korunmasız yavrularını yemesi bizi dehşete düşürebilir. İnsanlar bile bir an iyilikle doluyken, hemen sonrasında korkunç, nefret dolu ve hatta hiddetli olabilirler. Buğday ve deliceler hakkındaki benzetmede, kulların mal sahibine şu soruyu sormuş olmasına şaşmamalı: “Efendimiz, sen tarlana iyi tohum ekmedin mi? Bu deliceler nereden çıktı?” (Matta 13:27). Mal sahibi ise şöyle cevaplamıştı, “Bunu bir düşman yapmıştır” (Matta 13:28). Aynı şekilde, Tanrı evreni kusursuz yaratmıştı fakat bir düşman esrarengiz günah tohumlarıyla onu kirletti.

`1. Yuhanna 4:8, 16 ayetlerini okuyun. “Tanrı sevgidir” kesin sözü, O’nun yaratıcı faaliyetlerinin doğası hakkında bize ne anlatmaktadır?`

“Tanrı sevgidir” (1. Yuhanna 4:8, 16) gerçeği en azından üç temel çıkarım belirtmektedir. İlk olarak, sevgi kendi doğası gereği kendi başına var olamaz çünkü ifade edilmelidir. (Nasıl bir sevgi ifade edilmez ki?) Tanrı’nın sevgisi içsel olarak Tanrılığın Üç Şahsı arasında, dışsal olarak da O’nun, tüm yarattıklarıyla olan ilişkisinde paylaşılmaktadır. İkinci olarak, Tanrı’nın yaptığı her şey O’nun koşulsuz ve değişmez sevgisinin bir ifadesidir. O’nun yaratımla ilgili işleri, kurtarıcı faaliyetleri ve hatta cezalandıran yargılamalarının dışavurumları buna dahildir. Aslında, “Allah’ın sevgisi O’nun lütfunda olduğu gibi adaletinde de açıkça görüldü. Adalet O’nun egemenliğinin temeli ve sevgisinin ürünüdür.”—Ellen G. White, Sevgi Öğretmeni, s. 753. Ve üçüncü olarak da, Tanrı sevgi olduğu ve O’nun yaptığı her şey sevgisini gösterdiği için, günahın yaratıcısı O olamaz çünkü günah O’nun karakterine taban tabana zıttır.

Peki, Tanrı evreni gerçekten yaratmak zorunda mıydı? O’nun egemenliğinin bakış açısından bakıldığında, “hayır” denilebilir çünkü bu O’nun özgür iradesinin bir kararıydı. Fakat O’nun sevgi dolu olan doğası açısından bakıldığında, O sevgisinin ifade bulması için aracı olacak bir evren istemişti. Öyleyse, O’nun insanlar gibi sadece Tanrı’nın sevgisine karşılık vermekle kalmayıp, aynı zamanda sadece Tanrı’ya duydukları sevgiyi değil, aynı zamanda başkalarına duydukları sevgiyi de paylaşma ve ifade etme becerisine sahip yaşam formları yaratmış olması ne kadar harikadır. (Ayrıca bkz. Markos 12:30, 31.)

`Etrafınızdaki yaratılmış olan dünyaya bakın. Günahın tüm tahribatına rağmen, onun içinde Tanrı’nın sevgisinin yansımalarını hangi şekillerde görüyorsunuz? Tanrı’nın sevgisinin Yaratılış’ta ortaya konan ifadesinden umut dersleri çıkarmayı nasıl öğrenebiliriz?`