---
title:  Sevginin Temeli, Özgür İrade
date:  26/09/2022
---

`١. Yuhanna ٤:٧-١٦ ayetlerini okuyun. Bu metin özgür iradenin sevgiyi büyütmek için bir koşul olması konusunda bize ne anlatmaktadır?`

Yapma bitkiler çok güzel olabilirler fakat gerçek çiçekler gibi büyüyüp çiçek açamazlar. Robotlar konuşmak ve pek çok görevi yerine getirmek için önceden programlanırlar fakat onlarda hayat da duygu da bulunmamaktadır. Gerçekte, canlılık ve özgür irade bir kişinin sevgiyi alması, büyütmesi ve paylaşması için olmazsa olmaz koşullardır. Bu sebeple, sevgi dolu Tanrımız melekleri (Lusifer dahil) ve insanları kendi seçimlerini yapma özgürlüğüyle yaratmıştır ve yanlış bir yolu tercih etme olasılığı bu özgürlük kapsamındadır. Diğer bir deyişle, Tanrı, yarattıklarının sevgi ve bilgelik içinde büyümeleri için tüm evreni kusursuz ve uyumlu bir ortam olarak yaratmıştır.

1. Yuhanna 4:7-16 ayetlerinde elçi Yuhanna altını çizerek “Tanrı sevgidir” diyor ve O’nun bize duyduğu sevgiyi, günahlarımız için ölsün diye kendi Oğlu’nu göndererek göstermiş olduğunu söylüyor. Sonuç olarak, biz de onun sınırsız sevgisine duyduğumuz minnettarlığı, birbirimizi severek göstermeliyiz. Kökeni ilahi olan böyle bir sevgi, Tanrı’nın bizde yaşıyor olduğunu ve bizim de O’nda yaşıyor olduğumuzu gösteren en ikna edici kanıt olurdu. Bu, Tanrı’nın sevgisini birbirlerine yansıtma girişimi, ancak bu sevgiyi beslemeyi ve ifade etmeyi ya da tam tersine bencilce bir hayat yaşamayı seçme iradesine sahip varlıklara emanet edildiğinde anlam kazanmaktadır. Öte yandan, seçme özgürlüğü kolaylıkla kötüye kullanılabilmektedir. Bu, Lusifer’in gökte başlattığı korkunç isyanla ortaya konmuş olan acı bir gerçektir.

Bazı kişiler özgür iradenin ne kadar önemli olduğunu anlamış olmalarına rağmen hâlâ şöyle düşünmektedirler: Tanrı, Lusifer’in isyan edeceğini biliyor idiyse, onu neden yaratmıştı? Lusifer’in yaratılması sonuç olarak Tanrı’yı günahın kökeninden sorumlu yapmaz mı?

Bu, üzerinde kafa yormak için oldukça zor bir sorudur çünkü bu sorunun cevabı pek çok etmene bağlıdır ve “sorumluluk” sözcüğüyle tam olarak ne demek istendiği de bu etmenlerden biridir. Günahın kökeninin ve doğasının ne olduğu, kimsenin bütünüyle açıklayamayacağı gizemlerdir.

Öyle olsa bile, Tanrı günahın var olmasını takdir etmemiştir; O sadece onun var olmasına izin vermiştir ve sonra da, günahın nihai cezasını çarmıhta Kendi üzerine almıştır. Bu da sonuç olarak O’nun günahın kökünü kurutmasını mümkün kılmaktadır. Kötülük hakkındaki can sıkıcı düşünmelerimiz sırasında, günahın ve kötülüğün var olması yüzünden en çok bedel ödemiş olanın Tanrı’nın Kendisi olduğunu (bkz. Matta 5:43-48, Romalılar 5:6-11) ve Tanrı’nın onlar yüzünden hepimizden daha çok acı çekmiş olduğunu asla unutmamalıyız.

`Tanrı’nın bir armağanı olan özgür irade kutsaldır fakat sadece sizi değil başkalarını da etkileyen güçlü bedellerle yüklü olarak gelmektedir. Bu armağandan istifade ederek hangi önemli kararlar vermek üzeresiniz ve verdiğiniz kararların neticeleri neler olacaktır?`