---
title:  İnançsızlığın Yayılması
date:  29/09/2022
---

`Vahiy kitabı 12. bölümü okuyun. Bu bölüm isyanın gökten yeryüzüne yayılması hakkında bize ne öğretiyor?`

Lusifer’in düşüşü basit bir aykırı düşen fikirlerin çatışması vakası değildi. Vahiy 12. bölüm bize bir tarafta Lusifer ile melekleri ve öbür tarafta da Mesih ile O’nun melekleri olmak üzere gökte büyük bir savaş çıktığını anlatıyor. Bu metinde Lusifer’den, “büyük ejderha,” “o eski yılan,” “İblis ya da Şeytan” ve “kardeşlerimizin suçlayıcısı” (Vahiy 12:9, 10) diye bahsedilmektedir. Mesih’ten de “Mikail” (Vahiy 12:7) diye bahsedilmektedir ve bu ad, “Tanrı gibi olan” anlamına gelir.

Bazı yorumcular, “Başmelek Mikail” (Yahuda. 9) göndermesine dayanarak O’nun sadece bir melek olduğuna inanıyorlar. Fakat Daniel kitabında her büyük görüm Mesih ve O’nun sonsuza dek kalıcı krallığı ile neticelenmektedir; örneğin insan eli değmeden kesilen taş (Daniel 2:34, 45), İnsanoğlu (Daniel 7:13), Gök ordusunun Önderi ve Önderler Önderi (Dan 8:11, 25) ve büyük önder Mikail (Daniel 12:1). Yani, Rab’bin meleğinin Rab’bin Kendisi olması gibi (Mısır’dan Çıkış 3:1-6, Elçilerin İşleri 7:30-33, v.s.) Mikail de aynı ilahi Kişi yani Mesih’in Kendisi olmalıdır.

Vahiy 12. bölüm, (1) Lusifer ve göksel meleklerin üçte birinin isyan etmesiyle gökte başlayan, (2) Mesih’in çarmıhtaki kesin zaferiyle doruğa ulaşan ve (3) Tanrı’nın son zaman bakiye halkına karşı hâlâ devam eden bu süregelen çatışmaya dair genel bir bakış sunmaktadır.

Ellen G. White, bu çatışmanın başlangıcı konusunda şöyle yazmıştı, “Allah, büyük merhameti ile Parlak Yıldız’a uzun süre katlandı. Hoşnutsuzluk ruhunu ilk kez uyandırdığında, hatta yalan iddialarını sadık meleklere sunmaya başladığında dahi, yüksek konumundan hemen alçaltılmadı. Uzun süre gökte tutuldu. Kendisine defalarca tövbe ve boyun eğme koşuluyla af fırsatı verildi.”—Ellen G. White, Büyük Mücadele, s. 500.

Bu savaşın göksel âlemlerde ne kadar sürmüş olduğunu bilmiyoruz. Fakat ne kadar yoğun olduğundan ve ne kadar sürdüğünden bağımsız olarak, tüm mücadelenin en önemli sonucu şuydu: Şeytan ve meleklerinin “gücü yetmedi. Bu yüzden gökteki yerlerini yitirdiler” (Vahiy 12:8; ayrıca bkz. Luka 10:18). Elbette en büyük sorun onların buraya, yeryüzüne gelmeleriydi.

`Bu savaşın yeryüzünde vuku bulmakta olduğu gerçeğini görebileceğimiz yollar nelerdir? Bu savaşta düşmanımıza galip gelmek için sahip olduğumuz yegâne umudumuz nedir?`