---
title:  Kusursuz Bir Evrende İsyan
date:  24/09/2022
---

### Konuyla İlgili Metinler
1. Yuhanna 4:8, 16; 1. Yuhanna 4:7–16; Hezekiel 28:12–19; Yeşaya 14:12–15; Vahiy 12.

> <p>Hatırlama Metni</p>
> “Ey parlak yıldız, seherin oğlu, göklerden nasıl da düştün! Ey ulusları ezip geçen, nasıl da yere yıkıldın!” (Yeşaya. 14:12).

Pek çok düşünür kötülüğün kökenini açıklamayı denemiştir. Bazıları, kötülüğün her zaman var olduğunu çünkü kendi düşüncelerine göre, iyinin ancak kötülüğün karşısında olduğunda değerinin bilineceğini iddia ediyor. Bazılarıysa dünyanın kusursuz yaratıldığını fakat kötülüğün bir şekilde ortaya çıktığını savunuyor. Örneğin Grek mitolojisine göre kötülük, meraklı Pandora’nın kapalı kutuyu açıp dünyanın tüm kötülüklerinin dışarıya sızmasına yol açmasıyla başlamıştı (fakat bu inanış sözde o kutunun içinde bulunan kötülüklerin kökenini açıklamıyor).

Bunun tersine, Kutsal Kitap bizim sevgi dolu Tanrı’mızın her şeyden yüce olduğunu (1. Tarihler 29:10, 11) ve kusursuz olduğunu (Matta 5:48 CAN) öğretmektedir. O’nun her yaptığı da aynı şekilde kusursuz olmalıdır (Yasa’nın Tekrarı 32:4) ve O’nun yaratmış olduğu dünyamız da buna dahildir. O halde, kusursuz olan dünyada kötülük ve günah nasıl ortaya çıkabildi? Yaratılış kitabı 3. bölüme göre, buraya günahı, kötülüğü ve ölümü getiren Adem ve Havva’nın düşüşüydü.

Fakat bu yanıt başka bir soruyu ortaya çıkartmaktadır. Düşüş’ten bile önce, kötülük zaten vardı ve Havva’yı aldatan “yılan” ile açığa çıkmıştı (Yaratılış 3:1-5). Dolayısıyla, mevcut durumdaki varlığımıza böylesine hükmeden ve zaman zaman da onu oldukça acınası bir hale sokan kötülüğün kaynağını ve kökenlerini bulmak için geriye, Düşüş’ten bile öncesine gitmek zorundayız.

_*1 Ekim Sebt Gününe hazırlık için bu haftanın konusunu çalışın._