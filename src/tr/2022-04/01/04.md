---
title:  Akıl Almaz Nankörlük
date:  27/09/2022
---

`Hezekiel 28:12-19 ayetlerini okuyun. Bu metinden günahın akıl almaz kökeni hakkında ne öğrenebiliriz?`

Hezekiel kitabının büyük bölümü son zamanın simgesel dilinde yazılmıştır. Pek çok sefer, (insanlar, hayvanlar ya da objeler gibi) belirli varlıklar ve yerel olaylar, çok daha geniş kapsamlı evrensel ya da tarihsel gerçekleri temsil etmek ve/veya tarif etmek için kullanılmıştır. Hezekiel 28:1-10 ayetlerinde Rab Sur kralından (Sur, müreffeh bir Finike liman kentiydi), aslında sadece bir “insan” olan fakat tanrı olduğunu savunarak tanrıların tahtında oturduğunu iddia eden zengin ve gururlu bir hükümdar diye bahsediyor.

Daha sonra ise, Hezekiel 28:12-19 ayetlerinde bu tarihsel gerçeklik Lusifer’in göksel saraylardan düşüşünü tarif eden bir benzetmeye dönüşüyor. Yani, “denizlerin bağrında” (Hezekiel 28:2, 8) yaşayan bir insan olan Sur kralı, şimdi de “Tanrı’nın bahçesi Aden’de” (Hezekiel 28:13) ve “Tanrı’nın kutsal dağında” (Hezekiel 28:14)  yaşayan “Meshedilmiş, koruyucu bir Keruv’u” (Hezekiel 28:14) temsil ediyordu.

Tüm bu öyküdeki en can alıcı ifadelerden biri Hezekiel 28:15 ayetinde bulunmaktadır: “Yaratıldığın günden sende kötülük bulunana dek yollarında kusursuzdun.” Yani, Lusifer’in kusursuzluğu kötülük olasılığını, yanlış yapma olasılığını barındırmaktaydı çünkü ahlâki bir varlık olarak Lusifer özgür iradeye sahipti ve kusursuz bir varlık olmanın anlamı da kısmen buydu.

Aslında Lusifer kusursuz yaratılmıştı ve onun özgürce seçim yapabilmesi bunun bir parçasıydı. Fakat özgür iradesini kötüye kullanarak suistimal etti ve kendisini aslında olduğundan daha önemli görerek yozlaştı.

Tanrı’nın onu yaratmasından ve onurlandırmasından artık tatmin bulamayan Lusifer, Tanrı’ya olan minnettarlığını kaybetti ve aslında hak ettiğinden daha fazla tanınmak istedi. Kusursuz bir evrende yaşayan kusursuz bir meleğin böyle bir şey yapmış olması, daha önce de belirtmiş olduğumuz gibi akıl almaz bir durumdur.

“Günah akıl almaz, açıklanamaz bir şeydir. Var olması için hiçbir sebep bulunmuyordu; onu açıklamaya çalışmak onun var olmasına sebep bulmak anlamına gelir ve bu ona hak vermek olur. Günah kusursuz bir evrende ortaya çıktı, bu mazeretsiz olduğu ortaya konmuş olan bir gerçektir.”—Ellen G. White, The Truth About Angels [Melekler Hakkındaki Gerçek], s. 30.

`١. Selanikliler ٥:١٨ ayetinde Pavlus’un “her durumda” şükretmemiz gerektiğini söylediğini hatırlayın. Bu sözler özellikle de zorlayıcı zamanlarda nankörlük ve kendine acıma duygularının üstesinden gelmemize nasıl yardımcı olabilir?`