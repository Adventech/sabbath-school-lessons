---
title:  Tezat Oluşturan İfadeler
date:  02/10/2022
---

Dünya, Rab’den geldiği şekliyle kusursuzdu (Yaratılış 1:31). Ölüm, Adem ve Havva açısından bilinmeyen bir deneyimdi. Bu durum içinde Tanrı Aden Bahçesi’ne geldi ve şu uyarıda bulundu: “Bahçede istediğin ağacın meyvesini yiyebilirsin… Ama iyiyle kötüyü bilme ağacından yeme. Çünkü ondan yediğin gün kesinlikle ölürsün” (Yaratılış 2:16, 17).

`Yaratılış 2:16, 17 ayetleri Aden’in kusursuzluğu içinde özgür irade gerçeğini nasıl göstermektedir? Yani, eğer özgürce seçme hakkına sahip olmasalardı Tanrı hangi sebeple onları uyarma gereği duyardı?`

Tanrı’nın bu uyarısından bir süre sonra Şeytan da bir yılan kılığına bürünerek Aden bahçesine girdi. Havva yılanın neşeyle yasak meyveden yediğini ama ölmediğini gördü. “O, kendisi de yasak meyveden yemiş” (Ellen G. White, Atalar ve Peygamberler, s. 54), fakat ona hiçbir şey olmamıştı.

`Yaratılış 3:1-4 ayetlerini okuyun. Kendinizi Havva yerine koyun ve şu soruya yanıt verin: Yılanın söyledikleri neden Havva’ya ikna edici gelmişti?`

İnsan muhakemesi açısından bakıldığında, yılanın savı Tanrı’nın sözünden çok daha ikna edici gözükmüştü. Her şeyden önce, doğal dünyada o güne kadar günahın ve ölümün var olduğuna dair hiçbir kanıt bulunmamaktaydı. İkinci olarak, yılan gerçekten yasak meyveyi yiyor ve ondan çok keyif alıyordu. O halde, Havva’nın da bunu yapmaktan kendisini alıkoyması için ne sebep olabilirdi? Tanrı’nın emri çok kısıtlayıcı ve anlamsız görünüyordu.

Maalesef, Havva birbiriyle çelişen iki ifade arasında karar verirken üç temel ilkeyi görmezden gelmişti: (1) İnsan muhakemesi manevi konuları değerlendirmek için her zaman en güvenli yol değildir; (2) Tanrı’nın Sözü bize mantıksız ve anlamsız gelebilir fakat o her zaman doğru ve güvenilirdir; (3) Kendi özlerinde kötü ya da yanlış barındırmayan fakat Tanrı’nın itaat sınaması olarak seçmiş olduğu şeyler bulunmaktadır.

Havva’nın Aden Bahçesi’ndeki tecrübesinin zamandaki tek bir vaka olmadığını anlamamız gerekiyor. Her gün ve her an (pek çok kişinin beğenmediği) Tanrı’nın Sözü ile bizi çevreleyen toplumun ayartıcı girişimleri arasında karar vermek zorunda kalıyoruz. Seçimimizin ebedi sonuçları olacaktır.

`Kutsal Kitap’ın açık öğretilerinin dünyanın yollarıyla çatıştığı durumlar hangileridir?`