---
title:  Günahın Sonuçları
date:  05/10/2022
---

`Yaratılış 3:7-19 ve Romalılar 5:12 ayetlerine göre, günahın önemli sonuçları nelerdi?`

Yılanın ikna edici konuşmasıyla büyülenen Havva, girdiği yolun geniş kapsamlı sonuçlarını tahmin edemedi. Yasak meyveyi yeme eylemi, kendi başına aslında temsil ettiğine göre o kadar da önemli değildi. Havva böyle bir itaatsizlik eylemi gerçekleştirerek, Tanrı’ya olan bağlılığını ortadan kaldırıp Şeytan’a bağlı olmuş oldu.

Yaratılış 3. bölüm Adem ile Havva’nın düşüşünü ve bu düşüşün yol açtığı son derece acıklı sonuçları anlatmaktadır. İlahi bakış açısından, her ikisi de Tanrı korkusuna kapıldılar ve kendilerini O’ndan saklamaya çalıştılar (Yaratılış 3:8). Psiko-sosyal açıdan değerlendirildiğinde ise, kendilerinden utanıyorlardı ve birbirlerini suçlamaya başlamışlardı (Yaratılış 3:7, 9-13). Fiziksel yönden ise, ter dökecek, acı hissedecek ve sonunda öleceklerdi (Yaratılış 3:16-19). Çevresel açıdan değerlendirildiğinde, doğal dünya yozlaşmıştı (Yaratılış 3:17-18).

Aden Bahçesi artık eskiden olduğu gibi güzel ve mutluluk verici bir yer değildi. “Adem ve eşi solan çiçekte ve düşen yaprakta bozulmanın ilk belirtilerine tanık olurken, günümüzde insanların ölüleri için tuttukları matemden daha derin bir mateme büründüler. Narin ve hassas çiçeklerin ölümü gerçekten de üzüntü nedeniydi; fakat güzel ağaçlar yapraklarını dökerken, bu sahne ölümün tüm canlıların payı olduğu acımasız gerçeğini net bir şekilde akla getiriyordu.”—Ellen G. White, Atalar ve Peygamberler, s. 62.

Adem ve Havva hemen o anda, yaşamlarını yitirmek anlamında ölmediler fakat o aynı gün, ölüme mahkum edildiler. Rab, Adem’e şöyle dedi: “Toprağa dönünceye dek ekmeğini alın teri dökerek kazanacaksın. Çünkü topraksın, topraktan yaratıldın ve yine toprağa döneceksin” (Yaratılış 3:19). Düşüş aslında tüm insanlık için feci sonuçlar doğurdu. Elçi Pavlus şöyle açıklıyor: “Günah bir insan aracılığıyla, ölüm de günah aracılığıyla dünyaya girdi. Böylece ölüm bütün insanlara yayıldı. Çünkü hepsi günah işledi” (Romalılar 5:12).

Üzücü ve acı veren gerçek ise, tüm çağlar boyunca yaşayan insanlar gibi bugün biz de Aden bahçesinde olan şeyin sonuçlarına katlanıyoruz. Fakat İsa ve çarmıh sayesinde, günahın bir daha asla ortaya çıkmayacağı bir dünyada sonsuz yaşam umuduna sahip olduğumuz için ne kadar müteşekkir olsak azdır.

`Havva’nın üzücü tecrübesi üzerine düşünürken, ondan kendi günahkâr davranışlarımızın sonuçlarına dair hangi dersleri çıkartabiliriz?`