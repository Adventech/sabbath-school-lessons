---
title:  “Kesinlikle Ölmezsiniz”
date:  04/10/2022
---

`Yaratılış 3:4 ayetini okuyun. Bu yalanın çağlar boyunca hangi farklı biçimlerde tekrarlanmıştır?`

Bu yalanın güçlü tezahürlerinden biri de canın ölümsüz olduğunu iddia eden yaygın inanışta bulunmaktadır. Pek çok eski din ve felsefeye temel oluşturan bu inançtı. Bu inanış eski Mısır’da mumyalama uygulamalarının ve Piramitlerde de gördüğümüz mezar mimarisinin ortaya çıkmasına sebep olmuştu.

Grek felsefesinin ana sütunlarından biri de yine bu inanış oldu. Örneğin Platon’un Devlet kitabında, Sokrates Glaukon’a şu soruyu sorar: “Canımızın ölümsüz olduğunun ve asla yok olmadığının farkında değil misin?” Platon’un Phaidon kitabında, Sokrates benzer bir şekilde şu düşünceyi savunmaktadır: “Can ölümsüz ve bozulmazdır ve canlarımız gerçekten Hades’te bulunacaklardır.” Batı kültürünün büyük bölümünü ve hatta Elçiler dönemi sonrası Hristiyanlığı şekillendiren işte bu felsefi kavramlardı. Fakat aslında bu fikirlerin kökeni çok daha öncesine, Aden bahçesine, Şeytan’ın kendisine dayanmaktadır.

Aden bahçesindeki ayartının merkezinde, Şeytan Havva’ya şu güvenceyi verdi: “Kesinlikle ölmezsiniz”(Yaratılış 3:4). Bu vurgulu iddia ile Şeytan kendi sözünü Tanrı’nın Sözü’nün üstüne koymuş oldu.

`Aşağıdaki ayetler, canın ölümsüzlüğü düşüncesinin tersine ne öğretmektedir ve bu yalana karşı durmak için nasıl kullanılabilirler? (Mezmurlar 115:17; Yuhanna 5:28, 29; Mezmurlar 146:4; Matta 10:28; 1. Korintliler 15:51–58).`

Kökeni Şeytana dayanan canın doğal ölümsüzlüğü düşüncesi, günümüz dünyasında dahi varlığını sürdürmektedir. Kitaplar, filmler ve televizyon programları, öldüğümüzde sadece başka bir bilinç durumuna geçiş yaptığımız düşüncesini yaymaktadır. Bu yanlışın pek çok Hristiyan kürsüsünde de duyuruluyor olması ne kadar da büyük bir talihsizliktir. Bilim bile bu işe karışmış durumdadır. Amerika Birleşik Devletleri’nde, iddialarına göre ölülerle iletişim kurmamızı sağlayacak bir teknoloji geliştirmekle uğraşan bir vakıf bulunuyor. Bu kişiler ölülerin hala canlı olduklarına, “madde ötesi” canlılar olarak varlıklarını sürdürdüklerine inanıyorlar. Bu kadar yaygın bir aldatmacanın insanlık tarihinin son olaylarında can alıcı bir işleve sahip olması hiç de şaşırtıcı olmayacaktır.

`Bu yalan sizin kendi kültürünüzde hangi şekillerde ortaya konmaktadır? Neden hislerimizin bize söylediğine değil de Tanrı’nın Sözü’ne güvenmeliyiz?`