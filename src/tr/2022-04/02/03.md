---
title:  Yılan Tarafından Aldatıldı
date:  03/10/2022
---

`Yaratılış 3:1-7 ayetlerini okuyun. Havva Tanrı’nın Sözü ile yılanın söyledikleri arasında seçim yaparken hangi kıstaslardan yararlandı?`

Yaratılış 3. bölüm ayartının psikolojisini ortaya koyan en açık örneklerden biridir. Tanrı Adem ve Havva’yı yasak ağaçtan yerlerse kesinlikle ölecekleri konusunda uyarmıştı (Yaratılış 2:16,17). Şeytan yılan kılığına bürünerek Havva’yı günah işlemeye yönlendirmek için süslü laflarla dolu çeşitli taktiklerden yararlandı.

Yılan ilk olarak Tanrı’nın belirli kısıtlamasını genelledi. Havva’ya, “Tanrı gerçekten, ‘Bahçedeki ağaçların hiçbirinin meyvesini yemeyin’ dedi mi?” diye sordu (Yaratılış 3:1). Havva karşı çıkarak, kısıtlamanın sadece belirli bir ağaçla ilgili olduğunu, çünkü ondan yerler ya da ona dokunurlarsa öleceklerini söyledi.

Şeytan bunun üzerine Tanrı’nın söylediğine karşı çıktı. “Kesinlikle ölmezsiniz” dedi (Yaratılış 3:4).

Ve sonunda da Şeytan Tanrı’yı temel bilgiyi kasten Havva ve kocasından gizlemekle suçladı. Ayartıcı şunu iddia etti: “Çünkü Tanrı biliyor ki, o ağacın meyvesini [yasak meyveyi] yediğinizde gözleriniz açılacak, iyiyle kötüyü bilerek Tanrı gibi olacaksınız” (Yaratılış 3:5).

Havva’nın merakı onu Şeytan’ın büyülü zeminine yönlendirmişti. Orada Tanrı’nın kısıtlayıcı emrine sadık kalmak ile Şeytan’ın ayartıcı cazibeleri arasında bir karar vermeye zorlandı. Tanrı’nın sözünden şüphe ederek, birbiriyle çelişen iki ifade arasında bir seçim yapmak için kendi hislerine–kişisel gözleme dayanan tecrübeye dayalı yönteme–güvendi.

Öncelikle beslenme açısından değerlendirerek, ağacın “yemek için iyi” olduğunu gördü. İkinci olarak, estetik açıdan değerlendirdi ve ağacın “gözlere hoş” olduğunu gördü. Üçüncü olarak da mantıksal bir değerlendirme yaptı ve ağacın “ağaç,insanı bilge kılmak için arzulanır” olduğunu düşündü. Yani, kendi muhakemesine göre, Havva’nın yılanın sözlerini dikkate alıp yasak ağaçtan yemek için kayda değer sebepleri vardı. Maalesef bunu yaptı da.

Bazı kişiler “iyi olana sımsıkı” (1. Selanikliler 5:21) tutunduğumuz sürece her türlü bilginin geçerli olduğunu savunuyorlar. Fakat Adem ve Havva’nın Aden Bahçesi’nde yaşadıkları acı tecrübe, bize bilginin kendi başına oldukça zarar verici olabileceğini gösteriyor. Aslında bilmesek daha iyi olacak bazı şeyler bulunuyor.

`Bu hikaye, günahkâr seçimleriniz için bahane bulmanın ve onları aklamanın ne kadar kolay olduğu konusunda bize ne öğretiyor?`