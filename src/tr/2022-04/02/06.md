---
title:  İlk Müjde Vaadi
date:  06/10/2022
---

`Yaratılış 3:15, 21 ayetlerini okuyun. Bu ayetlerde tüm insanlık için hangi umut bulunmaktadır?`

Yaratılış 3. Bölüm Düşüş sonrasında dünyaya egemen olan korkunç trajediyi anlatmaktadır. Her şey değişmişti ve Adem ile Havva dünyanın eskiden olduğu haliyle dönüştüğü bu yeni hali arasındaki zıtlığı görebiliyorlardı.

Fakat bu hayal kırıklığı ve çaresizlikleri içinde Tanrı onlara o günleri için güvence ve gelecek için de umut verdi. İlk olarak Mesih’le ilgili bir umut barındıran sözleriyle yılanı lanetledi. Tanrı şöyle buyurdu: “Seninle kadını, onun soyuyla senin soyunu birbirinize düşman edeceğim. Onun soyu senin başını ezecek, sen onun topuğuna saldıracaksın” (Yaratılış 3:15).

“Düşmanlık” sözcüğü (İbranicesi ‘eybah) sadece iyi ve kötü arasında uzun sürecek evrensel bir mücadeleyi değil, aynı zamanda Tanrı’nın lütfuyla insan zihnine ekilen kişisel bir günahtan iğrenmeyi ima ediyor. Bizler doğamız gereği bütünüyle düşkünüz (Efesliler 2:1, 5) ve “günahın kölesiyiz” (Romalılar 6:20). Fakat Mesih’in her insanın yaşamına ektiği lütuf, içimizde Şeytan’a karşı bir düşmanlık oluşmasını sağlamaktadır. İşte O’nun kurtaran lütfunu kabul etmemizi sağlayan şey, Aden bahçesinden ilahi bir armağan olan bu “düşmanlıktır.” Bu dönüştürücü lütuf ve yenileme gücü olmazsa, insanlık Şeytan’a tutsak olmaya devam edecek, onun emirlerini yerine getirmeye her zaman hazır bir köle olacaktır.

Rab daha sonra Mesih’i işaret eden bu vaadi örnekle açıklamak için bir hayvan kurbanından yararlandı (bkz. Yaratılış 3:21). “Adem Allah’ın özel talimatlarına uyarak günah için bir sunu yaptığında, bu onun için son derece acı verici bir tören oldu. Sadece Allah’ın verebileceği canı almak için elini kaldırması ve günah için sunuda bulunması gerekmişti. Bu onun ölüme ilk tanıklık edişiydi. Kanı dökülen, kıvranarak can çekişmekte olan kurbana bakarken, imanla onun temsil ettiği, gelecekte insanın kurbanı olarak ölecek olan Allah’ın Oğlu’na bakması gerekiyordu.”—Ellen G. White, The Story of Redemption [Kurtuluş Öyküsü], s. 50.

`2. Korintliler 5:21 ve İbraniler 9:28 ayetlerini okuyun. Bu ayetler ilk olarak Aden bahçesinde açıklanan şey hakkında bize ne öğretiyor?`

Adem ve Havva sonunda ölecek olduklarının bilinciyle (Yaratılış 3:19, 22-24) Aden Bahçesi’nden ayrıldılar. Fakat çıplak ya da kendi yaptıkları incir yaprağından giysilerle ayrılmadılar (Yaratılış 3:7). Tanrı’nın Kendisi onlar için “deriden giysiler” yaptı ve hatta onları giydirdi (Yaratılış 3:21). Bu, O’nun örten doğruluğunun bir simgesiydi (bkz. Zekeriya 3:1-5, Luka 15:22). Yani, daha o zamanda dahi, en başından beri, Aden bahçesinde bile müjde insanlığa açıklanmıştı.