---
title:  Kutsal Kitap’ı Kim ve Nerede Yazdı?
date:   30/03/2020
---

Yazarların, bulundukları yerlerin ve geçmişlerinin çeşitliliği, Allah’ın tarihle bağlantılı olmaya çalıştığına ve mesajının, hitap ettiği izleyiciler kadar kültürel çeşitlilik gösterdiğine güçlü bir kanıt oluşturmaktadır.

`Aşağıdaki ayetler kutsal kitap yazarları ve onların geçmişleri hakkında bize ne anlatıyorlar? (Çık. 2:10, Amo. 7:14, Yer. 1:1–6, Dan. 6:1–5, Mat. 9:9, Flpl. 3:3–6, Va. 1:9).`

Kutsal kitap çok farklı geçmişlere sahip olan ve çeşitli durumlarda bulunan kişiler tarafından yazıldı. Bazıları saraylardan yazarken diğerleri zindandan yazıyordu, bazıları sürgündeyken, diğerleri müjdeyi paylaşmak için çıktıkları yolculukları sırasında yazıyordu. Bu adamlar farklı eğitimlere ve mesleklere sahiplerdi. Bazılarının kaderinde Musa gibi kral olmak ya da Daniel gibi yüksek mevkilerde hizmet etmek vardı. Diğerleriyse sıradan çobanlardı. Bazıları çok genç, bazılarıysa bir hayli yaşlıydı. Tüm bu farklılıklara rağmen, hepsinin bir ortak noktası vardı: Nerede ya da ne zamanda yaşadıkları fark etmeksizin, Allah’ın halkına mesajlar iletmek için O’nun tarafından çağrılmış ve Kutsal Ruh tarafından esinlenmişlerdi.

Aynı zamanda, yazarlardan bazıları aktardıkları olaylara kendi gözleriyle şahit olmuşlardı. Bazılarıysa olayları dikkatli bir şekilde bizzat araştırmış ya da mevcut belgeleri itinalı bir şekilde kullanmışlardı (Yeşu 10:13, Luk. 1:1–3). Fakat, Kutsal Kitap’ın tüm kısımları esinlenmiştir (2Ti. 3:16). İşte bu yüzden Pavlus şöyle demişti, “Önceden ne yazıldıysa, bize öğretmek için, sabırla ve Kutsal Yazılar’ın verdiği cesaretle umudumuz olsun diye yazıldı” (Rom. 15:4). İnsan dilini yaratmış olan Allah, seçilmiş kişilerin esinlenmiş düşünceleri insan sözleriyle en doğru ve güvenilir biçimde iletmelerini mümkün kılar.

“Allah Kendi gerçeğini dünyaya insan aracılar vasıtasıyla iletmekten memnun olmuştur ve bizzat Kendisi, Kendi Kutsal Ruhu’yla insanları yetkin kılarak Kendi işini yapmalarını sağlamıştır. Zihinleri söylenecek şeylerin ve yazılacak şeylerin seçiminde yönlendirmiştir. Hazine toprak kaplara emanet edilmiştir, ancak yine de Gökten gelmiştir.”—Ellen G. White, Selected Messages [Seçme Mesajlar], 1. kitap, s. 26.

`Çok farklı durumlarda bulunan çok sayıda değişik yazar fakat yine de hepsinin açıkladıkları aynı Allah. Bu harika gerçek bizim için Allah’ın Sözü’nün gerçekliğini ne şekilde doğruluyor?`