---
title:  Zengin Genç Yönetici
date:  14/02/2023
---

Zengin genç yönetici hakkında genç, yönetici ve zengin olması dışında pek bir şey bilmiyoruz. Bir de ruhsal konulara ilgisi vardı. İsa’nın yanına koşarak gelecek kadar hevesli biriydi (Markos 10:17). Sonsuz yaşam hakkında bir şeyler öğrenmek için sabırsızlanıyordu. Bu öykü üç müjdede birden kayda alınacak kadar önemliydi: Matta 19:16-22, Markos 10:17-22 ve Luka 18:18-23.

`Matta 19:16-22 ayetlerini okuyun. İsa ona, “Eğer eksiksiz olmak istiyorsan, git, varını yoğunu sat, parasını yoksullara ver; böylece göklerde hazinen olur. Sonra gel, beni izle” derken ne demek istiyordu? (Matta 19:21).`

İsa çoğumuzdan sahip olduğumuz her şeyi satıp parayı da yoksullara vermemizi istemiyor. Fakat bu genç adamın tanrısı paraydı ve İsa’nın yanıtı oldukça acımasız görünse de, O bu adamın kurtuluş için yegâne umudunun bu olduğunu anlamıştı.

Kutsal Kitap onun üzüntü içerisinde oradan uzaklaştığını çünkü çok zengin olduğunu söylüyor ve bu da onun parasına ne kadar taptığını doğruluyor. Ona sonsuz yaşam ve İsa’nın iç halkasında bir yer sunulmuştu (“Gel beni izle,” İsa’nın 12 öğrencisini çağırırken kullandığı sözcüklerdir). Buna rağmen bu genç adamla ilgili bir daha başka bir şey duymuyoruz. O, sonsuzluğu değil, dünyevi varlıklarını seçmişti.

Ne kötü bir tercih, öyle değil mi? “Tatmin ertelemeyi” bilmemenin ne kadar da üzücü bir örneği (bkz. önümüzdeki hafta). Bu adamın yaptığı gibi bir seçim yapmak büyük bir aldatmacadır çünkü maddi varlık bugün bize her ne verebilir durumda olursa olsun, er ya da geç hepimiz öleceğiz ve sonsuzluk ümidiyle yüzleşeceğiz. Ayrıca, zengin insanların pek çoğu zenginliklerinin onlara umdukları mutluluğu sağlamadığını fark etmişlerdir; aslında, pek çok durumda bunun tam tersi doğru gibi görünmektedir. Zengin kişilerin ne kadar sefil durumda olduklarını anlatan pek çok biyografi yazılmıştır. Aslında, kayda alınan tarih içerisinde kendi başına zenginliğin memnun etmekte ne kadar yetersiz olduğuna dair en iyi betimlemelerden biri de Vaiz kitabında bulunmaktadır. Ondan alabileceğimiz pek çok başka dersle birlikte bir nokta açıkça ortaya konmuştur: huzur ve mutluluğu parayla satın alamazsınız.

`“Canını kurtarmak isteyen onu yitirecek, canını benim ve Müjde’nin uğruna yitiren ise onu kurtaracaktır. İnsan bütün dünyayı kazanıp da canından olursa, bunun kendisine ne yararı olur? İnsan, kendi canına karşılık ne verebilir?” (Markos 8:35-37). Müjde uğruna canını yitirmek ne anlama geliyor?`