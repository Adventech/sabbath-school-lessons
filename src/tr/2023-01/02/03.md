---
title:  Özenle Dinlemek
date:  09/01/2023
---

Yasa’nın Tekrarı kitabı, Musa’nın çöldeki 40 yıl süren yolculuğun ardından İsraillilerin ikinci kuşağına ilettiği veda mesajlarının yazıya geçirilmiş halidir. Bu mesajlar, Şeria ırmağının hemen doğusundaki Moav ovalarında verilmişti. Yasa’nın Tekrarı kitabına haklı bir şekilde “Anımsama Kitabı” deniliyordu.

Musa bu kitapta Tanrı’nın İsrail’le olan sadakate dayalı ilişkisini gözden geçiriyor. Vaat Edilen Ülke’nin sınırında Sina dağından Kadeş-Barnea’ya yapılan yolculukları ve aynı zamanda isyan ile çölde 40 yıl süren gezginliği sayıp döküyor. On Emir’i, ondalık ve merkez ambarı gereksinimlerini yeniden ifade ediyor. Fakat Yasa’nın Tekrarı kitabının öncelikli odağı Tanrı’ya itaat etme ve O’nun bereketlerine sahip olma tavsiyesidir. Musa Tanrı’yı, halkına bakma kudretine ve isteğine sahip Olan diye tasvir ediyor.

`Yasa’nın Tekrarı 28:1-14 ayetlerini okuyun. Halka hangi büyük bereketler vaat ediliyor? Fakat o bereketlere sahip olmak için ne yapmaları gerekiyordu?`

Musa halkın, Tanrı’nın onlar için harika, hatta mucizevî bereketler düşündüğünü anlaması için çok istekliydi. “Eğer Tanrınız Rab’bin sözünü iyice dinler,” sözleri, söz konusu olanın onların ebedi kaderleri olduğunu anlamalarını sağlıyordu. Bu, özgür irade gerçeğinin çok güçlü bir göstergesiydi. Onlar O’nun seçilmiş halkıydı, büyük bereketleri ve büyük vaatleri alacak olan onlardı fakat bu bereketler ve vaatler koşulsuz değildi. Kabul edilmeleri, alınmaları ve onlara göre davranılması gerekiyordu.

Fakat Tanrı’nın onlardan istedikleri arasında onlar için gerçekleştirmesi çok zor olan bir şey de bulunmuyordu. “Bugün size ilettiğim bu buyruk ne tutamayacağınız kadar zor, ne de ulaşamayacağınız kadar uzaktır. O göklerde değil ki, ‘Kim bizim için göğe çıkacak? Kim yerine getirmemiz için onu alıp yayacak?’ diyesiniz. Denizin ötesinde değil ki, ‘Kim bizim için denizin ötesine gidecek? Kim yerine getirmemiz için onu alıp yayacak?’ diyesiniz. Tanrı sözü size çok yakındır; uymanız için ağzınızda ve yüreğinizdedir” (Yasa’nın Tekrarı 30:11-14).

Elbette, bereketlerle birlikte eğer itaatsizlik ederlerse başlarına gelecek olan lanetlere dair uyarılar, yani günahlarının ve isyanlarının yol açacakları da vardı (Yasa’nın Tekrarı 28:15-68).

`Tanrı’nın bize yapmamızı söylediklerini “dikkatle dinlemek” bugün bizim için ne anlama geliyor?`