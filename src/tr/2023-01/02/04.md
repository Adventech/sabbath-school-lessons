---
title:  Rab’bi Onurlandırın
date:  10/01/2023
---

Özdeyişler kitabı doğru ve yanlıştan ziyade bilgelik ve budalalık hakkındadır. Kitap okundukça, bilgeliğin faydaları ve budalalığın tehlikeleri daha da iyi anlaşılacaktır.

`Süleyman’ın Özdeyişleri 3:1-10 ayetlerini okuyun. Burada hangi harika vaatler verilmektedir? Ayrıca, “ürününün turfandası” ne anlama geliyor?`

Tanrı, her şeyin sahibinin O olduğunun bir kabulü ve O’nun bize bakacağına olan inancımızın bir göstergesi olarak, sahip olduklarımızı yönetirken önceliği ona vermemizi talep ediyor. Fakat bundan da fazlası, ancak O’na öncelik verdiğimiz zaman kalanı bereketleyeceğini söylüyor. Bizim için bunu yapmak, yani O’na öncelik vermek, bir iman davranışı, bir güven davranışı, kendi kavrayışınıza değil Rab’be tüm yüreğinizle güven duyduğunuzun bir göstergesidir (Bu özellikle çok önemlidir çünkü sıklıkla kavrayamayacağımız ve anlam veremeyeceğimiz şeyler olmaktadır).

Fakat hiçbir şey çarmıhın yaptığından daha fazla bizi Tanrı’ya ve O’nun sevgisine güvenmeye teşvik etmemelidir. Bizi sadece yaratmış olmakla kalmayıp (Yuhanna 1:1-4), aynı zamanda ayakta tutan (İbraniler 1:3) ve bizim Kurtarıcımız (Vahiy 5:9) olan İsa’da her birimize verilmiş olanın farkına vardığımız zaman, sahip olduğumuz herhangi şeyin turfandasını Tanrı’ya geri vermek aslında elimizden gelenin en azıdır.

“Rab Kendisine ait olan ondalığı talep etmekle kalmıyor, aynı zamanda bize ondalığı O’nun için ne şekilde ayıracağımızı açıklıyor. Şöyle diyor: ‘Servetinle ve ürününün turfandasıyla RAB’bi onurlandır.’ Bu ayette gelirimizi kendimiz için harcamamız ve kalanı da Rab’be getirmemiz öğretilmiyor fakat yine de bu dürüst bir ondalık olurdu. Siz Allah’a düşen payı öncelikli olarak kenara ayırın.”—Ellen G. White, Counsels on Stewardship [Vekilharçlık Üzerine Öğütler], s. 81.

Tanrı diyor ki, O’na öncelik verirsen “ambarların tıka basa dolar.” Fakat bu bir mucizeyle olmayacak; yani bir sabah kalktığınızda ambarlarınızın ve teknelerinizin birdenbire dolmuş olduğunu görmeyeceksiniz.

Oysa Kutsal Kitap iyi vekilharçlık ilkeleriyle doludur; bizim ilk ve en önemli yükümlülüğümüz Tanrı’nın bizden istediklerine sadık kalmak, dikkatli planlama ve mali sorumluluktur.

`O halde, mali açıdan zor zamanlardan geçerken, biz sadık kalmaya çalışırken bile ambarlar ve tekneler dolu olmadığında, Tanrı’ya ve O’nun vaatlerine güvenmeyi nasıl öğrenebiliriz?`