---
title:  Mısır’daki Musa
date:  09/02/2023
---

Musa karakteri kutsal tarihin erken dönemlerine egemen olmuştur. O, cesur bir anne ve yardımsever bir kız kardeş aracılığıyla çalışan Tanrı’nın takdiriyle hayatta tutulmuştu. Firavun’un kızı bebek Musa’yı hasır sepetin içinde bulduğunda, onun İbrani annesinden ona bakmasını istedi ve bunun için ona para ödedi. Bir sürgün ve köle olan genç anne için ne kadar da bereketli bir görev olmuştu bu! Yokevet’in oğluna dua etmeyi, Tanrı’ya güvenmeyi ve O’nu onurlandırmayı öğretmek ve yaşamı boyunca hizmet etsin diye onun karakterini biçimlendirmek için sadece 12 yılı vardı. Musa yıllar boyunca Mısır’ın kraliyet saraylarında eğitim gördü. “Musa, Mısırlılar’ın bütün bilim dallarında eğitildi. Gerek sözde, gerek eylemde güçlü biri oldu” (Elçilerin İşleri 7:22). Musa yetiştin bir adam olduğunda, hem kendi yaşamını hem de tarihin akışını değiştirecek olan bilinçli bir karar verdi.

`İbraniler 11:24-29 ayetlerini okuyun. Musa’nın neyi arkada bıraktığını ve onun yerine neyle yüzleşmek zorunda kalacağını düşünün. Bu seçimi yapmasından önce kendinizi onun yerine koyup düşünmeye çalışın. Neyi terk ediyordu ve terk ederek neyi kabul etmeyi seçiyordu?`

O zamanda Mısır dünyanın en büyük güçlerinden biriydi, belki de en büyüğüydü. Nil nehrinin mahsullerle dolu son derece verimli topraklar oluşturduğu Mısır zengin ve kudretli bir ülkeydi ve Musa bizzat bu krallığın en tepesinde olabilirdi. Genç yaşlarındayken dünyanın cezbediciliğinin, Mısır’ın dünyasının ve tüm o hazinelerinin onun için ne kadar ayartıcı olduğunu hayal etmek çok zor. Musa elbette tapınmayı, zevkleri, zenginlikleri ayartıcı bulmuş olmalıydı. Şüphe yok ki, kolaylıkla bir grup hakir görülen köleyle birlik olmak yerine orada kalmayı haklı gösterebilirdi.

Peki, ne oldu? Kutsal Yazı’nın söylediği üzere, “Bir süre için günahın sefasını sürmektense, Tanrı’nın halkıyla birlikte baskı görmeyi yeğledi” (İbraniler 11:215). Peki, başlarına ne belalar geldi? Mısır’dan Çıkış kitabının büyük bir bölümü, başından geçen onca şeyden sonra dahi yine de Vaat Edilen Ülke’ye geçmeyi başaramayan Musa’nın mücadeleleri ve denemeleriyle doludur (bkz. Çölde Sayım 20:12). Fakat sonunda hepimiz, her ne kadar kendisi de zaman zaman bundan emin olmasa da, Musa’nın doğru seçimi yapmış olduğunu biliyoruz.

`Dünyevi bakış açısıyla, Musa Mısır’da kalmalıydı. Fakat Hristiyanlar olarak bize, bizi bu dünyanın çok ötesine taşıyan bir gerçeklik görüşü verilmiştir. Dünya tarafından ayartıldığımız zamanlarda, büyük resmi nasıl sürekli olarak önümüzde tutabiliriz? Bunu yapmamız neden çok önemlidir?`