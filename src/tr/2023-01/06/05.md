---
title:  Aldatıcıdan Prense
date:  08/02/2023
---

Tanrı’yı seven ve O’ndan korkan genç bir adam olan Yakup, yine de babasını kandırıp onun bereketine sahip olmak için annesi Rebeka ile birlikte komplo kurmaya tenezzül etti. Bunun neticesinde yetişkin hayatına yanlış bir yolda başladı, kaçmak zorunda kaldı, belki erken yaşta hayatından olacaktı. Rebeka Yakup’a şöyle dedi, “Hemen Harran’a, kardeşim Lavan’ın yanına kaç. Ağabeyinin öfkesi dinip sana kızgınlığı geçinceye, ona yaptığını unutuncaya kadar orada kal. Birini gönderir, seni getirtirim” (Yaratılış 27:43-45). Yakup sonunda 20 yıl boyunca uzaklarda kaldı ve annesinin yüzünü bir daha hiç görmedi.

`Yaratılış 32:22-31 ayetlerini okuyun. Burada Yakup’a ne oldu ve buradan yanlış karar verdiğimiz zamanlarda dahi Tanrı’nın merhametine dair hangi manevi dersleri çıkartabiliriz?`

“Bu hatalı ve günahkâr ölümlü, alçakgönüllülük, tövbe ve teslimiyet yoluyla Göğün Yüceliği’ne galip geldi. Allah’ın vaatlerini titrek elleriyle kavramıştı, Sınırsız Sevgi’nin kalbi bu günahkârın yalvarışını geri çeviremezdi. Yakup’u ilk oğulluk hakkını sahtekârlıkla alma günahına yönlendiren yanılgı şimdi bütün açıklığıyla karşısında duruyordu. Allah’ın vaatlerine güvenmemiş, fakat Allah’ın Kendi belirlediği zamanda ve yöntemle yerine getireceği şeyi kendi çabalarıyla gerçekleştirmeye çalışmıştı . . . Yakup canının özlemle beklediği bereketi almıştı. Gasp edicilikten ve aldatıcılıktan kaynaklanan günahı affedilmişti.”—Ellen G. White, Atalar ve Peygamberler, s. 197-198.

`Yaratılış 49:29-33 ayetlerini okuyun. Yakup Kenan ülkesinde herhangi bir toprağa sahip olmamasına rağmen, nereye gömüleceği konusunda oğullarına ne talimat verdi? O mağaraya başka kim gömüldü? Sizce Yakup neden böyle bir istekte bulundu?`

Kutsal Kitap bize ataların üçünün de eşleriyle birlikte aynı mağarada gömülü olduklarını söylüyor. Yakup Tanrı’ya güçlü bir güven duyuyordu ve kendisini yeryüzünde bir yabancı ve yolcu olarak görüyordu (bkz. İbraniler 11:13). Hatalarına rağmen evinden hiç bir şeyi olmadan ayrıldı fakat Kenan ülkesine zengin bir adam olarak geri döndü.

`Hatalarımıza rağmen, Tanrı bizi yine de bereketleyebilir. Fakat en başta hatalardan kaçınmak çok daha iyi olur! Şu an hangi seçimleri yapıyorsunuz ve yanlış seçimler yapmaktan nasıl kaçınabilirsiniz?`