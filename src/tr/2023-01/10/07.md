---
title:  Ek Çalışma
date:  10/03/2023
---

Ayrıca, Counsels on Stewardship [Vekilharçlık Üzerine Öğütler] kitabında da, 323-335 sayfaları arasında miras planlaması konusunda bir bölüm bulunmaktadır. Ellen G. White şöyle yazmıştı: “Pek çokları eğer gerçekten Hristiyan olsalardı, ölmek üzere oldukları güne kadar ertelemeyi tasarladıklarını henüz yaşama sıkı sıkıya tutundukları zamanda yaparlardı. Kendilerini ve varlıklarını Allah’a adar ve O’nun vekilharçları gibi davranırken görevlerini yerine getirmiş olmanın tatminine sahip olurlardı. Kendi kendilerinin vasileri oldukları için, sorumluluğu başkalarına devretmektense, Allah’ın taleplerini kendileri yerine getirmiş olurlardı.”—Testimonies for the Church [Kilise İçin Tanıklıklar], 4. cilt, s. 480.

Ellen G. White burada “kendi kendilerinin vasileri oldukları için” derken ne demek istiyor? Tipik bir vasiyette, vasiyette bulunan kişi, kendisi öldükten sonra, vasiyette ifade edildiği biçimde istekleriyle uyumlu olarak varlıklarını pay etmesi için bir vasi atar.  Siz kendi vasiniz olduğunuz zaman kendiniz henüz hayattayken varlıklarınızı kendiniz pay edersiniz. Böyle yaparsanız, yaptıklarınızın sonuçlarını görme tatminine sahip olacak ve Tanrı’nın size emanet ettiği yetenekleri düzgün bir şekilde kullandığınızın bilincinde olacaksınız.

Hristiyanlar için Mesih’in ikinci gelişi “Kutlu Umut’tur.” Hepimiz İsa’nın göğün bulutları içinde gelişini görmenin ne kadar harika olacağını hayal etmişizdir. “Aferin!” sözünü duymak için can atıyoruz. Fakat ya İsa dönmeden önce toprağa verilmemiz gerekirse? Eğer hayattayken O’nun açıklamış olduğu isteğini yerine getirirsek, şimdiden yaptıklarımız sayesinde işin ilerlediğini görme tatminine sahip olabiliriz, miras planımız sayesinde biz gittikten sonra da işin devam edeceğinin bilincinde oluruz.

**Tartışma Soruları**

`1. Her ne kadar şimdiden gökte hazine biriktirebiliyor olsak da, bu neden kurtuluş yolunuzu kazanmaya hatta “satın almaya” çalışmakla aynı şey değildir?`

`2. Bugün sahip olduklarımızı verirken cömert olmamız fakat aynı zamanda da akıllı olmamız gerekmektedir. Bazı kişilerin, özellikle de tarih belirleyenlerin, şu zamanda şu olay gerçekleşecek ve ondan sonra artık paranıza gerek kalmayacak, o halde şimdiden paranızı benim hizmetime bağışlayın diyerek para talep ettiklerini sıklıkla duymuşsunuzdur. Bu hilekârlıkla, paramızı şimdiden Tanrı’nın davası için kullanmanın meşru yolları arasındaki farkı ayırt etmeyi nasıl öğrenebiliriz?`