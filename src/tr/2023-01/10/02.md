---
title:  Zengin Budala
date:  05/03/2023
---

`Luka 12:16-21 ayetlerini okuyun. Burada bizimle ilgili olan mesaj nedir? Rab budala adamı nasıl güçlü bir şekilde azarladı ve bu, sahip olduklarımıza karşı tavrımızla ilgili bize ne söylemelidir?`

Buradaki mesaj bundan daha geniş anlamlı olsa da, bunun İsa’nın emeklilikte yapılmaması gerekenler hakkında anlattığı bir öykü olduğu söylenilebilir. Dolayısıyla, bir kişi biriktirdiği varlıklarla geçineceğini düşünerek işi bırakıyorsa, dikkatli olmalı ve bu öyküye kulak vermelidir. Özellikle de kişi yaşlandıkça ve zenginleştikçe çok çalışmasında ya da zengin olmasında bir sorun yoktur. Sorun kişinin bu konudaki tavrındadır. Buradaki gerçek sorun kişinin ifadeleridir –“Rahatına bak, ye, iç, yaşamın tadını çıkar” (Luka 12:19).

“Bu adamın hedefleri yok olup giden yırtıcı hayvanlarınkinden daha yüksek değildi. Allah yokmuş, gök yokmuş, gelecek hayat yokmuş gibi; sahip olduğu her şey kendisine aitmiş ve Allah’a ya da insana hiçbir borcu yokmuş gibi yaşıyordu.”—Ellen G. White, Christ’s Object Lessons [Mesih’in Örnek Dersleri], s. 257, 258.

Biz de hayatın bu aşamasında sadece kendimizi düşünüyor, başkalarının ihtiyaçlarını ve Tanrı’nın gayesini görmezden geliyorsak, zengin budala örneğinin yolundayız demektir. İsa’nın anlattığı öyküde zengin adamın tembel ya da sahtekâr olduğuna dair bir emare bulunmuyor. Sorun, Tanrı’nın ona emanet etmiş olduğu şeyi harcama biçimiydi. Ne zaman öleceğimizi bilmediğimiz için, bencillikle dolu bir hayatı sürdürmek yerine, Tanrı’nın isteğini yerine getirmek için yaşayarak ona her zaman hazır olmalıyız.

Kutsal Kitap’ta verilen genel resim, kişinin yapabildiği sürece üretken olmayı sürdürmesinin gerekli olduğudur. Aslında, şaşırtıcı biçimde, peygamberlik kitapları Daniel ve Vahiy’i yazarlarının çalışmalarını bitirdiklerinde, ikisinin de seksenli yaşlarında oldukları düşünülmektedir. Bunlar, ortalama insan ömrünün 50 yıl olduğu zamanlarda gerçekleşti. Ellen G. White, en ünlü ve en sevilen kitaplarından olan Sevgi Öğretmeni’ni 70 yaşından sonra yayınlamıştı. O halde, sağlıklı olduğumuz sürece, yaş üretken olmayı ve olabildiğinde faydalı olmayı bırakacağımız anlamına gelmemelidir.

İsa, O’nun ikinci gelişini bekleyenlere sadece gözlemeyi değil aynı zamanda çalışmayı da tavsiye etmişti (Matta 24:44-46).

`Hangi yaşta ve ne kadar paraya sahip olursak olalım, buradaki adamın düştüğü tuzağa düşmekten nasıl kaçınabiliriz? Kendinize şu soruyu sorun, “Ne için yaşıyorum?”`