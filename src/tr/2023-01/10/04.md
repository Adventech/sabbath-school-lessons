---
title:  Kişisel İhtiyaçlarla Başlayın
date:  07/03/2023
---

Eski Ahit zamanlarında İsrailoğullarının pek çoğu çiftçi ve çobandı. Bu sebeple, Tanrı’nın bereket vaatlerinden bazıları da çiftçi dilinde söylenmişti. Örneğin Süleyman’ın Özdeyişleri 3:9, 10 ayetlerinde Tanrı mali yönden O’na sadık kalırsak, ambarlarımızın tıka basa dolacağını söylüyor. Bugün pek çok Hristiyanın ambarları olmaması muhtemeldir. Yani buradan şunu anlamalıyız: Eğer Tanrı’yı izlemeye ve O’na itaat etmeye istekli olursak, O bizim çalışmamızı ve işimizi bereketleyecektir.

`Süleyman’ın Özdeyişleri 27:23-27 ayetlerini okuyun. “Davarına iyi bak, sığırlarına dikkat et” ayetini bugünkü Hristiyan yaşantısı için nasıl yorumlardınız?`

Kutsal Kitap zenginlerin yoksulları ezmesi ya da servetleri söz konusu olduğunda açgözlü olmaları meselelerinde çok fazla uyarıda bulunuyor olsa da, Kutsal Yazı, varlığı ya da sahtekârlık yapmadıkları ve ya başkalarına zulmetmedikleri sürece insanların varlığa sahip olma çabası içinde olmalarını asla suçlamamaktadır. Aslında, Özdeyişler kitabındaki ayetler günümüz düşünülerek yorumlandığında, kendimiz ve ailemiz adına yeterince kazanmak için mali işlerimizde gayretli olmamız gerektiğini söylemektedir. “Keçilerin sütü yalnız seni değil, ev halkını, hizmetçilerini de doyurmaya yeter” (Süleyman’ın Özdeyişleri 27:27).

Bu ayeti günümüz için nasıl yeniden ifade edebiliriz? Belki şöyle söyleyebiliriz, “mali durumunuzu gözden geçirin ve işlerinizin gidişatını saptayın.” Ya da, “bir gelir gider tablosu yapın ve borcunuzun gelirinize olan oranını belirleyin.” Para kazanma yıllarınızda zaman zaman vasiyetinizi ya da diğer evraklarınızı ve mevcut varlık durumunuzu gözden geçirmek, gerekliyse güncellemek gerekli olabilir. Miras planlama sürecinde, zamansız bir ölüm ya da sağlık sebepleriyle varlıklarınızın nereye gideceğine karar verecek durumda olmamanız durumlarına karşı önlem olsun diye, vasiyetler ve vekaletler gibi evraklar vakit kaybetmeden düzenlenmelidir. Burada yapılmak istenen, varlıklarınız artık sizin olmaktan çıktığında onlara ne olacağına dair geleceğe yönelik plan yapmaktır.

Kısacası, Tanrı’nın bizi bereketlediklerine iyi vekilharçlık etmek sadece hayatta olduğumuz süreçte yaptıklarımızla değil, aynı zamanda biz gittikten sonra olacak olan şeylerle de ilgilidir–çünkü Rab biz hayattayken dönmediği sürece biz bir gün gitmiş olacağız fakat az ya da çok sahip olduğumuz maddi varlıklar arkada kalacak. Bu sebeple, bizim bereketlenmemizi sağlayan şeylerin başkalarının da bereketlenmesini ve Tanrı’nın işinin ilerlemesini sağlaması için şimdiden geleceğe yönelik hazırlık yapmak bizim elimizdedir.

`“Çünkü zenginlik kalıcı değildir” (Süleyman’ın Özdeyişleri 27:24). Bu düşünceyi her zaman aklımızda tutmamız neden çok önemlidir?`