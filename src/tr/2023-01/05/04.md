---
title:  Borçtan Nasıl Kurtuluruz?
date:  31/01/2023
---

`Süleyman’ın Özdeyişleri 22:7 ayetini okuyun. Ne anlamda bize borç verene kul olmuş durumdayız?`

Bu talihsiz olgudan kurtulmak için ne yapılabilir? Eğer borcunuz varsa, aşağıdaki taslak bir borçtan kurtulma sürecine başlamanızda size yardım edecektir. Plan çok basit: Bir ön kabulü ve üç adımı var.

Ön kabul, Tanrı’nın bilgeliğine ve bereketine ulaşmak amacıyla O’nun kutsal ondalığını geri ödemekte sadakatli olacağınıza dair taahhütte bulunmaktır. O, O’na itaat edenleri bereketlemek için can atar.

Birinci adım, daha fazla borçlanmaya hemen son vermektir: Artık kredi kartıyla harcama yapmak yok. Sizin olmayan parayı alıp kullanmazsanız, borçlanmazsınız. Borç almayı bırakırsanız, daha fazla borçlanmazsınız.

İkinci adım, Tanrı ile bir antlaşma yaparak o andan itibaren, O bereketledikçe borçlarınızı olabildiğince erken geri ödemektir. Tanrı sizi mali yönden bereketlediğinde, parayı gidip daha fazla şey satın almaya değil, borçlarınızı ödemeye harcayın. Bu adım muhtemelen en önemlisidir. Pek çok kişi, ellerine beklemedikleri bir para geçtiğinde parayı hemen harcar. Bunu yapmayın; tersine o parayı borçlarınızı ödeme planına dahil edin.

Üçüncü adım ise, uygulamalı pratik kısımdır. Tüm borçlarınızın, büyükten küçüğe bir listesini yapın. Pek çok ailede ev kredisi listenin başında olur ve en altta da kredi kartları ya da kişisel borçlar olur. Borçlarınızın her birine her ay en azından minimum ödemesini yaparak başlayın. Sonra, listenin en altındaki borcunuza yaptığınız ödemeyi ikiye katlayın ya da olabildiğince arttırın. Bu en küçük borçtan ne kadar kolay kurtulduğunuzu gördüğünüzde şaşıracaksınız. Sonra da listenin en altındaki borcunuza ödediğiniz parayı, ilerledikçe bir üst sıradaki borcunuza ödeyerek listenin en tepesine kadar ulaşın. Küçük fakat yüksek faizli borçlarınızdan kurtuldukça, bir sonraki daha büyük olan borcunuzu ödeyecek şaşırtıcı miktarda kaynak yaratmış olacaksınız.

Tanrı’nın bizi borçlu görmek istemediği çok açıktır. Antlaşma yapıldıktan sonra, pek çok aile Tanrı’nın onları beklenmedik yollarla bereketlediğini, borçlarının da beklediklerinden çok daha hızlı bir şekilde azaldığını göreceklerdir. Bu basit üç adımı uygulayarak pek çok aile borcundan kurtuldu. Bunu siz de yapabilirsiniz! Tanrı’yı birinci sıraya koyarak, O’nun size emanet ettiklerini yönetmeniz için O’nun bilgeliğini ve bereketini alacaksınız.

`“Yaşayışınız para sevgisinden uzak olsun. Sahip olduklarınızla yetinin. Çünkü Tanrı şöyle dedi: ‘Seni asla terk etmeyeceğim, seni asla yüzüstü bırakmayacağım’” (İbraniler 13:5). Bu sözleri hayata geçirmek insanların borca düşmelerine engel olmaya nasıl yardımcı olur?`