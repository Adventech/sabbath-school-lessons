---
title:  Borç Sorunları
date:  29/01/2023
---

`Yasa’nın Tekrarı 28:1, 2, 12 ayetlerini okuyun. Tanrı’nın, çocuklarının borçla olan ilişkisi hususundaki gayesi nedir? Tanrı’nın çocukları bu gayeye nasıl ulaşabilirler? Buradaki şartlar bizim şartlarımızdan çok farklı olsa da, buradaki durumdan hangi ilkeleri çıkartabilir ve hemen şimdi kendi durumumuza uygulayabiliriz?`

Çalışmalar, insanların mali açıdan zor duruma düşmelerinin üç temel sebebi olduğunu gösteriyor. Burada hepsini öncelik sırasına göre listeleyeceğiz.

Birincisi, cehalettir. Pek çok kişi, eğitimli kişiler dahi mali konularda deneyimsizdir. Bu kişiler para yönetiminin Kutsal Kitap’taki veya hatta dünyevi ilkelerinden dahi bihaberdir. Fakat umut var! Bu derste bu ilkelere ve onları nasıl uygulayacağımıza dair basit bir taslak verilecektir.

Mali zorlukların ikinci sebebi ise açgözlülük ya da bencilliktir. Reklâmlar ve kişisel arzuların bir sonucu olarak, insanlar alenen gelirlerinin izin verdiğinden daha fazlasını harcıyorlar. Onlar gerçekten karşılayabilecekleri kadarıyla yaşamaya, karşılayabilecekleri arabaya binmeye, karşılayabilecekleri kıyafetleri giymeye yanaşmıyorlar. Bu aynı kişilerin pek çoğu ondalık vermek için çok yoksul olduklarına inanıyorlar. Bunun bir sonucu olarak da hayatlarını Tanrı’nın vaat ettiği bilgelik ve bereketten yoksun olarak yaşıyorlar (bkz. Malaki 3:10, 11; Matta 6:33). Bu kişiler için de umut var fakat bunun için bir kalp değişimi ve kanaatkârlık ruhu gerekli.

İnsanların kendilerini mali zorluklar içerisinde bulmalarının üçüncü sebebi de kişisel talihsizliktir. Yeterli sağlık sigortası olmadan ciddi bir hastalık geçirmiş olabilirler. Savurgan bir eski eş tarafından terk edilmiş olabilirler. Varlıkları doğal bir afetle ortadan kalkmış olabilir. Ya da son derece yokluk içerisinde doğup büyümüş olabilirler. Bu kişiler için de umut var. Yolları daha zor olsa da, sorunları çözülemez değil. Hristiyan arkadaşların desteğiyle, dindar rehberlerin yardımıyla, iyi eğitimle beraber çok çalışmayla ve Tanrı’nın bereketi ve tedarikiyle değişim sağlanabilir.

Sebebi her ne olursa olsun, kişinin kendi hatası olsa dahi, borç hafifletilebilir. Fakat bunun için borcu olan kişiler yaşamlarında, harcamalarında ve mali önceliklerinde bazı değişiklikler yapmalıdırlar.

`1. Timoteos 6:6-9 ayetlerini okuyun. Pavlus burada hepimizin dikkat kesilmesi gereken ne söylüyor? Bu sözler sizin için ne anlam ifade ediyor ve Söz’ün burada öğrettiğini nasıl daha iyi hayata geçirebilirsiniz?`