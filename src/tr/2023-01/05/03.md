---
title:  İlahi Tavsiyeyi İzlemek
date:  30/01/2023
---

Bizler maddeden oluşan varlıklarız ve maddesel, zaman zaman son derece cezbedici olabilen bir dünyada yaşıyoruz. Bazen, maddi zenginliklere ve varlığa sahip olma ayartısını hissetmemek için etten ve kemikten değil de çelik ve sentetik yağdan yapılmış olmanız gerekir. Hayatında zengin olmayı ya da büyük ikramiyeyi kazanmayı hiç hayal etmemiş kimse var mıdır?

Hepimiz bununla yaşıyor olsak da ve iyi bir yaşam sürmek ve hatta zengin olmak için çok çalışmanın özünde yanlış bir şey olmasa da, hiçbirimiz parayı, serveti ve maddi varlıkları putlaştırma tuzağına diz çökmek zorunda değiliz. Doğru olduğunu bildiğimiz şeye sadık kalalım diye bize ilahi güç vaat edilmiştir. Bu çok önemli çünkü servet ve maddi varlıklara sahip olma ayartısı pek çok canın mahvolmasına yol açmıştır.

`Matta 6:24 ve 1. Yuhanna 2:15 ayetlerini okuyun. Farklı şekilde ifade edilmiş olsa da, bu iki ayet arasındaki ortak konu nedir?`

Maalesef dünya sevgisi o kadar güçlü olabiliyor ki, insanlar bu sevgiyi tatmin etmek için –öyle olmasını umarak– borçlanıyorlar. (Bu asla işe yaramıyor; bkz. Vaiz 4:8.) Borç Şeytan’ın canları yakalamak amacıyla attığı ağlardan biri olduğu için, Tanrı’nın, çocuklarının borçsuz olduklarını görmek isteyeceği gayet akla yatkındır. O, Kutsal Kitap ve peygamberlik armağanı aracılığıyla bizi mali özgürlüğe kavuşturacağını söylemiştir.

`Mezmurlar 50:14, 15 ayetlerini okuyun. Tanrı’nın halkı hangi tutum içerisinde olmalıdır? “Adadığın adakları yerine getir” ne demektir?`

Biz kilise üyeliğimize bizi yaratmış ve fidyeyle kurtarmış olan Tanrımıza övgü ve şükranlarımızı sunarak giriyoruz. 13 Maddelik vaftiz yeminlerimizin 9. maddesinde bize şunlar soruldu: “Kilise organizasyonuna inanıyor musun? Tanrı’ya ibadet ederek, ondalık ve sunularınla ve kişisel çaba ve çalışmalarınla kiliseyi desteklemeye kararlı mısın?” Yedinci gün Adventistleri olarak hepimiz evet dedik. O halde bu ayetler (Mezmurlar 50:14, 15) Tanrı’ya şükranlarını sunan ve sadakatle yeminlerini yerine getirenler için bir vaattir.

`Seçimleriniz, dünyanın cezbediciliğiyle ne kadar iyi mücadele ettiğinize dair size ne söylüyor? İyi bir yaşama sahip olmak için çok çalışmakla, serveti veya parayı putlaştırmak neden çok farklı iki şeydir? Bu ikisi arasındaki farkı nasıl anlayacağız?`