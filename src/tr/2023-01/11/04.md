---
title:  Sadeleştirme Zamanı mı?
date:  14/03/2023
---

Yedinci Gün Adventistleri zor zamanlar karşısında ne yapmalıdır? Hayatta kalma moduna geçip sinelim mi? Hayır, aslında tam tersini yapmak daha doğru olur. Dünyanın sonunun ve Mesih’in ikinci gelişinin yaklaştığını biliyor olduğumuz için, varlıklarımızı, müjdenin iyi haberini ve Tanrı’nın O’nu sevenler için neler hazırladığını başkalarına duyurmak adına kullanmak istiyoruz. Bu dünya üzerindeki her şeyin yakında gelecekte bir gün yanıp kül olacak olduğunu biliyoruz.

`2. Petrus 3:3-12 ayetlerini okuyun. Petrus bu sözlerle bize ne anlatıyor?`

Tanrı’nın Sözünden anladığımız kadarıyla, bizim eşyalarımızı alıp göğe götürmek için kamyonetler göndermeyecek. Mesih’in ellerindeki yaralar dışında günahın ve kötülüğün tüm izlerinin sonsuza dek yok edileceği son büyük yangında hepsi yanıp kül olacak.

O halde mülklerimizle ne yapmalıyız? “Kardeşlerimizin mülklerini çoğaltmaları değil tersine azaltmaları gereken zaman bu zamandır. Çok daha iyi bir ülkeye, hatta göksel bir ülkeye taşınmak üzereyiz. O halde yeryüzü sakinlerinden olmayalım, tersine her şeyi olabildiğince küçültüp hafifleştirelim.”—Ellen G. White, Counsels on Stewardship [Vekilharçlık Üzerine Öğütler], s. 59.

Elbette, o bu sözleri yazalı yüz yıldan fazla oldu! Fakat ilke hâlâ geçerliliğini sürdürmektedir: Zaman her zaman kısadır çünkü yaşamlarımız her zaman kısadır. Sonsuzluğun yanında 60 yılın, 80 yılın ya da (eğer doğru genlere ve doğru sağlık alışkanlıklarına sahipseniz) 100 yılın ne değeri var ki? Siz daha bu haftanın dersini okumayı tamamlamadan yaşamınız sona erebilir ve sonrasında ilk göreceğiniz şey İsa’nın ikinci gelişi olabilir. (Vay canına, bu çok hızlı oldu, öyle değil mi?)

Yedinci Gün Adventist Hristiyanları olarak biz her zaman sonsuzluğun ışığında yaşamalıyız. Evet, elbette kendi ihtiyaçlarımızı ve ailemizin ihtiyaçlarını karşılamak için çok çalışmalıyız. Ayrıca zenginlikle bereketlendiysek, açgözlü olmadığımız ve ihtiyaç sahiplerine karşı cömert olduğumuz müddetçe bugün zenginliğin keyfini çıkarmamızda yanlış bir şey bulunmamaktadır. Fakat burada biriktirdiğimiz her şeyin geçici ve ölümlü olduğunu, dikkatli olmadığımız takdirde ruhsal açıdan yozlaştırıcı olabileceğini her zaman hatırlamalıyız.

`İsa’nın on yıl içinde, beş yıl içinde ya da üç yıl içinde geleceğini biliyor olsanız, yaşamınızı ne şekilde değiştirirdiniz?`