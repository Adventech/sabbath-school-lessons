---
title:  Kendi Kaynaklarınıza Değil Tanrı’ya Güvenin
date:  13/03/2023
---

Kral Davut iyi biliyor olmalıydı. En yakın arkadaşı Yonatan’ın yaşadığı tecrübeden, Tanrı ile bir antlaşma ilişkisi içerisinde olduğunuzda, az ya da çok adamınız olmasının bir şeyi değiştirmeyeceğini, Tanrı’nın zafer kazanmanızı sağlayabileceğini biliyor olmalıydı. 1. Samuel 14:1-23 ayetlerinde, Kutsal Kitap Saul’un oğlu Yonatan ve onun silahını taşıyan hizmetkârının Tanrı’nın yardımıyla bir Filistli garnizonunun tamamını nasıl bozguna uğrattıklarının öyküsünü aktarmaktadır. Fakat bu ve Tanrı’nın halkının tarihindeki diğer pek çok tecrübeye rağmen, zor zamanlar geldiğinde, Kral Davut kendi gücüne ve maharetine güvenmesi için Şeytan’ın onu ayartmasına izin verdi.

`1. Tarihler 21:1-14 ayetlerini okuyun. Davut neden İsrail’de sayım yapmaya ya da askerlerini saymaya karar verdi? Komutanı Yoav neden bunu yapmaması yönünde tavsiyede bulundu?`

Askerleri saymanın Şeytan’ın fikri olduğuna dikkat edin. Davut’u, savunmasında Tanrı’nın takdirine değil de kendi gücüne güvenmesi için ayartan Şeytan’dı. İsrail ordusunun önderi olan Yoav, Davut’u İsrail’de sayım yapmamaya ikna etmeye çalıştı çünkü Tanrı’nın İsrail’in yararına çalıştığını görmüştü fakat Davut sayımın yapılmasını istedi. Metinde açıklandığı üzere, onun yaptıkları ülkenin başına felaketler gelmesine yol açtı.

Hiç kimsenin, hiç bir zaman Tanrı’ya olan güveni boşa çıkmamıştır. Rab için mücadeleye her girdiğinizde, kendinizi hazırlayın. Ve iyi hazırlanın. İngiliz yönetici Oliver Cromwell’e atfedilen bir söz bulunmaktadır. Bir çarpışma öncesinde ordusuna şöyle söylemiş: “Tanrı’ya güvenin evlatlarım ve tozunuzu kuru tutun!” (Toz dediği barut.) Diğer bir deyişle, başarılı olmak için yapabileceğiniz her şeyi yapın fakat sonuçta size zafer kazandıracak olanın yalnızca Tanrı olduğunu da bilin.

Günümüzdeki şartlar altında devletin gücüne ya da banka hesaplarımıza güvenmek bizim için son derece ayartıcı olabilir fakat Kutsal Kitap’ta bahsi geçen her krizde, insanlar Tanrı’ya güvendiklerinde, O onların güvenlerini onurlandırmış ve onlara yardım etmiştir.

Tanrı’yla ödeşmek, borcumuzdan kurtulmak ve bize verilmiş olanı kullanırken cömertlik göstermek için şimdiki zamanı kullanmamız gerekmektedir. Eski müjde şarkısında da söylendiği gibi, “Daha önce Rab’be ihtiyacımız olduysa, elbette şimdi de ihtiyacımız var.”

`Örneğin, mali açıdan kendimizi güvence altına almak için yapabileceğimizin en iyisini yapmakla, bir yandan da her şeyde Rab’be güvenmek arasında doğru dengeyi nasıl bulabiliriz?`