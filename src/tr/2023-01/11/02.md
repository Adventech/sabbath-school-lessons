---
title:  Önceliği Tanrı’ya Vermek
date:  12/03/2023
---

`2. Tarihler 20:1-22 ayetlerini okuyun. Her ne zorlukla karşı karşıya olursak olalım, bu öyküden kendimiz için hangi önemli manevi ilkeleri çıkarabiliriz?`

Yehoşafat’ın hükümdarlığının son yıllarına doğru Yahuda saldırı altındaydı. Yehoşafat cesur ve yiğit bir adamdı. Yıllarca ordularını ve surlarla çevrili kentlerini güçlendirmişti. Neredeyse her düşmanıyla karşılaşmaya hazır durumdaydı; fakat bu krizde kendi gücüne güvenmek yerine Tanrı’nın kudretine güvendi. Yehoşafat Rab’be danışmaya karar verdi ve bütün Yahuda’da oruç ilan etti. Süleyman’ın duasında tehlike durumunda yapacaklarını söylediği gibi, halk tapınağın avlusunda bir araya toplandı. Yahuda’nın tüm erkekleri, karıları ve çocuklarıyla birlikte Rab’bin önünde durdu. Tanrı düşmanlarını karıştırsın ve böylelikle O’nun adı yüceltilsin diye dua ettiler. Sonrasında, kral şöyle dua etti, “Çünkü bize saldıran bu büyük orduya karşı koyacak gücümüz yok. Ne yapacağımızı bilemiyoruz. Gözümüz sende” (2.Tarihler 20:12).

Bu şekilde kendilerini Tanrı’ya adadıktan sonra, Rab’bin Ruhu bir adamın üzerine indi ve şöyle dedi, “Bu büyük ordudan korkmayın, yılmayın! Çünkü savaş sizin değil, Tanrı’nındır. . . Bu kez savaşmak zorunda kalmayacaksınız. Yerinizde durup bekleyin, RAB’bin size sağlayacağı kurtuluşu görün” (2.Tarihler 20:15-17).

Böylece, kral ertesi sabah erkenden halkı bir araya topladı, Rab’be övgüler söylemeleri için Levililerden oluşan bir koroyu da önlerine yerleştirdi. Sonrasında halka şu sözlerle nasihat etti, “Tanrınız RAB’be güvenin, güvenlikte olursunuz. O’nun peygamberlerine güvenin, başarılı olursunuz” (2.Tarihler 20:20). Sonra, koro ezgiler söylemeye başladı ve düşmanları birbirlerini yok ettiler, “tek kişi kurtulmamıştı” (2.Tarihler 20:24). Yahudalı erkeklerin savaş ganimetlerini toplamaları üç gün sürdü ve dördüncü gün giderken olduğu gibi ezgiler söyleyerek Yeruşalim’e geri döndüler.

Elbette, onları kurtaran Tanrı, bizim sevip ibadet ettiğimiz aynı Tanrı’dır ve o zaman olduğu gibi bugün de O’nun kudreti çok büyüktür. Bizim imtihanımız O’na ve O’nun önderliğine güvenmektir.

`2. Tarihler 20:20 ayetini okuyun. Bu ayet Yedinci Gün Adventistleri için hangi özel anlamı taşımaktadır?`