---
title:  Tanrı’nın Ailesine Kaynaklar Açıktır
date:  03/01/2023
---

Tanrı’nın çocuklarına en büyük armağanı, bize bağışlanmanın huzurunu veren, gündelik yaşam ve ruhsal gelişim için lütuf sağlayan ve sonsuz yaşam umudunu getiren İsa Mesih’tir.

“Çünkü Tanrı dünyayı öyle sevdi ki, biricik Oğlu’nu verdi. Öyle ki, O’na iman edenlerin hiçbiri mahvolmasın, hepsi sonsuz yaşama kavuşsun” (Yuhanna 3:16). “Kendisini kabul edip adına iman edenlerin hepsine Tanrı’nın çocukları olma hakkını verdi” (Yuhanna 1:12).

O halde, en temeldeki armağan kurtuluş armağanıdır çünkü bu armağan olmasa Tanrı’dan uzun vadede gerçekten bir işe yarayacak başka ne alabilirdik? Burada sahip olduğumuz her şey bir gün ölecek ve yok olacak; bizi hatırlayan herkes de aynı şekilde ve yaptığımız tüm iyilikler unutulacak. O halde, öncelikle ve en önemlisi, müjdenin armağanını, yani Mesih’i ve O’nun çarmıha gerilmiş olduğunu (1.Korintliler 2:2) her daim tüm düşüncelerimizin merkezinde barındırmalıyız.

Ayrıca, kurtuluşla birlikte, Tanrı bize çok daha fazlasını vermektedir. İsa, yiyecekleri ve kıyafetleri için endişelenen kişileri şu sözlerle teselli etmişti, “Siz öncelikle O’nun egemenliğinin ve doğruluğunun ardından gidin, o zaman size bütün bunlar da verilecektir” (Matta 6:33).

`Mezmurlar 23:1, Mezmurlar 37:25 ve Filipililer 4:19 ayetlerini okuyun. Bu ayetler Tanrı’nın bizim günlük ihtiyaçlarımızı tedarik etmesi konusunda ne söylüyor?`

Ayrıca, İsa öğrencilerine gideceğinden bahsettiğinde, onları teselli etmek için Kutsal Ruh armağanını açıkladı. “Beni seviyorsanız, buyruklarımı yerine getirirsiniz. Ben de Baba’dan dileyeceğim. O sonsuza dek sizinle birlikte olsun diye size başka bir Yardımcı, Gerçeğin Ruhu’nu verecek. Dünya O’nu kabul edemez. Çünkü O’nu ne görür, ne de tanır. Siz O’nu tanıyorsunuz. Çünkü O aranızda yaşıyor ve içinizde olacaktır” (Yuhanna 14:15-17). “[O] sizi tüm gerçeğe yöneltecek” (Yuhanna 16:13).

Sonrasında ise Ruh’un Kendisi Tanrı’nın çocuklarına muazzam ruhsal armağanlar verdi (bkz. 1.Korintliler 12:4-11.)

Özetle, biz “O’nda yaşıyor ve hareket ediyoruz; O’nda varız” (Elçilerin İşleri 17:28) ve “Herkese yaşam, soluk ve her şeyi veren kendisi olduğuna göre” (Elçilerin İşleri 17:25), başkaları için bereket olalım diye bizi var eden, bize kurtuluş umudunu, maddi bereketleri ve ruhsal armağanları veren de O’dur. Tekrarlayalım, her ne maddi varlığa sahip olursak olalım, hangi yetenek ya da beceriyle bereketlenmiş olursak olalım, bu armağanları nasıl kullandığımız söz konusu olduğunda, her şekilde onları bize Veren’e borçluyuz.