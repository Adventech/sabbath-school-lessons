---
title:  Her Şeyin Sahibi Tanrı’dır
date:  02/01/2023
---

`Mezmurlar 50:10-12; Mezmurlar 24:1; 1. Tarihler 29:13, 14; ve Hagay 2:8 ayetlerini okuyun. Burada verilen mesaj nedir, bu gerçek bizim için ne ifade etmelidir ve sahip olduğumuz her şeyle kurduğumuz ilişkiye dair ne anlam taşımaktadır?`

Tarihler 1. kitap, 17. bölümden itibaren Kral Davut’un Tanrı için bir tapınak inşa etme isteğini yazıya geçirmiştir. Davut bu isteğini peygamber Natan ile paylaştığında, Natan şöyle cevap vermişti: “Tasarladığın her şeyi yap, çünkü Tanrı seninledir” (1.Tarihler 17:2). Fakat o gece Tanrı’nın sözü Natan’a geldi ve ona, bir savaş adamı olduğu için Davut’un Tanrı’ya bir tapınak inşa edemeyeceğini krala söyleme talimatını verdi. Onun yerine bu işi oğlu gerçekleştirecekti. Davut en azından tapınağın planını çizip gerekli malzemeleri temin edip edemeyeceğini sordu. Davut’un bu isteği onaylandıktan sonra, yaşamının kalanını muazzam miktarda, “ölçüsüzce” yontma taş, sedir ağacı, demir, altın, gümüş ve pirinç toplayarak geçirdi. Tüm inşaat malzemeleri tapınağın yapılacağı yerde toplanıp yerleştirildiğinde, Davut İsrail’in tüm önderlerini bir övgü ve şükran töreni için bir araya topladı.

1. Tarihler 29:13, 14 ayetlerinde, açık duasında, Kral Davut kendisinin ve halkın hazırlamak için zaman ve para harcadığı inşaat malzemelerinin asıl kaynağının ne olduğunu söylüyor? Elbette özet olarak söylediği şuydu “aslında tüm bu özel malzemeler için kendimize pay çıkaramayız çünkü sonuçta yaptığımız Senin olanı Sana geri vermektir.”

Burada vurgulanan şey, zengin ya da fakir hepimiz için çok önemlidir (fakat özellikle zenginler için önemlidir). En başında her şeyi yaratan Tanrı olduğu için (bkz. Yaratılış 1:1; Yuhanna 1:3; Mezmurlar 33:6, 9), aslında var olan her şeyin gerçek hak sahibi O’dur; ne kadar zorlanarak, gayret göstererek ve samimiyetle çalışmış olursak olalım sahip olduğumuz her şey de buna dahildir. Tanrı ve O’nun lütfu olmasaydı, hiçbir şeye sahip olmazdık, hiçlik olurduk; aslında var olmazdık bile. Bu sebeple, her zaman var olan her şeyin sahibinin sonuçta Tanrı olduğunun farkında olarak yaşamımızı sürdürmeliyiz. Ayrıca, bize karşı iyi olduğu için O’nu överek ve O’na teşekkür ederek bu önemli gerçeği belleğimizde canlı tutabiliriz.

`“Ama ben kimim, halkım kim ki, böyle gönülden armağanlar verebilelim?” (1.Tarihler 29:14). Bu sözlerde hangi değerli ilkeler ifade edilmektedir; Tanrı’ya karşı tavrımızın ve sahip olduklarımıza karşı tavrımızın nasıl olması gerektiğini ne şekilde yansıtmaktadırlar?`