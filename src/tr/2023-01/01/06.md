---
title:  Gökteki Hazine
date:  05/01/2023
---

`“Yeryüzünde kendinize hazineler biriktirmeyin. Burada güve ve pas onları yiyip bitirir, hırsızlar da girip çalarlar. Bunun yerine kendinize gökte hazineler biriktirin. Orada ne güve ne pas onları yiyip bitirir, ne de hırsızlar girip çalar. Hazineniz neredeyse, yüreğiniz de orada olacaktır” (Matta 6:19–21). İsa burada hangi çok önemli gerçekten bahsediyor?`

Büyük bir zenginliğe sahip olup bir şekilde onu kaybeden kişilerin öykülerini okumayan var mıdır? Dünyamız çok istikrarsız bir yerdir: Savaşlar, suç, şiddet, doğal afetler ya da herhangi başka bir şey her an gelip tüm çabalarımızın neticesini, belki de dürüstçe ve sadakatle çalışarak kazandıklarımızı alıp götürebilir. Sonra da belki ölüm bir anda bizi bulabilir ve bu şeyler artık bizim için gereksiz hale gelir.

Elbette Kutsal Yazı asla bize zengin ya da servet sahibi olmanın yanlış olduğunu söylemiyor; bu ayetlerde İsa bunları göz önünde bulundurmamız için bizi uyarıyor.

O halde gökte hazine biriktirmek ne anlama geliyor? Yaşamımızda parayı değil Tanrı’yı ve O’nun gayesini her şeyden değerli tutmak anlamına geliyor. Diğer şeylerle birlikte, sahip olduklarımızı Tanrı’nın işi için, O’nun krallığını ilerletmek için harcamak, başkaları için çalışmak ve başkalarına bereket olmak anlamına geliyor.

Örneğin, Tanrı Avram’ı çağırdığında, Avram’ı ve ailesini yeryüzündeki tüm aileleri bereketlemek içi kullanmayı tasarlamıştı. Tanrı, “Tanrı’nın dostu” (Yakup 2:23) denilen İbrahim’e şöyle dedi: “Seni büyük bir ulus yapacağım, seni kutsayacak, sana ün kazandıracağım, bereket kaynağı olacaksın. Seni kutsayanları kutsayacak, seni lanetleyeni lanetleyeceğim. Yeryüzündeki bütün halklar senin aracılığınla kutsanacak” (Yaratılış 12:2, 3).

“Böylece iman edenler, iman etmiş olan İbrahim’le birlikte kutsanırlar” (Galatyalılar 3:9). Biz de ona sunulan aynı imtihana tabiyiz.

“Paranın büyük değeri vardır, çünkü büyük iyilik yapabilir. Allah’ın çocuklarının ellerinde, açlara yiyecek, susuzlara içecek ve çıplaklara giysidir. Zulüm görenler için bir savunma, hastalara yardım etmek için bir araçtır. Fakat para, hayatın gereklerini karşılamakta, başkalarını bereketlemekte ve Mesih’in davasını ilerletme kullanılmasının dışında, kumdan daha değerli değildir.”—Ellen G. White, Christ’s Object Lessons [Mesih’in Örnek Dersleri], s. 351.

`“Hazineniz neredeyse, yüreğiniz de orada olacaktır” (Matta 6:21). Yüreğiniz size hazinenizin nerede olduğunu söylüyor?`