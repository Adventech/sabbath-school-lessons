---
title:  Tanrı’nın Ailesinin bir Parçasıyız
date:  01/01/2023
---

`“Bunun için, yerde ve gökte her ailenin adını kendisinden aldığı Baba’nın önünde diz çökerim” (Efesliler 3:14, 15). Bu ayette hangi betimleme çağrıştırılıyor ve onda hangi umut bulunmaktadır?`

İsa hizmetinin ilk zamanlarında şöyle demişti: “Bunun için siz şöyle dua edin: ‘Göklerdeki Babamız, Adın kutsal kılınsın’” (Matta 6:9). Daha sonra aynı duayı özel olarak öğrencilerine de tekrar etti (Luka 11:2). İsa bize Babası’na “Göklerdeki Babamız” diye hitap etmemizi söylemiştir. İsa dirildikten sonra Meryem ile karşılaştığında, Meryem O’na sarılmak istedi. “İsa, ‘Bana dokunma!’ dedi. ‘Çünkü daha Baba’nın yanına çıkmadım. Kardeşlerime git ve onlara söyle, benim Babam’ın ve sizin Babanız’ın, benim Tanrım’ın ve sizin Tanrınız’ın yanına çıkıyorum’” (Yuhanna 20:17).

İsa ile aynı Baba’ya sahip olduğumuz için, O bizim kardeşimizdir ve hepimiz Rab’de kardeşiz. Biz göksel ailenin fertleri olabilelim diye, İsa yeryüzü ailesinin bir ferdi oldu. “Gökyüzü ailesi ve yeryüzü ailesi birdir.”—Ellen G. White, Sevgi Öğretmeni, s. 820.

`Mısır’dan Çıkış 3:10; Mısır’dan Çıkış 5:1 ve Galatyalılar 3:26, 29 ayetlerini okuyun. Bu ayetler Tanrı’nın bizimle olan ilişkisi hakkında ne söylüyor? Bu neden yüreklendirici olmalı?`

Bizi sadece soğuk, ilgisiz doğa yasalarının ürünleri olarak kabul eden yaratılış görüşünün aksine, Kutsal Yazı sadece Tanrı’nın var olduğunu değil aynı zamanda bizi çok sevdiğini öğretmektedir; öyle ki O’nun bizimle olan ilişkisini tasvir etmek için Kutsal Yazı’da sıklıkla aile betimlemesi kullanılmıştır. İsa İsrail’e “Halkım” diye seslendiğinde, ya da bizi “Tanrı’nın çocukları” diye çağırdığında veya Tanrı’dan “Babamız” diye bahsettiğinde vurgulanan şey hep aynıdır: Tanrı bizi bir ailenin fertlerinin birbirini sevdiği gibi sevmektedir. Kendisi son derece düşmanca olabilen bir dünyada, bu ne kadar da güzel bir haberdir!

`Herkesi ailemizin ferdi olarak gördüğümüz bir dünya hayal edin. Tüm insanlarla kardeşimiz olarak daha iyi bir ilişki kurmayı nasıl öğrenebiliriz?`