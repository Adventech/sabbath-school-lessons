---
title:  Tanrı’nın Aile Fertlerinin Sorumlulukları
date:  04/01/2023
---

Hepimiz Tanrı’nın bize verdiği ruhsal ve dünyevi bereketlerden yararlanıyoruz. “Ailenin bir parçası” olduğumuzu bilmek de ne kadar rahatlatıcı.

`Yasa’nın Tekrarı 6:5 ve Matta 22:37 ayetlerini okuyun. Bu ne anlama geliyor ve bunu nasıl yapabiliriz?`

“Tanrın Rab’bi bütün yüreğinle, bütün canınla ve bütün aklınla” (Matta 22:37) nasıl seversin? İlginç olan, Kutsal Kitap bize cevabı veriyor ve cevap pek çok kişinin beklediği gibi değil.

`Yasa’nın Tekrarı 10:12, 13 ve 1. Yuhanna 5:3 ayetlerini okuyun. Kutsal Kitap diliyle, gökteki Babamız’la olan sevgi ilişkimizde bize düşen karşılık nedir?`

Yasayı tutmak mı? Emirlere uymak mı? Pek çok Hristiyan için maalesef yasaya (özellikle de dördüncü emre) itaat etmek yasacılık anlamına geliyor. Onların iddiasına göre bizden istenen sadece Tanrı’yı sevmek ve komşumuzu da kendimiz gibi sevmektir. Fakat Tanrı bu konuda çok açık: Tanrı’ya ve komşumuza olan sevgimizi, evet, O’nun emirlerine itaat ederek ortaya koyarız.

“Tanrı’yı sevmek O’nun buyruklarını yerine getirmek demektir” (1.Yuhanna 5:3). Bu ayeti şu şekilde anlamaya alışkınızdır: hepimiz Tanrı’yı seviyoruz, bu sebeple O’nun emirlerini tutuyoruz. Bu tamam, fakat belki bu ayeti “Tanrı sevgisi şudur ki…” diye de okuyabiliriz, yani Tanrı sevgisini O’nun emirlerini tutarak bilir ve tecrübe ederiz.

Matta 7:21-27 ayetlerinde İsa, Tanrı’nın sözünü işitip yerine getiren herkesin evini sert kaya üzerine kuran adama benzediğini söylüyor. Sözü işitip itaat etmeyenler ise evini kumun üzerine inşa eden ve bunun feci sonuçlarına katlanan budala adama benzetiliyor. İkisi de sözü işitti fakat biri itaat etti, öteki etmedi. Yaptıklarının neticesi ölümle yaşam arasındaki farkı ortaya koydu.

`Tanrı’yı sevmek ile O’nun yasasına itaat etmek arasındaki bağlantıyı düşünün. Tanrı sevgisi neden bu şekilde ifade edilmelidir? Emirleri tutmakta, aslında bu sevgiyi gösteren ne var? (İpucu: O’nun yasasına itaat etmemenin neye yol açtığını düşünün.)`