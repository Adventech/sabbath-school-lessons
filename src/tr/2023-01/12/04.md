---
title:  Yeni Yeruşalim
date:  21/03/2023
---

Yeni Yeruşalim’in Kutsal Kitap tasviri İbrahim’in imanla gördükleriydi. “Çünkü mimarı ve kurucusu Tanrı olan temelli kenti bekliyordu” (İbraniler 11:10).  Yeni Yeruşalim Tanrı’nın, O’nu seven ve O’nun buyruklarını yerine getirenler için inşa edilmiş olan başyapıtıdır. Yeni Yeruşalim bin yıl boyunca Tanrı’nın sadık çocuklarının gökteki evleri ve ardından da sonsuza kadar yeni yeryüzündeki evleri olacak. Aramızdaki toplanmayı ya da taşınmayı sevmeyenler için iyi haberler var. Tanrı her şeyle ilgileniyor. Yuhanna kenti gördüğünü söylüyor. “Kutsal kentin, yeni Yeruşalim’in gökten, Tanrı’nın yanından indiğini gördüm. Güveyi için hazırlanmış süslü bir gelin gibiydi” (Vahiy 21:2).

`Vahiy 21. bölümü okuyun. Bize vaat edilen bazı şeyler nelerdir?`

Bu bölümde, bizim günah tarafından zedelenmiş, sadece bu düşkün, günahlı dünyayı bilen zihinlerimizin zar zor kavrayabildiği çok fazla şey mevcuttur. Fakat umutla dolu olduğunu anlayabiliyoruz.

Öncelikle, İsa ete büründüğünde bu düşmüş dünyada bizimle birlikte nasıl yaşadıysa, yeni dünyada da bizimle yaşayacak. İsa’yı yakından ve şahsen görmüş olanlar için bu ne kadar büyük bir ayrıcalık olmalı! Biz yeniden bu fırsata sahip olacağız ancak bu sefer günahın gördüklerimizi bozan örtüsü olmayacak.

O halde, sadece gözyaşını, yası, ıstırabı ve ağlayışı bilen bizler tüm Kutsal Kitap’taki en büyük vaatlerden birini nasıl anlıyoruz: “Onların gözlerinden bütün yaşları silecek. Artık ölüm olmayacak. Artık ne yas, ne ağlayış, ne de ıstırap olacak. Çünkü önceki düzen ortadan kalktı” (Vahiy. 21:4)? Tüm bu “önceki düzen,” en başında asla orada olmaması gereken şeyler geçmiş olacak.

Ayrıca, Tanrı’nın tahtından saf yaşam ırmağı akıyor olacak ve ırmağın her iki yakasında da yaşam ağacı olacak. Tanrı’nın tahtı orada olacak, “O’nun yüzünü görecek[ler]” (Vahiy 22:4). Yine, kurtarılanlar Tanrı’yla bugün bizim büyük ölçüde sahip olmadığımız bir yakınlık içerisinde yaşayacaklar.

`İkinci ölümü yaşayacak olanların kaderinden bahseden Vahiy 21:8 ayetini okuyun. Burada tarif edilenlerin hangi günahı İsa tarafından bağışlanamazdı? O halde, aynı şeyleri yapan kişilerden bazıları kurtarılırken bu kişiler neden kayıp olacaklar? Bu iki topluluk arasındaki çok önemli fark nedir?`