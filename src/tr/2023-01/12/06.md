---
title:  Gözler Ödülde
date:  23/03/2023
---

Pavlus ihtida ettikten sonra bütünüyle Mesih’in davasına daldı. Aldığı eğitim ve keskin zekâsı sayesinde dünyevi bakış açısından son derece başarılı bir kişi olabilirdi. Musa gibi Pavlus’da İsa uğruna Tanrı’nın imanlı çocuklarıyla birlikte acı çekmeyi seçti. Dayak yedi, taşlandı, zindana atıldı, kürek cezası çekti, aç kaldı, soğukta kaldı ve 2. Korintliler 11:24-33 ayetlerinde kaydedildiği üzere başka pek çok zorluk yaşadı. Peki, tüm bunlara nasıl göğüs gerebildi?

`Romalılar 8:16-18 ayetlerini okuyun. Kendisinin Tanrı’nın bir çocuğu olduğunun bilincinde olması, onun imanında nasıl bir etmendir?`

Pavlus’un Mesih uğruna acı çekmekten heyecan duymayı sürdürmesine sebep olan, onun imanlıların ödülüne biçmiş olduğu değerdi. Zindandayken şöyle yazmıştı: “Kardeşler, kendimi bunu kazanmış saymıyorum. Ancak şunu yapıyorum: Geride kalan her şeyi unutup ileride olanlara uzanarak, Tanrı’nın Mesih İsa aracılığıyla yaptığı göksel çağrıda öngörülen ödülü kazanmak için hedefe doğru koşuyorum” (Filipililer 3:13, 14).

`1. Timoteos 6:6-12 ayetlerini okuyun. Bu ayetleri daha önce görmüştük fakat yeniden bakmakta fayda var. Bu ayetlerde, özellikle biz Hristiyanlar için hangi çok önemli mesaj verilmektedir?`

Kutsal Kitap bakış açısından, refah ihtiyaç duyduğunuz şeye ihtiyaç duyduğunuz zamanda sahip olmanızdır. Mülklerin biriktirilmesi değildir. Refah aynı zamanda Tanrı’nın Filipililer 4:19 ayetindeki vaadini talep etmektir: “Tanrım da her ihtiyacınızı kendi zenginliğiyle Mesih İsa’da görkemli bir biçimde karşılayacaktır.” Son olarak da refah Rab’de sahip olduğunuz her şey için şükretmek ve her şeyde O’na güvenmektir.

Tanrı tüm çocuklarına hepsinin dünya malı açısından zengin olacaklarını vaat etmiyor. Aslında, dindar bir yaşam süren herkesin zulüm göreceğini söylüyor. O’nun sunmuş olduğu şey her türlü dünyevi refahtan daha değerlidir. O şöyle diyor, “Senin ihtiyaçlarını karşılayacağım ve her nereye gidersen git seninle birlikte olacağım.” Ardından, sonunda da sadık çocuklarına gerçek refah, sorumluluk ve sonsuz yaşam verecektir. Ne muhteşem bir ödül ama!

Pavlus yaşamının sonuna yaklaşırken şu sözleri söyleyebilmişti, “Çünkü kanım adak şarabı gibi dökülmek üzere. Benim için ayrılma zamanı geldi. Yüce mücadeleyi sürdürdüm, yarışı bitirdim, imanı korudum. Bundan böyle doğruluk tacı benim için hazır duruyor. Adil yargıç olan Rab o gün bu tacı bana, yalnız bana değil, O’nun gelişini özlemle beklemiş olanların hepsine verecektir” (2.Timoteos 4:6-8). Biz hepimiz de Tanrı’nın lütfuyla bu aynı sözleri, bu şekilde kendimize güvenerek söyleyebilecek durumda olalım.