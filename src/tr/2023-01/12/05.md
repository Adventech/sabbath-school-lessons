---
title:  Hesaplaşma
date:  22/03/2023
---

İsa’nın hizmetinin sonuna doğru öğrencileri yalnız olarak O’nun yanına geldiler ve “‘Söyle bize’ dediler, ‘Bu dediklerin ne zaman olacak, senin gelişini ve çağın bitimini gösteren belirti ne olacak?’” (Matta 24:3). İsa’nın onların sorularına verdiği cevap Matta kitabında iki bölüm sürmektedir. Matta 24 etrafımızdaki dünyadaki, savaşlar, felaketler vesaire gibi işaretleri anlatır. Ardından gelen Matta 25. bölümde de, İsa’nın yeniden gelişinden hemen önce kilisenin nasıl şartlar içerisinde olduğundan bahsedilmektedir. Bu şartlar üç öykü ile tasvir edilmiştir, bunlardan biri insanların Tanrı’nın onlara verdiği yetenekleri nasıl kullanmış olduklarını açıklayan talantlar benzetmesidir.

`Matta 25:14-19 ayetlerini okuyun. Uzak ülkeye yolculuk yapan kimdir? Giderken malını kime emanet ediyor? “Hesaplaşmak” ne anlama gelmektedir (bkz. Matta 25:19)?`

Biz bazen yetenekleri [talantları] şarkı söylemek, belagat gibi doğal kabiliyetler olarak algılıyoruz, fakat Luka 19:12-24 ayetlerindeki benzer minalar öyküsünde para ve para yönetimi özellikle vurgulanmaktadır. Ayrıca, Ellen G. White şöyle demişti, “Talantlar [yetenekler] benzetmesinin tam olarak anlaşılmıyor olduğu bana gösterildi. Bu önemli ders öğrencilere, son günlerde yaşayan Hristiyanların menfaati için verilmişti. Ve bu talantlar [yetenekler] sadece vaaz etme ve Allah’ın Sözü’nü öğretebilme becerilerine sahip olmayı temsil etmemektedir. Benzetme Allah’ın halkına emanet etmiş olduğu geçici varlıklar için de geçerlidir.”—Testimonies for the Church [Kilise için Tanıklıklar], 1. cilt, s. 197.

`Matta 25:20-23 ayetlerini okuyun. Tanrı, O’nun davasını desteklemek konusunda parayı sadakatle yönetmiş olanlara ne söylüyor? “Gel, efendinin şenliğine katıl” ne demektir (Matta 25:23)?`

Bizden daha fazla talanta [yeteneğe] sahip olan kişinin buna dayanarak Tanrı’ya karşı daha fazla sorumluluğu olduğunu düşünmemiz çok doğaldır. Fakat bu öyküde sadakatsiz olduğu anlaşılan ve krallığı kaybeden kişi, sadece bir talantı olan, yani en az paraya sahip olan kişidir. O halde, başkalarının sorumluluklarını düşünmektense, biz Tanrı’nın bize emanet ettiklerine ve onları O’nu yüceltmek için nasıl kullanabileceğimize odaklanalım.

`Tanrı sizinle “hesaplaşmaya” geldiğinde, siz bunun üstesinden nasıl geleceksiniz?`