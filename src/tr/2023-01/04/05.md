---
title:  Tanrı Sunularımızı Kaydediyor
date:  25/01/2023
---

`Markos 12:41-44 ayetlerini okuyun. Zengin olsak da olmasak da, bu öyküden hangi mesajı çıkartabiliriz? Bu bize hangi ilkeyi öğretiyor ve onu kendi ibadet tecrübemizde nasıl uygulayabiliriz?`

İsa ve öğrencileri tapınağın avlusunda, bağış sandıklarının kurulduğu yerdeydiler. İsa armağanlarını getirenleri izliyordu. O dul kadının iki bakır kuruş attığını görecek kadar yakındı. Kadın elinde ne varsa vermişti. “İsa onu bunu yapmaya yönlendiren şeyin ne olduğunu biliyordu. Kadın tapınak hizmetinin Tanrı’nın tayin ettiği görev olduğunu biliyordu ve ona destek olmak için yapabileceğinin en iyisini yapmakta hevesliydi. O yapabileceğini yaptı, bu hareketi de tarih boyunca onun anısına ve sonsuzlukta da sevincine bir kanıt oldu. Onun yüreği verdiği armağanla birlikte gidiyordu; o armağanın değeri kuruşlukların ederiyle değil, bu eylemi yapmasına sebep olan Allah sevgisiyle ve O’nun işine olan ilgisiyle ölçüldü.”—Ellen G. White, Counsels on Stewardship [Vekilharçlık Üzerine Öğütler], s. 175.

Başka bir önemli nokta ise şu ki, bu İsa’nın salık verdiği yegâne armağandı—kısa süre sonra O’nu reddedecek olan, çağrısından ve görevinden son derece uzaklaşmış durumda olan kiliseye verilen bir armağan.

`Elçilerin İşleri 10:1-4 ayetlerini okuyun. Romalı yüzbaşı neden göksel melek tarafından ziyaret edildi? Hangi iki davranışı gökte kaydedilmişti?`

Öyle anlaşılıyor ki, gökte sadece dualarımız duyulmakla kalmıyor, aynı zamanda armağanlarımızın arkasındaki gerekçeler de kaydediliyor. Ayet Kornelius’un cömert biri olduğunu söylüyor. “Hazineniz neredeyse, yüreğiniz de orada olacaktır” (Matta 6:21). Kornelius’un yüreği armağanlarını takip ediyordu. İsa’yı öğrenmeye hazırdı. Dua ve sadaka vermek birbiriyle yakından ilişkilidir, Tanrı’ya ve insan kardeşlerimize olan sevgimizi gösterirler. Bunlar Tanrı’nın yasasının iki büyük ilkesidir: “Tanrın Rab’bi bütün yüreğinle, bütün canınla, bütün gücünle ve bütün aklınla seveceksin. Komşunu da kendin gibi seveceksin” (Luka 10:27). İlki dua ile, ikincisi de sadaka vererek ortaya konulur.