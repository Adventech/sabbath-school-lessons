### Efendi Gelene Kadar O’nun İçin Yönetmek

Evrenin yaratıcısı olan Tanrımız’ın biz insanlarla nasıl bir ilişki kurmak istediğini bütünüyle kavramak bizim için kolay değil. (Sadece bu düşünce bile hayret verici!)  “Bakın, Baba bizi o kadar çok seviyor ki, bize ‘Tanrı’nın çocukları’ deniyor!” (1.Yuhanna 1:3). Ya da Ellen G. White’ın yazdığı gibi: “Hangi insani itibar buna denk olabilir? Sonsuz olan Tanrı’nın çocukları olarak çağrılmaktan daha yüce hangi mevkiye sahip olabiliriz?  . . . Herhangi bir dünyevi onur buna eşit olabilir mi?”—Ellen G. White, God’s Amazing Grace [Allah’ın Harika Lütfu], s. 341. Bizi, İsa’da bize verilmiş olan itibarı bütünüyle takdir etmekten alıkoyan, bu günahla dolu dünyanın karanlığından başka bir şey değildir.

Bu sebeple, dikkatli olmazsak bu dünyanın cazibesi ve bu dünyanın şeyleri bizi Mesih’ten uzaklaştıracaktır. Tanrı’nın Sözü Şeytan’ın ayartılarından ve cazibelerinden bizi haberdar ediyor. “Zengin olmak isteyenler ayartılıp tuzağa düşerler, insanı çöküşe ve yıkıma götüren birçok saçma ve zararlı arzulara kapılırlar. Çünkü her türlü kötülüğün bir kökü de para sevgisidir. Kimileri zengin olma hevesiyle imandan saptılar, kendi kendilerine çok acı çektirdiler” (1.Timoteos 6:9, 10). 

Fakat Rab parayı nasıl kazanacağımıza, ondan nasıl akıllıca faydalanacağımıza ve Pavlus’un uyardığı gibi onun çöküşe ve yıkıma götüren bir şey olmasına nasıl engel olacağımıza dair bize rehberlik etmektedir. Kutsal Yazı’da bulunan, para, varlık ve bunlara karşı tavrımız ile ilgili 2000’in üzerinde ayette, Tanrı yaşamın zorluklarının üstesinden nasıl geleceğimize ve bize verilmiş olan imanlı yollarda paramızı nasıl idare edeceğimize dair pratik talimatlar vermektedir. 

Bu çeyrekliğin derslerinde Tanrı’nın O’nunla olan ilişkimizde neyi amaçladığını çalışacağız ve alıp satamadığımız zamanlarda bile O’na sadık kalmamızı sağlayacak kadar derin bir güveni nasıl geliştirebileceğimizi açıkça göreceğiz. (Bkz. Vahiy 13:17.) Fakat böyle bir sadakat bir günde oluşmaz; Tanrı’nın bize vermiş olduklarını sadakatle işleterek şimdiden dahi karşımıza çıkacak olan her şeye karşı hazırlıklı olabiliriz. 

Kaynaklara sahip olan Tanrı’dır ve O’nunla birlikte çalıştığımız zaman, o kaynakları O’nun için işlememize izin verir. Kurtarıcı’nın amacı, insanların arındırılmış ve kutsal kılınmış olarak Kendisinin yardımcı eli olmalarıdır. Bu değerli ayrıcalık için O’na şükranlarımızı sunalım çünkü “O bizi karanlığın hükümranlığından kurtarıp sevgili Oğlu’nun egemenliğine aktardı. O’nda kurtuluşa, günahlarımızın bağışına sahibiz” (Koloseliler 1:13, 14).

Tanrı’nın bilge kişi Süleyman aracılığıyla çocuklarına verdiği öğüt şudur: “Servetinle ve ürününün turfandasıyla RAB’bi onurlandır” (Süleyman’ın Özdeyişleri 3:9). Bu öğüt uygundur çünkü “Rabbimiz ve Tanrımız! Yüceliği, saygıyı, gücü almaya layıksın. Çünkü her şeyi Sen yarattın; hepsi senin isteğinle yaratılıp var oldu” (Vahiy 4:11).

Sadece dünyevi bakış açısından değerlendirildiğinde, son derece zorlu ve çetrefilli zamanlarda yaşıyoruz. Bununla birlikte, insanlık tarihinin muhteşem zirvesi olan Mesih’in ikinci gelişinin çok yaklaştığını, hatta gelmek üzere olduğunu anlamamız için İsa’nın bize verdiği belirtileri gördükçe, Hristiyan dünya görüşümüz bize güven ve umut vermektedir. Bu pratik derslerin Tanrı’ya olan imanınızı ve güveninizi derinleştireceğini ve O’nun sadık bir idarecisi olmanız için sizi yüreklendireceğini umut ediyoruz.

İlahiyat doktoru (Andrews Üniversitesi), sağlık doktoru (Loma Linda Üniversitesi) ve hukuk doktoru (Georgia Eyalet Üniversitesi) olan G. Edward Reid, bir ordein din görevlisi ve Kuzey Amerika Bölümü Vekilharçlık Hizmetleri’nin yöneticisi olarak uzun yıllar hizmet vermiş bir yetkili temsilcidir. 