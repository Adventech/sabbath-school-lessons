---
title:  Ondalık Vermenin Amacı
date:  17/01/2023
---

`Levililer 27:30 ve Çölde Sayım 18:21, 24 ayetlerini okuyun. Tanrı ondalıklarla ne yapmayı amaçlıyor?`

Her şeyin sahibi Tanrı olduğuna göre (Mezmurlar 24:1), elbette O’nun paraya ihtiyacı yoktur. Fakat ondalık O’na ait olduğu için, bize onunla ne yapacağımızı O söyler ve o da ondalığının müjde hizmetinin desteklenmesi için kullanılmasıdır. Bu sebeple, din görevlilerinin ihtiyaçları Tanrı’nın ondalığı ile giderilir.

Levi oymağına –Eski Ahit’teki din görevlisi kuvveti– diğer oymaklara verildiği gibi geniş araziler verilmemişti. Levililere, etrafında kişisel bahçelere yetecek kadar toprak olan belirli kentler verilmişti ve sığınak kentleri de buna dahildi. Levililer diğerlerinin ondalıklarıyla geçiniyor aynı zamanda kendi gelirlerinden de ondalık veriyorlardı.

`Elçilerin İşleri 20:35 ayetini okuyun. Burada ne mesaj veriliyor ve bunun ondalık konusuyla ilişkisi nedir?`

Ondalık vermek önemlidir çünkü Tanrı ile bir güven ilişkisi kurmamıza yardım eder. Gelirinizin onda birini alıp “başkasına vermek” (her ne kadar teknik olarak o Tanrı’ya ait olsa da) gerçek bir iman davranışı gerektirmektedir ve imanınız da ancak onu hayata geçirdiğinizde gelişecektir.

Örneğin, Vahiy 13. ve 14. bölümlerde tasvir edilen, imanlıların alıp satamadığı o son zamanları düşünün. Tanrı’ya, O’nun takdirine, O’nun kudretine ve O’nun sevgisine güven geliştirmiş olmak, tüm dünya bizim karşımızdaymış gibi göründüğünde son derece önemli olacak. Sadakatli bir şekilde ondalık vermenin, bu güvenin geliştirilmesinde elbette yardımı olacaktır. O zamandan önce dahi, her ne durumda olursak olalım Tanrı’ya güvenmeyi öğrenmiş olmak hepimiz için çok önemlidir.

Bu mali sadakate bağlı kalmamız için bir diğer önemli sebep de Tanrı’nın vaat ettiği somut bereketlerdir. Ondalık verme antlaşmasının bir parçası olarak Tanrı o kadar bol bereket vaat etmiştir ki, onları koyacak oda bulamayacağız. Gelirimizin fazlasıyla başkalarına yardım edebilir ve sunularımızla da Tanrı’nın işinin desteklenmesine yardım edebiliriz.

`Aslında vermenin almaktan daha büyük bir mutluluk olduğu gerçeğini hangi yollarla tecrübe ettiniz?`