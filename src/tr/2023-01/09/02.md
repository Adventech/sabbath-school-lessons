---
title:  Asıl İlk Günah?
date:  26/02/2023
---

Haklı olarak Tanrı’nın evreninde günahın nasıl ortaya çıkabildiği sorusu sık sık karşımıza çıkıyor. Bunun nasıl gerçekleştiğini en azından biraz anlayabiliyoruz. Ve bu işin temelinde yatan sebep de açgözlülüktü. O halde açgözlülük de asıl ilk günahtır diyebiliriz.

`Yeşaya 14:12-14 ayetlerini okuyun. Burada Lusifer’in düşüşüne dair hangi ipuçları verilmiştir? Açgözlülük bu düşüşte hangi çok önemli işlevi görmektedir?`

“Göksel ordunun üzerinde itibar görmesine rağmen, konumundan tatmin olmayarak yalnızca Yaratıcı’ya mahsus olan saygıya göz dikmeye kalkıştı. Allah’ı tüm yaratılmış varlıkların sevgisine ve bağlılığına lâyık olarak kabul etmek yerine, onların kendisine hizmet etmelerini ve sadakat duymalarını sağlamaya çalıştı. Ebedi Baba’nın Oğlu’na verdiği yüceliğe de tamah eden meleklerin önderi, yalnızca Mesih’in ayrıcalığı olan gücü arzuladı.”—Ellen G. White, Atalar ve Peygamberler, s. 35.

`Efesliler 5:5 ve Koloseliler 3:5 ayetlerini okuyun. Pavlus açgözlülüğü neyle bir tutuyor, neden?`

Pavlus’un açgözlülüğü iki defa putperestlikle bir tutması ne kadar ilginç bir durum. İnsanlar Tanrı dışında bir şeye, Yaratan’a değil yaratılmış olana tapındıklarında –yani yaşamlarını adadıklarında– putperestlik yapmış olurlar (Romalılar 1:25). O halde açgözlülük, sahip olmamamız gereken bir şeyi, ona duyduğumuz istek yüreğimizin odağına yerleşecek ve Rab’bin oradaki yerini alacak kadar çok istemek olabilir mi?

Lusifer elbette başlarda yanlış arzularının onu nereye sürükleyeceğini bilmiyordu. Bizim için de aynısı olabilir. Açgözlülüğü yasaklayan buyruk, sadece düşüncelerle ilgili olan yegâne buyruk, diğer buyrukları da ihlal etmemize yol açacak davranışlardan bizi koruyabilir. (Örneğin 2. Samuel 11. bölüme bakın.)

`1. Timoteos 6:6, 7 ayetlerini okuyun. Pavlus’un burada yazdıklarına odaklanmak açgözlülükten sakınmamıza nasıl yardım edebilir?`