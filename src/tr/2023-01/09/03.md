---
title:  Ordugâhtaki Lanetli Şey
date:  27/02/2023
---

O dönem muhtemelen İsrail tarihinin en görkemli zamanlarından biriydi. 40 yıl çölde dolaştıktan sonra, sonunda Vaat Edilen Ülke’ye giriyorlardı. Coşku verici bir mucize sayesinde İsrailoğulları taşkın döneminde olan Şeria ırmağından kuru toprakta yürüyerek geçmişlerdi. Bu kuru yerden geçme hadisesi o kadar etkileyiciydi ki Kenan ülkesinin putperest krallarının kalpleri yumuşadı ve savaşmak istemediler (Yeşu 5:1).

Kenan ülkesinin fethinde ilk büyük zorluk, kuvvetlendirilmiş surlarla çevrili bir kent olan Eriha’ydı. Eriha’da yaşayanları nasıl oradan çıkartacaklarını kimse bilmiyordu, Yeşu bile. Tanrı, Yeşu’nun duasına cevaben kentin yıkılması için yaptığı planı açıkladı ve onlar da uyguladılar. Fakat sonrasında işler tamamen tersine döndü.

`Yeşu 7. bölümü okuyun. Eriha’daki güçlü zaferin ardından ne oldu ve bu öyküden kendimiz için hangi mesajı çıkarmalıyız?`

Üstüne gidilince Akan ne yaptığını itiraf etti, açgözlülük ederek tamah edip bu eşyaları aldığını söyledi. Kutsal Kitap çevirisinde “tamah etmek” diye tercüme edilen İbranice sözcük chmd, Kutsal Kitap’ta ki bazı yerlerde olumlu anlamda kullanılmıştır. Örneğin Daniel 9:23 ayetinde Cebrail’in Daniel’e onun “sevilen” biri olduğunu söylerken kullandığı sözcük aynı kökten gelmektedir.

Fakat Yeşu’daki durumda chmd sözcüğü kötü haberdi. Ele geçirdikleri kentleri yağmalayıp kendilerine her hangi bir şey almamaları yönündeki açık emre rağmen (Yeşu 6:18, 19), Akan tam olarak yapmaması gereken şeyi yapmış ve tüm ulusu itibarsızlaştırmıştı. Aslında, Ay kentindeki yenilgiden sonra Yeşu korkuya kapılıp şöyle demişti, “Kenanlılar ve ülkede yaşayan öbür halklar bunu duyunca çevremizi kuşatacak, adımızı yeryüzünden silecekler. Ya sen, ya Rab, kendi yüce adın için ne yapacaksın?” (Yeşu 7:9). Diğer bir deyişle, Rab bu büyük zaferleri civardaki ulusların O’nun kudretini ve Kendi halkı için nasıl çalıştığını görmelerini sağlamak için kullanmak istiyordu. Onların fetihleri (başka bir yöntemle) Yahve’nin kudretine tanıklık edecekti. Ve elbette Ay kentindeki hezimet sonrasında, can kayıplarına ilaveten bu tanıklığa da gölge düşmüş oldu.

`Akan yaptıklarını ne kadar kolaylıkla savunabilirdi düşünün: Ganimetin kalanıyla karşılaştırıldığında bu sadece küçük bir miktar. Kimsenin haberi olmaz ve kime ne zararı var ki? Ayrıca, ailemin paraya ihtiyacı var. Kendimizi bu tip tehlikeli bahaneler bulmaktan nasıl koruyabiliriz?`