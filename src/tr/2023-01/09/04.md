---
title:  Yahuda’nın Yüreği
date:  28/02/2023
---

Kutsal Kitap’taki en acıklı öykülerden birisi de Yahuda İskaryot’un öyküsüdür. Bu adan tüm dünya tarihinde sadece 11 başka kişinin sahip olduğu bir ayrıcalığa sahipti: Sürekli olarak İsa’nın yanında olmak ve ebedi gerçekleri doğrudan Efendi’nin Kendisinden öğrenmek. Yahuda’nın sahip olduğu gibi fırsatların zerresine dahi sahip olmayan pek çok kişinin kurtarılacağını fakat Yahuda’nın ebedi yıkıma mahkûm edilmiş olduğunu biliyoruz.

Peki ne oldu? Cevap tek bir sözcükte bulunabilir: açgözlülük, yüreğinin arzuları.

`Yuhanna 12:1-8 ayetlerini okuyun. Meryem ziyafet sırasında çok dikkat çeken ne yaptı? Yahuda nasıl tepki gösterdi? Neden? İsa ona ne karşılık verdi?`

Kurtarıcı’nın Yahuda’nın açgözlü yorumunu hafifçe azarlaması, onun ziyafeti terk edip doğrudan İsa’nın düşmanlarının toplandığı başkâhinin evine gitmesine yol açtı. Meryem’in armağanından çok daha az bir para karşılığında İsa’yı ele vermeyi teklif etti. (Bkz. Matta 26:14-16).

Yahuda’ya ne olmuştu? Harika fırsatlara, pek çok nadir ayrıcalığa sahipken neden bu kadar kötü bir şey yapmıştı? Ellen G. White’a göre Yahuda, “öğretmenini seviyor ve O’nunla birlikte olmak istiyordu. Yaşamında ve karakterinde bazı değişikliklerin olması gerektiğini hissediyordu ve İsa’ya bağlı olduğunda bunun gerçekleşeceğini umuyordu. Kurtarıcı, Yahuda’yı reddetmedi. Onikiler’in arasında ona da yer verdi. Allah’a bir hizmetkar olarak çalışması için ona güvendi. Hastaları iyileştirmesi ve kötü ruhları kovması için ona güç verdi; fakat Yahuda kendisini tamamen İsa’ya teslim etmeyi istemedi.”—Sevgi Öğretmeni, s. 705.

Sonuçta her birimiz, teslim olursak içimizde işleyen Tanrı’nın gücüyle üstesinden gelinebilecek karakter kusurlarına sahibiz. Fakat Yahuda Mesih’e tamamen teslim olmamıştı ve Mesih’in gücü sayesinde alt edebileceği açgözlülük günahı ona galip geldi ve korkunç sonuçlara yol açtı.

Aramızda o ya da bu şeye karşı duyduğu açgözlü hislerle mücadele etmeyen kimse var mıdır? Yahuda, para konusunda açgözlüydü ve yürekten gelen bir sorun olan bu açgözlülüğü onu hırsızlığa yönlendirmişti (Yuhanna 12:6), en sonunda da İsa’yı ele vermesine yol açtı.

Açgözlülüğün yol açabileceği tehlikelere dair ne kadar da korkutucu bir derstir buradaki. Küçük bir sorun olarak görünen şey, kalbin basit bir arzusu felakete ve ebedi kayba yol açabilir.