---
title:  Hananya ve Safira
date:  01/03/2023
---

Kilisenin üyesi olmak için heyecan verici bir dönemdi. Pentikost gününde Kutsal Ruh’un dökülmesinin ardından elçiler güçle müjdeyi duyuruyor, binler kiliseye katılıyordu.

“Duaları bitince toplandıkları yer sarsıldı. Hepsi Kutsal Ruh’la doldular ve Tanrı’nın sözünü cesaretle duyurmaya devam ettiler. İnananlar topluluğunun yüreği ve düşüncesi birdi. Hiç kimse sahip olduğu herhangi bir şey için ‘Bu benimdir’ demiyor, her şeylerini ortak kabul ediyorlardı” (Elçilerin İşleri 4:31, 32).

Hananya ve Safira ilk kilisenin bir parçası oldukları, onun büyüdüğünü gördükleri, Kutsal Ruh’un bu kadar belirgin şekilde tezahür edişine tanıklık ettikleri için son derece ayrıcalıklı iki kişiydi. “Aralarında yoksul olan yoktu. Çünkü toprak ya da ev sahibi olanlar bunları satar, sattıklarının bedelini getirip elçilerin buyruğuna verirlerdi; bu da herkese ihtiyacına göre dağıtılırdı” (Elçilerin İşleri 4:34, 35).

İşte bu şartlar içerisinde Hananya ve Safira, belli ki orada gerçekleşenlerden etkilenerek bunun bir parçası olmak istediler. Bir mülklerini satmaya ve geliriyle kiliseye katkıda bulunmaya karar verdiler. Buraya kadar sorun yok.

`Elçilerin İşleri 5:1-11 ayetlerini okuyun. Sizce hangisi daha kötüydü, paranın bir kısmını ayırmak mı yoksa onun hakkında yalan söylemek mi? Ceza neden bu kadar sertti?`

Başlarda, Tanrı’nın işi için bağışlama isteklerinde samimi gibi görünüyorlardı. Fakat, “Hananya ile Safira bundan sonra açgözlülük duygularına boyun eğerek Kutsal Ruh’u kederlendirdiler. Verdikleri sözden pişman olmaya başladılar ve Mesih’in davası için büyük şeyler yapma arzusuyla kalplerini ısıtan bereketin tatlı etkisini çok geçmeden kaybettiler.”—Ellen G. White, Elçilerin İşleri, s. 64. Diğer bir deyişle, bu işe çok doğru bir motivasyonla koyulmuş olmalarına rağmen, açgözlülükleri onları bir oyun oynamaya ve kendilerini aslında olmadıkları kişiler gibi göstermeye yönlendirmişti.

`“ İnanlılar topluluğunun tümünü ve olayı duyanların hepsini büyük bir korku sardı” (Elçilerin İşleri 5:11). Bu olaydan sonra insanlar ondalıklarını ödemek konusunda çok daha dikkatli olmuş olmalılar. Fakat bu üzücü hikaye Kutsal Kitap’ta sadakat ve ondalık verme konusunda bir uyarı olsun diye bulunmamaktadır. Bu hikayenin yaptığı, açgözlülüğün nelere yol açabileceğini bize öğretmektir.`