---
title:  İşin Bereketlenmesi
date:  20/02/2023
---

Bağımsız olarak zengin ya da hayatınız boyunca çalışmak zorunda kalmayasınız diye annenizin veya babanızın kurduğu bir vakıf fonunun hak sahibi değilseniz (bu çocuklar hakkındaki öyküleri okuduğunuzda, bir bereket olması gereken paranın yetişkinliklerinde onları bir trajediye sürüklediğini anlıyorsunuz), er ya da geç yaşamınızı sürdürmek için çalışmak zorunda kalacaksınız. İdeal olanı elbette size iyi bir gelir sağlayacak olan sevdiğiniz mesleği tespit etmek, eğitimini almak, iş bulmak ve çalışma hayatınız boyunca o işi yapmaktır. Bu ideal olanı olsa da, elbette işler her zaman böyle gelişmiyor.

`Yaratılış 2:15 ayetini okuyun (ayrıca bkz. Vaiz 9:10 ve 2.Selanikliler 3:8-10). Daha günah ortaya çıkmadan bile önce, Âdem’e (ve elbette Havva’ya da) bir iş verilmiş olması ne önem taşımaktadır? Bu, yukarıda açıklandığı gibi asla çalışmak zorunda olmayan kişilerin durumunun neden bir lanet olduğunu nasıl açıklayabilir?`

Bu iş, elbette bir ceza değildi. Onların iyiliği için tasarlanmıştı. Yani, Cennette bile, günahın, ölümün ve acının bulunmadığı bir dünyada bile, Tanrı insanların çalışmaya ihtiyacı olduğunu biliyordu.

“Ve Âdem’e de bahçeye bakma işi verilmişti. Yaratıcı, bir işi olmazsa Âdem’in mutlu olamayacağını biliyordu. Bahçe’nin güzelliği onu hayran bırakıyordu fakat bu yeterli değildi. Bedenin mükemmel organlarını çalıştırması için bir işi olmalıydı. Hiçbir şey yapmamakla mutlu olunabilseydi, kutsal masumiyet hali içerisinde bulunan insan işsiz bırakılırdı. Fakat insanı yaratmış olan O, onu neyin mutlu edeceğini biliyordu ve onu yaratmasından kısa süre sonra, ona saptamış olduğu işini verdi. Gelecekteki görkem vaadi ve insanın günlük ekmeği için çalışması gerekeceği hükmü de aynı tahttan geldi.”—Ellen G. White, Our High Calling [Bizim Yüce Çağrımız], s. 223.

Fakat düşüşten sonra dahi, (diğer her şey gibi) çalışma da günah tarafından lekelendi. Tanrı Âdem’e şöyle dedi: “Toprak senin yüzünden lanetlendi… Yaşam boyu emek vermeden yiyecek bulamayacaksın” (Yaratılış 3:17). Tanrı’nın toprağının “senin yüzünden,” yani Âdem’in yüzünden lanetlemiş olduğuna dikkat edin. Bunun arkasında şu fikir bulunuyordu: iş, özellikle de düşmüş bir varlık olarak onun ihtiyacı olan bir şey olacaktı.

`İşin hangi niteliği, idealinde onu bizim için bir bereket olabilecek bir şey yapmalıdır?`