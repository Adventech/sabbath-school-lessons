---
title:  “Ben Onu Dirilteceğim”
date:  21/02/2023
---

Gördüğümüz üzere, Tanrı insanların bir şekilde çalışmalarını amaçlamıştır. Yaşamımızın bu dönemi, yani çalışma yılları genelde 40 yıl civarı sürer. Pek çok kişi için bu dönem çocukların büyütülüp eğitimlerini tamamladıkları, ev ve diğer büyük mülklerin edinildiği dönemdir. Mali açıdan bu dönem son derece yoğun geçebilir. Çok hassas bir dönemdir çünkü aile birlikte çalışmayı öğrenmekte ve aile fertleri yaşam boyu sürecek bağlar kurmaktadır. Mali gerginlik bu dönemde evliliğe zarar verebilir ve sıklıkla da öyle olur. Her iki tarafın da Hristiyan taahhüdünde bulunduğu ve Kutsal Kitap ilkelerini izlemeye çalıştığı evlilikler ise çok daha istikrarlı olurlar.

`1. Timoteos 5:8, Özdeyişler 14:23 ve Koloseliler 3:23, 24 ayetlerini okuyun. Bu ayetlerden ev ekonomisi hakkında hangi önemli çıkarımlar yapabiliriz?`

Pek çok durumda ekmeği koca kazanır fakat iki eşin de çalıştığı durumlar da sıktır. Bu ideali zorlayan beklenmedik durumlar da elbette olur –hastalık, ekonomik gerileme dönemleri v.s.  Böyle durumlarda insanların şartlara alışması gerekmektedir.

Hayatın bu aralığında dünyaya gelen çocuklara “RAB’bin verdiği bir armağan” denir (Mezmurlar 127:3). Çocukların beraberlerinde muazzam bir sorumluluk da getirdiklerini unutmamalıyız. Hristiyan anne babaların gayesi çocuklarını bu hayatta bağımsız yetişkinler olmaları ve onları bekleyen yaşama uyum sağlamaları için eğitmektir. Anne babalara yardım edecek ipuçları şunlardır:

1. Bir Hristiyan ev ortamı oluşturun. Bunun için düzenli olarak ve ilgi göstererek ailece ibadet etmeniz, düzenli olarak Sebt okulunu takip etmeniz ve kiliseye katılmanız, ondalık ve sunularınıza sadık olmanız gereklidir. Bunlar yaşamın erken yıllarında edinilecek önemli alışkanlıklardır.

2. Onlara çalışma isteği aşılayın ve çalışmaya değer vermeyi öğretin. Çocuklar işte gayret ve dürüstlüğün her zaman dikkat çektiğini, onlara değer verildiğini ve ödüllendirildiğini keşfedeceklerdir. Paranın, başka kişiler için değer taşıyan işleri yerine getirmek için vaktimizi ayırmamız sayesinde bize geldiğini öğreneceklerdir.

3. İyi eğitim almalarını sağlayın. Eğitim bugün çok maliyetli –özellikle de özel okul Hristiyan eğitimi. Fakat çocukları için sadece bu dünyada değil, öbür dünyada da planları olan anne babalar için eğitim ödenen maliyete değerdir.

`Elbette, ne yaparlarsa yapsınlar, kimse çocuklarının ne yöne gideceğine dair herhangi bir güvenceye sahip değildir. Anne babaların, yetişkinliğe erişmiş çocuklarının yapacakları yanlış seçimler için kendilerini suçlamamaları neden çok önemlidir?`