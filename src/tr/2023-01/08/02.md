---
title:  Her Şeyin Bir Sırası Var
date:  19/02/2023
---

`Vaiz 12:1 ayetini okuyun. Burada bize verilen mesaj nedir?`

Genç olgunlaşıp yetişkinliğe adım atarken, gıda, giyecek ve barınma gibi temel ihtiyaçları karşılama zorunluluğu hakkında düşünceler ortaya çıkacak. İsa, “Siz öncelikle O’nun egemenliğinin ve doğruluğunun ardından gidin, o zaman size bütün bunlar da verilecektir” (Matta 6:33), sözleriyle ihtiyaçlarımıza ne şekilde öncelik vermemiz gerektiğini bize Bizzat açıklamıştı. Elbette, yaşlanmış olan ve gençken İsa’yı seçmemiş olan kişilerin vekilharçlıkla ilgili doğru kararlar vermeleri için hâlâ zaman var.

Yaratılış 28:20-22 ayetlerinde gördüğümüz üzere, Yakup hem ruhsal hem mali konularda önemli yaşam tercihleri yapmıştı. Rab görümde Yakup’a Kendisini “Atan İbrahim’in, İshak’ın Tanrısı” (Yaratılış 28:13) diye tanıtmıştı. Sonrasında ise Yakup Tanrı’ya ettiği yeminin bir parçası olarak “RAB benim Tanrım olacak” dedi (Yaratılış 28:21).

`Yaratılış 29:9-20 ayetlerini okuyun. Bu olayın zamanlaması Yakup’un yaşamında ne önem taşımaktadır?`

Yakup Tanrı’ya ruhsal ve mali taahhütlerde bulunduktan sonra, Rab onu kuyunun başındaki Rahel’e yönlendirdi (bkz. Yaratılış 29:9-20). Evlilik yeminini etmeden önce ruhsal tercihinizi ve işiniz konusundaki tercihinizi yapmış olmanız daha uygun olur. Gelecekteki eşiniz “neyin içine girdiğini” bilmelidir. Bu kişi adanmış bir Hristiyan mı? Nasıl bir işte çalışacak? Bu kişi bir öğretmen mi, hemşire mi, avukat mı, işçi mi, ne olacak? Nasıl bir hayata evet diyorum? Evlilik yemininden önce yanıtlanmış olması gereken diğer sorular ise şunlardır: Nasıl bir eğitimden geçilmiş? Evliliğe ne boyutta bir borç devrolacak? Bu durumu kendi sorumluluğum olarak kabul etmeye razı mıyım?

`2. Korintliler 6:14, 15 ayetlerini okuyun. Bu ilkeyi göz önünde bulundurmak, bir yaşam eşi ararken neden önemlidir? Bu, iyi bir evliliği garanti altına almasa da, neden iyi bir evliliği daha iyi yapma şansını arttırmaktadır?`