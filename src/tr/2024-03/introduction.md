### Markos Müjdesi

Markos Müjdesi’nin başından itibaren okuyucu İsa’nın kim olduğunu bilmektedir –Tanrı’nın Oğlu, Mesih (Mar. 1:1). Ancak hikayedeki insanlar O’nun kim olduğunu ve neyle uğraştığını anlamakta zorlanıyorlar –kötü ruhlara tutulmuş olanlar hariç. Onlar O’nun kim olduğunu tam olarak biliyorlar! Kötü ruhlar O’nu tanıyor ve kudretli sözleri karşısında solup gidiyorlar.

Ancak İsa ısrarla onlara bu bilgiyi gizli tutmalarını buyuruyor. Peki, bu gizlilik emrinin sebebi nedir? Kutsal Kitap öğrencileri yüzyıllar boyunca bu konu üzerinde düşünmüşlerdir. Hatta bunun ilahiyat dünyasında bir adı bile vardır –Mesih Sırrı. Bir müjde İsa’nın kim olduğu konusunda sessiz kalmamızı neden istiyor olabilir?

Markos Müjdesi’ndeki bu yolculuğumuzda, bu kitapta sadece gizlilik değil, aynı zamanda muazzam bir ifşaat bulunduğunu açıklığa kavuşturacağız. Buna doğru bir tespitle İfşaat/Gizlilik düzeni denilebilir ve Markos Müjdesi boyunca devam etmektedir, ancak sonunda tüm gizlilik şaşırtıcı bir şekilde sona ermekte ve yerini İsa’nın güçlü bir ifşasına bırakmaktadır.

Markos iki ayrı bölüme, aslında iki yarıma ayrılabilir. Birinci bölümden sekizinci bölümün sonuna kadar olan kısımda şu önemli konu ele alınmaktadır: İsa kimdir? Yanıt O’nun öğretileriyle ve mucizeleriyle sergilenmiştir. İsa defalarca kötülüğü yeniyor, ezilenlere umut veriyor ve insan var oluşunun kalbine ulaşan inandırıcı gerçekleri öğretiyor. Tüm bunlar okuyucuya O’nun İbrani halkının uzun zamandır beklediği Mesih olduğunu haykırıyor.

Bununla birlikte, ancak kitabın ortasına gelindiğinde kötü ruhların etkisinde olmayan biri O’nun kim olduğunu doğru bir şekilde açıklıyor ve böylece kitabın ilk yarısındaki, Mesih’in kimliğiyle ilgili soruya yanıt veriyor. Bu kişi de, “Sen Mesih’sin” diyen Petrus’tur (Mar. 8:29).

Markos’un ikinci yarısı, Markos 8:31 ayetinden kitabın sonuna kadar olan kısım ise diğer soruyu cevaplıyor, İsa nereye gidiyor? Cevap çok şaşırtıcıdır. İsa Roma dünyasındaki en rezil ve utanç verici ölüm şekli olan çarmıha gidiyor. Orası, takipçilerinin Roma’yı yeneceğini ve İsrail’i güçlü bir ulus olarak kuracağını düşündükleri Mesih için beklenmedik bir varış noktasıdır.

İsa’nın acemi öğrencileri O’nun ne dediğini anlayamazlar. Kitap ilerledikçe, bu can sıkıcı mesele hakkında giderek daha az soru sorarlar ve sonunda istenmeyen gerçeğin karşısında sessizliğe gömülürler.

İsa, O’nu öldürmek için komplo kuran din önderleriyle yüzleştiğinde her şey daha da kasvetli görünmüştür. Görkemli bir krallık umuduna sahip olan öğrenciler, beklentilerini boşa çıkaran bir tutuklama, yargılama ve çarmıha gerilme olayıyla sarsılırlar.

Ancak tüm bunlar gerçekleşirken, İsa nereye gittiğine ve ölüp tekrar dirilecek olmasının ne anlama geldiğine dair net ve tutarlı bir mesaj vermiştir. Son Akşam Yemeği’ndeki ekmek ve kâse, O’nun bedenini ve kanını temsil edecek (Mar. 14:22-25) ve O birçokları için fidye olacaktır (Mar. 10:45).

Bu O’nun çarmıha soğukkanlılıkla gittiği anlamına gelmiyor. Getsemani bahçesinde karar vermekte zorlanıyor (Mar. 14:32-42) ve çarmıhta çaresizlik içinde şöyle haykırıyor: “Tanrım, Tanrım, beni neden terk ettin?” (Mar. 15:34). Markos Müjdesi bize Mesih’in tecrübe ettiği karanlığı, kurtuluşumuzun bedelini gösteriyor. Fakat çarmıh yolculuğun sonu değildir. İsa dirilişinden sonra Celile’de öğrencileriyle bir toplantı yaptı ve bildiğimiz Hristiyan kilisesi başladı.

Bu, Müjde yazarının kendisinin çok az yorum yaptığı, kısa ve hızlı bir üslupla aktarılan son derece dikkat çekici bir hikayedir. Markos sadece hikayeyi anlatıyor, Nasıralı İsa’nın yaşamı ve ölümüyle ilgili sözlerin, edimlerin ve eylemlerin kendi başlarına konuşmasına izin veriyor.

_Thomas R. Shepherd, Andrews Üniversitesi Yedinci Gün Adventist İlahiyat Fakültesi’nde Yeni Ahit alanında kıdemli araştırma profesörüdür. Kendisi ve eşi Sherry iki yetişkin çocuğu ve altı torunu vardır._