---
title:  Getsemani
date:   10/09/2024
---

`Markos 14:32-42 ayetlerini okuyun. İsa Getsemani bahçesinde ne için dua ediyor ve duası nasıl yanıtlanıyor?`

Fısıh yemeğini yedikleri surlarla çevrili Yeruşalim kentinden ayrılan İsa ve öğrencileri, Kidron vadisini geçerek Zeytin Dağı’nın yamacındaki bir bahçeye gittiler. Getsemani ismi yağ baskısı anlamına gelir, bu da akıllara yakınlarda bir zeytinyağı çıkarma tesisi olduğunu getiriyor. Romalılar M.S. 70 yılındaki kuşatma sırasında Zeytin Dağı’ndaki tüm ağaçları kestikleri için, burasının tam olarak nerede olduğu bilinmemektedir.

İsa bahçeye girdikten sonra öğrencilerini orada bıraktı, Petrus, Yakup ve Yuhanna’yı yanına alarak biraz daha ilerledi. Ancak sonra bu üçünü de geride bıraktı ve tek başına daha da ilerledi. Bu mesafeli duruş, İsa’nın yaklaşan acısıyla yüzleşirken giderek daha çok yalnızlaştığını göstermektedir.

İsa, eğer Tanrı’nın isteğiyle olacak ise ıstırap kasesinin elinden alınması için dua etti (Mar. 14:36). Markos’un “Baba” olarak çevirdiği Aramicedeki Abba sözcüğünü kullandı. Bu sözcük bazı kişilerin iddia ettiği gibi “Babacığım” anlamına gelmiyor. Bir çocuk babasına hitap etmek için abi sözcüğünü kullanırdı (bakınız Raymond E. Brown, _The Death of the Messiah_, Anchor Bible Reference Library [Mesih’in Ölümü, Kutsal Kitap Referans Kütüphanesi], 1. cilt, s. 172, 173). Yine de, kullanılan Abba, Baba sözcüğü, küçümsenmemesi gereken bir yakın ailevi bağ anlamı taşımaktadır.

İsa ıstırap kasesinin elinden alınması için dua ediyordu. Ancak Kendisini Tanrı’nın iradesine teslim etmişti (Matta 6:10 ayetindeki Rab’bin Duası ile karşılaştırın). Çile hikayesinin geri kalanında, Tanrı’nın İsa’nın duasına verdiği yanıtın “Hayır” olduğu açıkça görülmektedir. Istırap kâsesini O’nun elinden almayacaktı, çünkü kurtuluş dünyaya bu yaşananlar aracılığıyla sunuluyordu.

Zorluklarla karşılaştığınızda, sizi destekleyen arkadaşlarınızın olması cesaret verir. Filipililer 4:13 ayetinde Pavlus, kendisini güçlendiren aracılığıyla her şeyi yapabileceğinden bahsediyor. Elçinin “Yine de” diye başladığı Filipililer 4:14 ayetini ise pek çok kişi unutmuştur. Pavlus şöyle diyor: “Yine de sıkıntılarıma ortak olmakla iyi ettiniz.” İsa’nın Getsemani bahçesinde istediği de buydu. Üç kez öğrencilerinden teselli istemeye geldi. Üç kez uyuduklarını gördü. Sonunda onları Kendisiyle birlikte yargılanmayla yüzleşmeleri için uyandırdı. O hazırdı fakat onlar değildi.