---
title:  İsa’dan Kaçmak İçin Her Şeyi Geride Bırakıyorlar
date:   11/09/2024
---

`Markos 14:43-52 ayetlerini okuyun. Burada kurtuluş tasarısı için son derece önemli olan hangi olay gerçekleşiyor?`

İsa’nın en yakınındaki yardımcılarından birinin O’nu düşmanlarının eline teslim etmiş olması sarsıcı bir gerçektir. Müjdeler Yahuda’yı bunu yapmaya itenin ne olduğu konusunda çok fazla ayrıntıya girmiyorlar. Ancak Ellen G. White şöyle yazıyor: “Yahuda’nın doğasında aşırı derecede bir para hırsı vardı; fakat onun karakteri böyle bir davranışta bulunacak kadar bozuk değildi. Yahuda bu aşırı para hırsının, kendi yaşamını tamamen kontrol altına almasına göz yumdu ve sonunda Mesih’e duyduğu sevgiden bile daha ağır gelen bir para hırsına kapıldı. Günahın derinliklerinde kaybolmak üzere kendisini tamamen Şeytan’ın arzularına teslim etti.”—Ellen G. White, _Sevgi Öğretmeni_, s. 705.

İhanet özünde herkes tarafından, hatta ihanet edenleri kullananlar tarafından bile kınanan bir davranıştır (Mat. 27:3-7 ile karşılaştırın). Ancak Yahuda’nın davranışı özellikle hainliktir, çünkü o ihanetini dostluk kisvesi altında gizlemeye çalışmıştır. Yanında getirdiği kişilere öptüğü kişinin tutuklanması gereken kişi olduğu bilgisini vermiştir. Anlaşılıyor ki Yahuda hainliğini İsa’dan ve diğer öğrencilerden gizlemek istemişti.

Gelenler İsa’yı tutuklarken bir kargaşa oluştu. Birisi kılıcını çekti (Yuhanna 18:10, 11 onun Petrus olduğunu söylüyor) ve başkâhinin kölesinin kulağını kesti. İsa bu kalabalık gruba hitaben, tapınakta öğretirken alenen yapmaktan korktukları şeyi gizlice yaptıklarını söyledi ve onları azarladı. Ancak sözlerini Kutsal Yazılar’ın yerine gelmesine atıfta bulunarak bitirdi. Bu, Çile hikayesi boyunca devam eden ikili planın bir başka işaretidir –yani insan iradesi Mesih’i yok etmek için çalışıyor olsa dahi, Tanrı’nın isteği yerine geliyordu.

Petrus da dahil olmak üzere öğrencilerin hepsi kaçtılar. Ancak Petrus yine de İsa’yı uzaktan takip edecek ve sonunda başını belaya sokarak yeniden ortaya çıkacaktı. Ancak Markos 14:51, 52 ayetlerinde İsa’yı izleyen genç bir adamdan söz ediliyor; kabul edilmiş Müjdeler’de başka hiçbir yerde bu kişiden bahsedilmemektedir. Bazıları bu kişinin Markos’un kendisi olduğunu düşünüyor ancak bu kanıtlanabilir değildir. Dikkat çekici olan, bu gencin de sonunda çıplak olarak kaçmış olmasıdır. Genç adam İsa’nın “peşinden gitmek” için her şeyi bırakmak yerine, İsa’dan “kaçmak” için her şeyi bırakmıştır.

`Sadece tek bir günahın kölesi olmanın Yahuda’yı bu yaptığını yapmaya yönlendirmiş olmasının ne kadar korkutucu bir düşünce olduğunu değerlendirin. Bu, günahtan nefret etme ve Tanrı’nın lütfuyla günahın üstesinden gelme konusunda bize ne anlatmalıdır?`