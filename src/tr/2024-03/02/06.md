---
title:  Sır Tutabilir misin?
date:   11/07/2024
---

`Markos 1:40-45 ayetlerini okuyun. Bu, İsa ve O’nun toplumdan dışlanmış olan kişilerle nasıl ilgilendiği konusunda bize ne öğretiyor?`

Bu metinde ve aynı zamanda Eski Ahit boyunca bahsedilen cüzam hastalığı, sadece bugün Hansen hastalığı (gerçek cüzam) olarak bilinen hastalığa işaret etmiyordu. Kutsal Kitap’taki ifadeler “korkunç cilt hastalığı” olarak daha iyi tercüme edilebilir ve diğer cilt rahatsızlıklarını da içerebilir. Hansen hastalığı Eski Yakın Doğu’ya M.Ö. üçüncü yüzyılda gelmiş olabilir (bkz. David P. Wright ve Richard N. Jones, “Cüzam” 277-282). Dolayısıyla, bu metinde sözü edilen cüzamlı Hansen hastalığına yakalanmış olabilir, ancak adamın tam olarak neye yakalandığını bilmiyoruz, sadece kötü olduğunu biliyoruz.

Cüzamlı, İsa’nın kendisini temiz kılabileceğine iman etmişti. Levililer 13. bölüme göre, bir cüzamlı törensel anlamda kirliydi ve başkalarıyla temastan kaçınması gerekiyordu (bkz. Lev. 13:45, 46).

Ancak İsa ona merhametle yaklaştı ve dokundu. “İsa’nın yüreği sızladı, elini uzatıp adama dokundu, ‘İsterim, temiz ol!’ dedi” (Mar. 1:41). Bu eylemi İsa’yı akşama kadar kirletmiş olmalıydı ki, törensel anlamda temiz olması için yıkanması gerekecekti (Levililer 13-15 ile karşılaştırın). Ancak Markos, İsa’nın hasta adama dokunmasının onu cüzamdan temizlediğini açıkça belirtiyor. Yani, İsa adama dokunduğunda kirlenmemişti.

İsa adamı, Musa’nın Levililer 14. bölümde bu tür durumlar için emrettiği gibi bir kurban sunması talimatıyla kâhine gönderdi. İsa, Markos Müjdesi boyunca Musa’nın öğrettiklerinin savunucusu ve destekçisi olarak bulunmaktadır (bkz. Mar. 7:10; Mar. 10:3, 4; Mar. 12:26, 29-31). Bu görüş, Markos 7., 10. ve 12. bölümlerde Musa aracılığıyla açıklanan öğretilerin asıl amacını saptıran din önderlerinin uygulamalarıyla keskin bir tezat oluşturmaktadır. Bu ayrıntılar Markos 1:44 ayetinde İsa’nın neden adamdan sessiz kalmasını istediğini açıklıyor. Adam İsa tarafından iyileştirildiğini söylerse, bu durum kâhinin İsa’ya karşı önyargılı karar vermesine neden olabilirdi.

Fakat temiz kılınan cüzamlı bunu anlamamış gibi görünüyordu. İsa’nın isteğine itaatsizlik ederek haberi her tarafa yaydı ve böylece İsa’nın hizmeti için kentlere açıkça girmesini imkânsız hale getirdi.

`Niyetimiz ne kadar iyi olursa olsun, müjdenin yayılmasını engelleyecek şeyler yapmamaya nasıl dikkat edebiliriz?`