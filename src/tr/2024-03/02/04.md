---
title:  Biraz Daha Sebt Günü Hizmeti
date:   09/07/2024
---

`Markos 1:29-34 ayetlerini okuyun. İsa Petrus’un ailesine nasıl yardım etti ve bu hikayeden hangi ruhsal dersleri çıkarabiliriz?`

Hayret verici havra hizmetinden sonra İsa, küçük öğrenci topluluğuyla (Petrus, Andreas, Yakup ve Yuhanna) birlikte Petrus’un evine çekildi. Belli ki Sebt gününün geri kalanını dostça bir yemek ve kardeşlik içinde geçireceklerdi.

Fakat endişe verici bir haber bu sahneye hakim oldu: Petrus’un kayınvalidesi hastaydı ve ateşlenmişti. O zamanlar bu ya iyileşeceğiniz ya da öleceğiniz anlamına geliyordu. İsa’ya hastalıktan bahsettiler ve İsa Petrus’un kayınvalidesinin elinden tutup onu ayağa kaldırdı. Kadın hemen onların ihtiyaçlarına hizmet etmeye başladı. İsa tarafından kurtarılan, şifa bulan kişilerin bunun sonucunda başkalarına hizmet edeceği ilkesinin ne kadar güçlü bir örneği!

Markos Müjdesi boyunca İsa’nın genellikle hasta kişiye dokunarak şifa verdiği görülür (bkz. Mar. 1:41; Mar. 5:41), ancak bazı zamanlarda da temastan söz edilmemektedir (bkz. Mar. 2:1-12, Mar. 3:1-6, Mar. 5:7-13).

İsa’nın o günkü hizmetini daha bitirmemişti. Gün batımından sonra birçok kişi, kuşkusuz o gün havrada olanları gördükleri ya da duydukları için, şifa bulmak amacıyla Petrus’un evine geldi. Müjde yazarının okuyucularına insanların Sebt saatlerinden dolayı geciktiklerini söylememesi, okuyucularının Sebt günü hakkında bilgi sahibi olmalarını beklediğini gösteriyor. Markos’un bu özelliği, okuyucularının Sebt gününü tutan kişiler olmasıyla tutarlıdır.

Markos o akşam bütün kentin kapıda toplandığını söylüyor (Mar. 1:33). İsa’nın bütün bu insanlara yardım etmesi biraz zaman almış olmalı.

“Saatler ilerledikçe, O’nun yanına gelip gitmeye devam ettiler; çünkü onların hiçbiri ertesi gün sabah uyandıklarında Kurtarıcı’yı yanlarında bulabileceklerinden emin değildiler. Kefernahum’da böyle bir gün daha önce hiç yaşanmamıştı. Hastalıklarından kurtulan insanların sevinç çığlıkları tüm gökyüzünü sarmıştı. Onların mutlu olduğunu görmek İsa’yı memnun etti. Kendisine gelen insanların acı çektiklerine tanık olurken, onlara sağlık ve mutluluk verdiği için yüreği şefkat ve sevinçle doldu.

Acı çeken tek bir kişi kalmayıncaya dek onları iyileştirmeye devam etti. Gece geç saatlerde İsa’nın yanından ayrıldılar ve Şimon’un evine tekrar sessizlik çöktü. Fakat şehir hala uykudayken Kurtarıcı ‘gün doğmadan çok önce kalkarak, dışarı çıktı. Issız bir yere çekilerek orada dua etti.’ ”—Ellen G. White, _Sevgi Öğretmeni_, s. 236.