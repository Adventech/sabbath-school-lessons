---
title:  İsa’nın Hizmetinin Sırrı
date:   10/07/2024
---

`Markos 1:35-39 ayetlerini okuyun. İsa’nın burada yaptıklarından ne gibi önemli dersler çıkarılabilir?`

İsa güneş doğmadan önce kalktı ve dua etmek için sessiz, ıssız bir yere gitti. Markos 1:35 ayeti İsa’nın yaptıklarının odak noktasının dua olduğunu vurguluyor. Cümledeki diğer tüm fiiller geçmiş zamandadır –kalktı, evden çıktı ve gitti (hepsi Grekçe’de aorist zaman kipindedir, bu eylemin tamamlandığını ifade eder). Ancak “dua etmeye başladı” fiili, özellikle burada devam eden bir süreci ifade etmek için kullanılan bir biçim olan geniş zaman kipindedir. Dua ediyordu, dua etmeyi sürdürüyordu. Metin ayrıca İsa dışarı çıktığında saatin ne kadar erken olduğunu vurgulayarak, tek başına dua ettiği bu zamanın uzun bir zaman olduğunu ima ediyor.

Müjdeler boyunca İsa’yı bir dua adamı olarak görüyoruz (bkz. Mat. 14:23, Mar. 6:46, Yuhanna 17). Bu, İsa’nın hizmetinin gücündeki anahtar sırlardan biri gibi görünüyor.

`Luka 6:12 ayetini okuyun. Bu, İsa’nın dua yaşamı hakkında ne öğretiyor?`

Pek çok Hristiyan dua etmek için belirli zamanlar tayin etmiştir. Bu iyi ve doğru bir alışkanlıktır fakat aynı zamanda bir rutine, neredeyse ezbere yapılan bir şeye dönüşebilir. Belirli bir kalıptan çıkmanın bir yolu da, dua zamanını ara sıra değiştirmek ya da zaman zaman normalden daha uzun süre dua etmektir. Önemli olan, kendinizi asla değişmeyecek bir tür formüle hapsetmemektir.

Petrus ve arkadaşları dua edeceği yere giderken İsa’ya eşlik etmemişlerdi. Belki de yerini biliyorlardı, çünkü sonuçta O’nu buldular. Verdikleri, herkesin İsa’yı aradığı haberi, İsa’nın önceki günkü heyecan verici deneyimini daha fazla şifa ve öğretişle devam ettireceği anlamına geliyordu. Şaşırtıcı bir şekilde İsa bunu reddetti ve başka yerlere doğru daha geniş bir hizmet alanına işaret etti. “İsa onlara, ‘Başka yerlere, yakın kasabalara gidelim’ dedi. ‘Oralarda da Tanrı sözünü duyurayım. Bunun için çıkıp geldim’ ” (Mar. 1:38).

`İsa’nın kendisi dua etmek için bu kadar çok zaman harcamaya ihtiyaç duyuyor idiyse, peki ya biz ne yapmalıyız ve dua etmek için ne kadar zaman harcamalıyız? İsa’nın örneği bize ne söylüyor?`