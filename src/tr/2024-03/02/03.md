---
title:  Unutulmaz Bir İbadet Toplantısı
date:   08/07/2024
---

`Markos 1:21-28 ayetlerini okuyun. Kefernahum’daki havrada hangi unutulmaz şey gerçekleşti ve bu olaydan hangi ruhsal gerçekleri çıkarabiliriz?`

Çoğu Hristiyanın Hristiyan yürüyüşlerinde unutulmaz anları vardır –İsa’yı izleme kararı; vaftiz edildikleri gün; Tanrı’nın varlığını derinden hissettikleri güçlü bir vaaz. Bu anlardan bazıları sadece unutulmaz değil, aynı zamanda hayat değiştirici de olabilir.

Markos 1. bölümde anlatılan Sebt günü, Kefernahum’daki bazı insanlar için de böyle olmuş olabilir. “Halk O’nun öğretişine şaşıp kaldı. Çünkü onlara din bilginleri gibi değil, yetkili biri gibi öğretiyordu” (Mar. 1:22). İsa öğretirken, şüphesiz İsa’nın öğretisinin gücünden etkilenmiş olan kötü ruhların etkisindeki bir adam, “Ey Nasıralı İsa, bizden ne istiyorsun?” diye bağırdı. “Bizi mahvetmeye mi geldin? Senin kim olduğunu biliyorum, Tanrı’nın Kutsalı’sın sen!” (Mar. 1:24). Bunun üzerine İsa kötü ruhu kovdu.

Kötü ruhun söylediği bu sözlerin ne anlama geldiğini düşünün.

İlk olarak, kötü ruh İsa’yı “Tanrı’nın Kutsalı” olarak tanıyor ve Şeytan’ın kirli, kutsallıktan uzak ordularının aksine, İsa’nın Tanrı’nın kutsal elçisi olduğunu kabul ediyor. Bir ibadet ortamında kutsal olmayan ve kirli şeyler değil, kutsal şeyler ve kişilerin bulunması beklenir. Dolayısıyla bu hikayede iyilik güçleriyle kötülük güçleri arasında keskin bir karşıtlık bulunmaktadır. Burada büyük mücadelenin gerçekliğini görebiliriz. İnsanlar henüz İsa’nın kim olduğunu bilmiyor olabilirler fakat kötü ruh kesinlikle biliyor ve bunu açıkça kabul ediyor.

Sonra, adamın içinden çık emri anlaşılabilir, fakat İsa neden ona “Sus” diye emrediyor? Markos’ta buradan itibaren dikkat çekici bir tema ortaya çıkıyor: İsa’nın kim olduğuyla ilgili sessizlik çağrısı. Araştırmacılar buna “Mesih Sırrı” adını veriyorlar.

İsa’nın sessizlik çağrısı, kendi dönemindeki Mesih beklentilerinin siyasi etkileri nedeniyle anlam kazanıyor. Mesih olmak riskli bir durumdu. Yine de, sessizlik çağrılarıyla birlikte İsa’nın kim olduğuna dair açık ifşaatlar da bulunuyordu. Zamanla İsa’nın kimliğinin gizlenemeyeceği ve O’nun kim olduğu gerçeğinin müjde mesajının merkezi haline geldiği anlaşılacaktı. İnsanların sadece İsa’nın kim olduğunu bilmeye değil, daha sonra O’nun gelişine nasıl karşılık verecekleri ve bunun kendileri için ne anlama geldiği konusunda bir karar vermeye ihtiyaçları vardır.

`Başkalarına tanıklık etmeye çalışırken, “mevcut gerçek” ile ilgili inandığımız her şeyi açıklamamak ne zaman daha tedbirli bir tercih olabilir?`