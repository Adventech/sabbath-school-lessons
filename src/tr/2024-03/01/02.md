---
title:  Başarısızlığa Uğrayan Müjdeci
date:   30/06/2024
---

`Elçilerin İşleri 12:12 ayetini okuyun. Elçilerin İşleri kitabında Markos nasıl tanıtılıyor?`

Markos Müjdesi’nin büyük olasılıkla yazarı olan Yuhanna Markos’un, tahminen M.S. 40’lı yılların ortalarında, Elçilerin İşleri 12. bölümdeki olaylar meydana geldiğinde genç bir adam olması muhtemel görünüyor. 12. Ayette Meryem adında bir kadının oğlu olarak tanıtılıyor. Meryem’in kilisenin varlıklı bir destekçisi olduğu anlaşılıyor. Elçilerin İşleri 12. bölümde meşhur edilen dua toplantısını kendi evinde düzenlemişti. Petrus’un zindandan kaçış hikayesi, sonrasında gerçekleştirdiği işler ve ardından Hirodes’in ölümü, Petrus ve kral arasındaki çarpıcı, hatta mizahi zıtlıklarla doludur. Yuhanna Markos hikayede gerçek bir işleve sahip değildir, ancak bu noktada tanıtılması, daha sonra Barnaba ve Saul’la olan ilişkisine hazırlık niteliğindedir.

`Elçilerin İşleri 13:1-5, 13 ayetlerini okuyun. Yuhanna Markos, Saul ve Barnaba’ya nasıl katıldı ve sonuç ne oldu?`

Elçilerin İşleri 13. bölümde, Saul ve Barnaba’nın yaklaşık M.S. 46 yılında başlayan ilk müjdecilik yolculuğu anlatılmaktadır. Yuhanna Markos’tan 5. ayete kadar söz edilmiyor. Onun işlevi bir yardımcı ya da hizmetkâr olmaktan ibarettir. Kısaca onun Yeruşalim’e döndüğünü belirten 13. ayete kadar genç adamdan bir daha söz edilmiyor.

Bu ayrılış için hiçbir sebep belirtilmemiştir. Duyguları ya da hisleri herhangi bir şekilde tanımlanmadığı için, hiç şüphesiz tehlike ve zorluklarla dolu olan müjdecilik çalışmasından ayrılmasına neyin sebep olduğu okuyucunun hayal gücüne bırakılmıştır. Ellen G. White şöyle açıklıyor, “İşte burada Markos, korkusunun ve cesaretinin kırılmasının altında ezilerek, kendini Rabb’in işine yürekten verme hedefinde bir süreliğine sendeledi. Zorluklara alışkın olmadığından, yoldaki tehlikelerden ve mahrumiyetlerden ötürü cesareti kırıldı.”—Elçilerin İşleri, s. 154. Kısacası, işler onun için çok zorlaşmıştı ve bu yüzden ayrılmak istedi.

`Aramızda, manevi bir şeyden ya da Hristiyan yürüyüşünüzle ilgili bir şeyden vazgeçmenin, hatta bunda tamamen başarısız olmanın nasıl bir his olduğunu bilmeyen var mıdır? Bu tecrübeden ne öğrendiniz?`