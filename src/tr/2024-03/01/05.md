---
title:  İsa’nın Vaftizi
date:   03/07/2024
---

`Markos 1:9-13 ayetlerini okuyun. İsa’nın vaftizinde kimler bulunuyor ve ne oluyor?`

Yahya İsa’yı Şeria Irmağı’nda vaftiz ediyor, fakat İsa sudan çıktığında göklerin yarıldığını ve Kutsal Ruh’un bir güvercin gibi O’nun üzerine indiğini görüyor. Tanrı’nın gökten gelen sesini duyuyor, “Sen benim sevgili Oğlum’sun, senden hoşnudum” (Mar. 1.11).

Bu olaylar İsa’nın vaftizinin önemine işaret ediyor. Baba, Oğul ve Kutsal Ruh birlikte hazır bulunarak, İsa’nın hizmetinin başlangıcını onaylamaktadırlar. Bu olayın önemi Markos 15. bölümdeki çarmıh sahnesinde yankısını bulacaktır. Hikayenin aynı unsurlarının pek çoğu o sahnede de tekrarlanacaktır.

Ruh İsa’yı çöle gönderdi. “Gönderdi” sözcüğü Markos Müjdesi’nde kötü ruhları kovmak için kullanılan Grekçe ekballō sözcüğünden gelmektedir. Ruh’un buradaki varlığı, Kutsal Ruh’un İsa’nın yaşamındaki gücünü gösteriyor. Rab, hizmetinin yolculuğuna çoktan başlamıştır ve hemen Şeytan’la yüzleşmektedir. Bu sahnedeki mücadele duygusu, 40 günlük ayartıya yapılan göndermeyle, vahşi hayvanların varlığıyla ve meleklerin İsa’ya hizmet etmeleriyle sergilenmiştir.

Markos Müjdesinin açılış sahnesinin sıradışı bir özelliği de, İsa’nın hem tanrısallığa hem de insanlığa sahip bir karakter olarak sunulmasıdır. Tanrısallık tarafında: O Mesih’tir (Mar. 1:1), bir haberci tarafından duyurulan Rab’dir (Mar. 1:2, 3), Yahya’dan daha kudretlidir (Mar. 1:7), Ruh’un üzerine indiği sevgili Oğul’dur (Mar. 1:10, 11). Fakat insan tarafında şunları görüyoruz: Yahya tarafından vaftiz edilmiştir (tersi değil, Mar. 1:9), Ruh tarafından çöle gönderilmiştir (Mar. 1:12), Şeytan tarafından ayartılmıştır (Mar. 1:13), vahşi hayvanlar arasındadır (Mar. 1:13) ve melekler O’na hizmet etmiştir (Mar. 1:13).

Bu zıtlıkların sebebi nedir? Bu, Rabbimiz ve Kurtarıcımız, Tanrımız ve aynı zamanda bir insan, kardeşimiz ve örneğimiz olan Mesih’in şaşırtıcı gerçekliğine işaret ediyor. Bu düşünceyi nasıl bütünüyle kavrayabiliriz? Kavrayamayız. Fakat onu imanla kabul edebilir ve bu gerçeğin Tanrı’nın insanlığa olan sevgisi hakkında bize gösterdiklerine şaşırıp hayranlık duyabiliriz.

`İsa’nın Tanrı olmasına rağmen, bizi kurtarmak için insanlığımızı üzerine alması, Tanrı’nın inanılmaz sevgisi hakkında bize ne söylüyor?`