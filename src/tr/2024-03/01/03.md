---
title:  İkinci Bir Şans
date:   01/07/2024
---

`Elçilerin İşleri 15:36-39 ayetlerini okuyun. Pavlus Yuhanna Markos’u neden reddetti ve Barnaba ona neden ikinci bir şans verdi?`

Pavlus’un genç adamı reddetmesinin sebebi Elçilerin İşleri 15:38 ayetinde açıklanıyor. Markos onlardan ayrılmış ve hizmet işine devam etmemişti. Pavlus’un tutumu sert olsa da anlaşılabilir. Müjdecilik hayatı, özellikle de eski dünyada, zor ve zahmetliydi (2Ko. 11:23-28 ile karşılaştırın). Pavlus böylesine zorlu işlerin ve şartların yükünü taşımak için müjdeci kardeşlerine güveniyordu. Onun bakış açısına göre, bu kadar çabuk vazgeçen biri, kötü güçlere karşı göğüs göğse savaşan bir müjdecilik ekibinde yer almayı hak etmiyordu.

Barnaba aynı fikirde değildi. Markos’ta potansiyel görüyordu ve genç adamı geride bırakmak istemiyordu. Pavlus ve Barnaba arasında Yuhanna Markos konusunda öylesine derin bir anlaşmazlık oluştu ki, yollarını ayırdılar. Pavlus kendisiyle birlikte gitmesi için Silas’ı seçti ve Barnaba da Markos’u aldı.

Elçilerin İşleri kitabı, Barnaba’nın neden Markos’u yanına almayı seçtiğini açıklamıyor. Aslında bu ayetler Elçilerin İşleri kitabında bu iki adamdan bahsedilen son yerdir. Ancak ilginç bir şekilde, Yeni Ahit’te Markos’tan bahsedilen son yer değildir.

`Koloseliler 4:10, 2. Timoteos 4:11, Filimon 24 ve 1. Petrus 5:13 ayetlerini okuyun. Bu ayetler Markos’un düzelmesiyle ilgili hangi ayrıntılara işaret ediyor?`

Markos’ta inanılmaz bir dönüşüm meydana gelmiş gibi görünüyor. Bu ayetlerde Pavlus Markos’un kendisi ve hizmet için ne kadar değerli olduğunu belirtiyor. Pavlus onu çalışma arkadaşlarından biri olarak sayıyor ve Timoteos’tan onu yanında getirmesini istiyor. Birinci Petrus, Petrus’un da Markos’la yakın bir ilişkisi olduğunu gösteriyor. Pavlus ve Petrus’un bu kitapları muhtemelen M.S. 60’lı yılların başında, Elçilerin İşleri 15. bölümdeki olaylardan yaklaşık 15-20 yıl sonra yazılmıştır. Markos’un, kuzeni Barnaba’nın kendisine duyduğu güven sayesinde başarısızlıktan kurtulduğu açıktır.

`Sizin ya da bir arkadaşınızın başarısızlığa uğradığı ve ikinci bir şans verildiği bir zamanı hatırlayın. Bu deneyim sizi ve size yardım edenleri nasıl değiştirdi? Başkalarına verdiğiniz hizmeti nasıl değiştirdi?`