---
title:  Kötü Mayadan Sakının
date:   08/08/2024
---

`Markos 8:11-13 ayetlerini okuyun. Ferisilerin hangi yaklaşımı İsa’yı derinden üzüyor?`

İsa neden ilahi gücünü göstererek bu şüphecileri ikna etmedi? Sorun, İsa’nın Kutsal Ruh’a karşı işlenen günahtan bahsettiği Markos 3. bölümün sonuna kadar geri gidiyor. Kişinin kulakları ve gözleri kapalıysa, başka bir mucize, hatta gökten gelen bir belirti bile onu ikna etmeyecektir. Daha önceki her şey gibi bu da reddedilecektir. İnanmamaya kararlı olanları ikna etmek için mucizeler bile yeterli değildir.

`Markos 8:14-21 ayetlerini okuyun. Öğrenciler neyi unutmuşlardı ve İsa bundan ne anlam çıkarıyor?`

İsa fırsattan yararlanarak öğrencilerini Ferisilerin ve Hirodes’in “mayasına” (Mar. 8:15), yani öğretilerine karşı uyarıyor (Mat. 16:12 ile karşılaştırın).

Ancak öğrenciler yanlış anlıyorlar ve İsa’nın gerçek ekmek satın almaktan kaçınmaktan bahsettiğini düşünüyorlar. Öğrenciler yanlış anladığında hep olduğu gibi, İsa onlara bilgi veriyor. Rab bir dizi soru soruyor. İlki, cevap beklemediği bir soru ve öğrencilerin O’nun görevini anlamamış olmalarından duyduğu hayal kırıklığını ifade ediyor. Sözleri, Markos 4:10-12 ayetlerinde anlamayan yabancılar hakkında söylediklerini anımsatıyor. O’nun güçlü sözlerinin amacı, öğrencilerini ruhsal uyuşukluklarından uyandırmaktı.

Markos 8:19, 20 ayetlerinde, 5,000 kişiyi (Mar. 6:30-44) ve 4,000 kişiyi (Mar. 8:1-10) doyurduktan sonra kaç sepet dolusu yemek fazlası topladıklarını soruyor. Bu sorular, kaynakların kısıtlı olmasının, Rab’bin Mesih’i için bir engel oluşturmadığını şimdiye kadar anlamış olmaları gerektiğini göstermek içindi. Markos 8:21 ayetindeki son sorusu bir kez daha cevap beklemediği sorulardan biridir: “Hâlâ anlamıyor musunuz?” Sonuçta İsa’yla birlikte gördükleri ve tecrübe ettikleri onca şeyi düşünün.

`Yüreklerimizi ve zihinlerimizi Tanrı’nın gerçekliğine ve O’nun sevgisine açık tutmayı nasıl öğrenebiliriz? Tanrı’ya ve O’nun sevgisine dair bize verilen tüm kanıtlar üzerinde düşünün. Yine de zaman zaman kuşku duymak neden bu kadar kolay görünüyor?`