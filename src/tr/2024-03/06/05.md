---
title:  Dili Tutuk
date:   07/08/2024
---

`Markos 7:31-37 ayetlerini okuyun. İsa’ya getirilen kimdi ve İsa onun için ne yaptı?`

İsa Sur ve Sayda bölgesinden Celile’ye dönerken en kısa yolu kullanmadı. Görünüşe göre Sur bölgesinden kuzeye, Sayda bölgesine, sonra iç bölgelere ve Celile Gölü’nün kuzeydoğusundaki bölgeye gitti ve sonunda gölün yakınına vardı. Muhtemelen öğrencilerine öğretmek için ek zaman ayırdığı dolambaçlı bir yoldu.

Metinde adamı İsa’ya kimin getirdiği tam olarak belirtilmiyor, ancak adamın sorununun ne olduğu son derece açıktı –duyamıyordu ve konuşmakta zorluk çekiyordu. İşitme kaybı insanları çevrelerinden soyutlar ve ileri derecede sağırlık konuşmayı öğrenmeyi zorlaştırabilir. Bu adamın sorunu uzun süredir devam ediyor olabilirdi.

İsa adamın durumunu anlamıştı, onu kalabalıktan ayırıp bir kenara çekti. Rab’bin adamı iyileştirme biçimi, özellikle günümüz okuyucuları için tuhaftır. Parmaklarını adamın kulaklarına soktu, tükürdü, diline dokundu ve iç çekti. İsa iyileştireceği adamın hastalıklı yerlerine dokunmuştu, fakat neden iç çekmişti? “İsa gerçeğe açık olmayan kulakları, Kurtarıcı’yı kabul etmeyi reddeden dilleri düşününce iç çekti.”—Ellen G. White, _Sevgi Öğretmeni_, s. 391.

İsa mucizevi bir şekilde adamın işitme duyusunu geri kazandırdı ve anlaşılır bir şekilde konuşmasını sağladı. İç çekmesi, Tanrı’nın insanların özgür seçim hakkına sahip olması konusunda Kendisine koyduğu sınırları gösteriyor. O insanların iradelerini baskı altına almayacaktır. Her kişi yaşamını kimin yöneteceğini seçmekte özgürdür –Hayat Önderi ya da karanlığın efendisi. İsa sağır kulakları açabilirdi fakat iman etmeyen yürekleri O’nun Mesihliğini kabul etmeye zorlamazdı.

Bu kısa hikayeaynı zamanda Tanrı’nın yürekten O’na dönenler için neler yapabileceğini de gösteriyor. Belki de imanınızı paylaşma konusunda çekingenlik yaşıyorsunuz, ne söyleyeceğiniz konusunda dilinizin tutulduğunu hissediyorsunuz.

Bu mucize, Rab İsa’nın başkalarının ihtiyaçlarına duyarlı olmanız ve onları yolculuklarında desteklemek için uygun bir söz paylaşmanız amacıyla kulaklarınızı açabileceği konusunda cesaret veriyor.

`Size verilmiş olan işitme ve konuşma armağanlarıyla ne yapıyorsunuz? Onları nasıl kullanıyorsunuz?`