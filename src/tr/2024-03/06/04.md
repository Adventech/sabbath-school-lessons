---
title:  Köpekler de Kırıntıları Yer
date:   06/08/2024
---

`Markos 7:24-30 ayetlerini okuyun. Bu hikayede hangi önemli dersler bulunuyor?`

Dünkü dersteki zorlayıcı bölümün hemen ardından, bu bölümdeki hikayede rahatsız edici sorular ortaya çıkarıyor. İsa bu kadına neden bu kadar sert bir şekilde tepki veriyor ve ona köpek diyor?

İsa bunu açıklığa kavuşturmuyor fakat kadına verdiği yanıttaki iki özellik ona ne öğrettiğini gösteriyor. Markos 7:27 ayetinde “önce” çocukların doyurulması gerektiğini söylüyor. Eğer bir “önce” varsa, bir “sonra” olması da mantıklı görünüyor. Diğer bir husus ise, İsa’nın köpek sözcüğünün küçültülmeli halini kullanmasıdır; bu, köpek yavrularını değil, daha ziyade, bağlam içinde, sokak köpeklerinin aksine evin içine girmesine izin verilen köpekleri ifade etmektedir. Kadın İsa’ya verdiği yanıtta bu iki özelliğe dikkat çekiyor ve bu da onun yanıtını açıklamaya yardımcı oluyor.

Kadının yanıtı oldukça dikkat çekici. Şöyle diyor: “Haklısın, Rab… Ama köpekler de sofranın altında çocukların ekmek kırıntılarını yer” (Mar. 7:28).

Bu kadın İsa’ya nasıl böyle bir yanıt verebildi? Kuşkusuz ki onu harekete geçiren kızına duyduğu sevgiydi. Fakat İsa da onu yüreklendirmişti. “Önce” diyerek, bir “sonra” olabileceğini ima etmişti. Dahası, onun masanın altındaki bir köpek olduğunu ima etmişti. Evde masanın altında yatan köpek gibi, o da İsa’nın ayaklarına kapanmış kızı için yalvarıyordu. Buna dayanarak, köpeğin yere düşen yiyecek üzerinde hakkı olduğunu iddia etti.

Kadının verdiği cevap onun imanını ortaya koyuyor. Kızının uzaktan iyileştirilmesi gibi büyük bir mucizeye “kırıntı” demesi, hem İsa’nın gücünün gerçekten büyük olduğunu (Böyle bir mucize kırıntıysa, bir somun ekmek ne olurdu?) hem de kadının isteğini yerine getirmenin O’nun için küçük bir mesele olduğunu gösteriyor. İsa duygulandı ve kadının isteğini yerine getirdi.

“İsa tavırlarıyla, kendisine İsrail’den dışlanmış gözüyle bakılan kadının artık bir yabancı olmadığını; aksine Allah’ın ailesinin bir ferdi olduğunu göstermiştir. Bir çocuk olarak Baba’nın armağanlarını paylaşma hakkına sahiptir.”—Ellen G. White, _Sevgi Öğretmeni_, s. 387.

`Diğer ırklara ve milletlere karşı önyargılı olmak neden İsa’nın öğretisine son derece aykırıdır? Bu kötülükten nasıl arınmaya çalışabiliriz?`