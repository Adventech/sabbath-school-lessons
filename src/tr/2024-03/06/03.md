---
title:  Temiz Eller mi, Temiz Yürek mi?
date:   05/08/2024
---

`Markos 7:14-19 ayetlerini okuyun. İsa Markos 7:15 ayetindeki gizemle ne demek istemiştir?`

İsa’nın bu ayetteki sözleri, Levililer 11. bölümdeki temiz ve kirli yiyeceklerle ilgili öğretiyle ilişkisini değerlendiren birçok kişi için bir bilmece olmuştur. İsa bu tür ayrımları ortadan kaldırıyor muydu? Yedinci Gün Adventistleri et yiyen kilise üyelerinin sadece temiz hayvanlar listesinden et yemeleri gerektiğini öğretmekle hata mı ediyor?

İlk olarak, İsa’nın Markos 7:6-13 ayetlerinde gelenek karşısında Musa’yı savunmuşken, Markos 7:14-19 ayetlerinde aniden Musa’nın talimatlarını reddetmesi garip olurdu. İkincisi, Ferisilerin savunduğu geleneğin Eski Ahit öğretisinde bir temeli bulunmamaktadır; aksine yiyecek yasalarının vardır. Üçüncüsü, Markos 7:19 ayetinde İsa’nın tüm yiyeceklerin temiz olduğunu bildirdiği söylenirken kastedilen şey, yiyecek yasalarının kaldırıldığı değil, Ferisilerin uydurduğu temas yoluyla kirlenme geleneğinin geçersiz olduğudur. Örneğin bu, Uluslardan olanlara temas ettiğinizde kirleniyorsanız, onların dokunduğu yiyeceklerle temas ettiğinizde de kirleneceğiniz anlamına geldiği için yanlış bir düşüncedir.

`Markos 7:20-23 ayetlerini okuyun. İsa bir kişinin kirlenmesine neyin sebep olduğunu söylüyor?`

Markos 7:19 ayetinde İsa yiyeceklerin kalbe değil, mideye girdiğini ve oradan da bağırsak yoluyla dışarı çıktığını söylüyor. Ancak Markos 7:21-23 ayetlerinde kötülüğün yüreğin içinden, kişinin kimliğinin merkezinden geldiğini belirtiyor. Kötü düşüncelerle başlayıp kötü eylemlerle son bulan kötü alışkanlıkların bir listesini sunuyor.

Markos 7:10 ayetindeki beşinci buyruğa yapılan atıf kötülükler listesine dahil edildiğinde, On Emir’in ikinci tabletindeki her buyruğun orada yer aldığını görüyoruz. Dahası, İsa Markos 7:7 ayetinde boş yere tapınmadan bahsediyor; bu, On Emir’in ilk dört buyruğunun merkezinde yer alan şeyin çiğnenmesidir. Dolayısıyla, İsa bu bölüm boyunca Tanrı’nın Yasası’nı savunmaktadır.

`Doğru din bilgisine sahip olabilirsiniz, ama yüreğiniz tam olarak ve nihai olarak kime ait?`