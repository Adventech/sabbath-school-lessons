---
title:  Tanrı’nın Emirlerine Karşı İnsan Gelenekleri
date:   04/08/2024
---

`Markos 7:1-13 ayetlerini okuyun. Burada hangi önemli gerçekler açıklanıyor?`

Sebt Okulu’nda bu bölümü okuyan ve eve gelip annelerine yemekten önce ellerini yıkamak zorunda olmadıklarını, çünkü İsa’nın böyle söylediğini söyleyen çocukları hayal edebilirsiniz. Ancak bu hikayetemizlikle ilgili değildir.

İsa’nın zamanında, o topraklardaki pek çok kişi törensel saflığa son derece önem veriyordu. Eski Ahit’te bu kurallar sadece kâhinler için geçerli olmasına rağmen (Çık. 30:17-21), iki antlaşma arasındaki dönemde, törensel olarak saf kalmak için el yıkama fikri sıradan insanlara da yayılmıştı. Din önderlerinin İsa’ya öğrencileri hakkında şikâyette bulunmalarının sebebi bu anlayışta bulunmaktadır.

İsa kendisine sorulan soruya doğrudan yanıt vermiyor. Bunun yerine, öğrencilerini iki yönlü bir yanıtla savunuyor. İlk olarak, Yeşaya’nın görünürde Tanrı’yı onurlandıran fakat yüreği O’ndan uzak olan bir ulusu azarlayan güçlü sözlerini aktarıyor (Yşa. 29:13). Yeşaya’dan yapılan alıntı, ilahi buyrukların yerine insan geleneklerini koymanın kınanmasıyla devam ediyor.

İsa’nın yanıtının ikinci bölümü Yeşaya’dan yaptığı alıntıyla örtüşüyor. Rab, Tanrı’nın anne babayı onurlandırma (Çık. 20:12), yani yaşlılıklarında onlara bakma buyruğuna atıfta bulunuyor ve bunu, kişinin Tanrı’ya bir şey (armağan, kurban) verdiği, bunu kendisi için kullandığı, ancak ihtiyacı olan yaşlı anne babasını bundan mahrum bıraktığı dini bir gelenekle karşılaştırıyor. Şu konuşmayı hayal edin: “Üzgünüm baba. Sana yardım etmek isterdim ama parayı tapınağa verdim.”

İsa’nın kararlılıkla saldırdığı işte bu tür ikiyüzlülüktür. Onlar insan geleneğini Tanrı’nın Sözü’nün üzerine koymuşlar ve böylece günah işlemişlerdir.

Peki Ferisilerin sorusuna ne yanıt verdi? İsa’nın yanıtı, onların Tanrı’nın isteğine uygun olmak için gerekli gördüğü el temizliği konusundaki ısrarlarını ikna edici bulmadığını ima ediyor. Bunun yerine, verdiği yanıt insan gelenekleri karşısında Yasa’nın emirlerini açıkça destekliyor. (Ayrıca bkz. Mar. 1:44; Mar. 7:10, 11; Mar. 10:3-8; Mar. 12:26, 29-31).

`Belki de Tanrı’nın yasasının ilkeleriyle çelişen bazı “geleneklere” sahip olabilir miyiz? Eğer öyleyse, bunlar neler olabilir?`