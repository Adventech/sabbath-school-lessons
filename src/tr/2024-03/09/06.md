---
title:  En Önemli Buyruk
date:   29/08/2024
---

`Markos 12:28-34 ayetlerini okuyun. Arkadaş canlısı din bilgini hangi önemli soruyu sordu ve İsa hangi çifte yanıtı verdi?`

Markos Müjdesi’nde bu noktaya kadar, birkaç istisna dışında din önderlerinin çoğu İsa’ya muhalifti. Bu durum özellikle İsa’nın Yahudiliğin kalbinde yer alan tapınak ibadeti konusunda önderlerle karşı karşıya geldiği Yeruşalim’de geçerliydi. Bu nedenle, bir din bilgininin tartışmaları dinlemesi ve İsa’nın verdiği cevapları takdir etmesi, İsa’ya karşı sürmekte olan düşmanlık göz önünde bulundurulduğunda, onun hem dürüstlüğünü hem de cesaretini gösteriyordu. İsa’ya hoşgörü duyan biri bile olsa, geride durup izlemek daha kolay olurdu. Ama bu adam bunu yapmadı.

Din bilgini hangi buyruğun en önemlisi olduğu sorusuyla dinin kalbine dokundu. İsa, Yasa’nın Tekrarı 6:4, 5 ayetlerinden Yahudiliğin iman ikrarı olan Şema’dan alıntı yaparak sade ve açık bir şekilde yanıt verdi. İsa en büyük buyruğun Tanrı’yı bütün yüreğinle, bütün canınla, bütün anlayışınla ve bütün gücünle, yani bütün benliğinle sevmek olduğunu söyledi. İsa, yine Eski Ahit’ten, bu kez Levililer 19:18 ayetinden alıntı yaparak, komşunu kendin gibi sevmenin de en önemli ikinci buyruk olduğunu söyledi ve din bilginine ilave açıklamada bulundu.

İnsanlar zaman zaman sevmeyi emretmenin nasıl mümkün olduğunu merak ediyorlar. Yasa’nın Tekrarı’ndaki buyruğun toplumsal bağlamı bu sorunu açıklamaya yardımcı oluyor. Burada kullanılan dil, taraflar arasındaki eski antlaşmalardan geliyor. “Sevgi” kavramı ise, antlaşmanın gerekliliklerine sadık kalmayı, onları sadakatle yerine getirmeyi ifade ediyor. Dolayısıyla, taraflar arasındaki derin sevgi kavramı reddedilmiyor olsa da, burada daha çok bu sadakatin göstergesi olan eylemlere odaklanılmaktadır.

Din bilgini dürüst biriydi. İsa’nın verdiği yanıtın açıklığını ve sadeliğini gördüğünde bunu söyledi. Dürüst din bilgini İsa’nın verdiği cevabın doğru olduğunu onayladığı için, diğer din önderlerinin kaşlarını çattıklarını hayal edebiliriz. Bunları söylemeye başka kimse yanaşmamıştı. İsa ayrıca din bilginini dürüst cevap verdiği için onaylıyor ve onun Tanrı’nın Egemenliği’nden uzak olmadığını söylüyor. Uzakta olmamak orada olmak anlamına gelmiyor. Din bilgininin hâlâ İsa’nın kim olduğunu kabul etmeye ve iman yolculuğunda bir adım daha atarak O’nu izlemeye ihtiyacı vardı.

`Tanrı’yı sevmeyi ve komşularımızı kendimiz gibi sevmeyi nasıl öğrenebiliriz? Bu buyrukları yerine getirmenin anahtarı neden çarmıhtır?`