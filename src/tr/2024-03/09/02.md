---
title:  Zaferli Giriş
date:   25/08/2024
---

`Markos 11:1-11 ve Zekeriya 9:9, 10 ayetlerini okuyun. Burada ne oluyor?`

Bu hikayenin yarısı İsa’nın iki öğrencisini, Yeruşalim’e giderken üzerine binmesi için bir sıpa getirmeleri amacıyla yakınlardaki bir köye göndermesiyle ilgilidir. Bu hikayeye neden bu kadar çok zaman ayrılmıştır?

Bu sorunun iki yanıtı var. Birincisi, İsa’nın kâhinlik güçlerini göstererek Yeruşalim’e varışının saygınlığını artırıyor ve bunu Tanrı’nın iradesine bağlıyor. İkincisi, hikayenin bu unsuru, kralın Yeruşalim’e bir sıpa üzerinde gireceğinden söz eden Zekeriya 9:9, 10 ayetleriyle bağlantılıdır. Bu sahne, Adoniya’nın tahtı gasp etmeye çalıştığı ve Davut’un Süleyman’a hemen taç giydirilmesini emrettiği zaman, Süleyman’ın Yeruşalim’e eşek üzerinde girişini anımsatıyor (1. Krallar 1:32-48).

“Mesih’in doğumundan beş yüz yıl önce, Zekeriya peygamber Kral’ın İsrail’e gelişini böyle önceden bildirmişti. Bu peygamberlik sözü artık gerçekleşmek üzereydi. Uzun zamandır kraliyet payesini reddeden Kişi, şimdi Davut’un tahtının vaat edilen varisi olarak Yeruşalim’e geliyordu.”—Ellen G. White, _Sevgi Öğretmeni_, s. 559.

Yeruşalim tepelik bir bölgede, deniz seviyesinden yaklaşık 700 metre yükseklikte yer almaktadır. İsa’nın zamanında nüfusu belki 40.000-50.000 kişiydi, fakat bu sayı Fısıh Bayramı’nda artıyordu. Kent sadece 250 dönümlük bir alanı kaplıyordu, ancak tapınak dağı bu alanın yaklaşık 37 dönümünde bulunuyordu. Güzel tapınak yerleşkesi kente hâkimdi.

İsa doğudan girdi, Zeytin Dağı’ndan indi ve muhtemelen Altın Kapı’dan Tapınak Dağı’na girdi (bu kapı şimdi tuğlalarla kapatılmış durumdadır). Tüm kent İsa’nın girişiyle çalkalandı, herkes O’nun simgesel hareketinin önemini fark etmişti. İsa’ya eşlik eden kalabalık, aslen “şimdi kurtar” anlamına gelen ama zamanla “Tanrı’ya övgü” anlamında kullanılmaya başlanan hozana diye bağırıyordu.

İsa’nın Markos Müjdesi’nin büyük bir bölümünde ısrarla vurguladığı gizlilik dönemi geçmişte kalmıştı. Şimdiyse İsa çok iyi bilinen simgesel bir kraliyet davranışını göstererek açıkça Yeruşalim’e giriyordu. Tapınağa girdi, fakat saat geç olduğu için sadece etrafa bakındı ve sonra on iki öğrencisiyle birlikte Beytanya’ya çekildi. Bir isyana ya da ayaklanmaya dönüşebilecek olan bu olay O’nun sessizce çekilmesiyle son buldu. Ancak ertesi gün farklı olacaktı.

`Sıpaya binme fikri alçakgönüllülüğü çağrıştırıyor. Bu özellikle Hristiyanlar için neden bu kadar önemli bir niteliktir? Çarmıhın ışığında gurur duyacak neye sahibiz?`