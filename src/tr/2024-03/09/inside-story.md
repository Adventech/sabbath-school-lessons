---
title:  İman Hayati
date:   30/08/2024
---

### Bir Rüya Babanın Hayatını Değiştiriyor, Bölüm 6

_Andrew McChesney Tarafından_

Anush yıllarca babasının Tanrı'ya gelmesi için dua etmişti. Babası onun ve annesinin Şabat günleri kiliseye dönmelerine izin verdikten sonra, daha da içtenlikle dua etmeye başladı ve Tanrı'ya Kendisini babasına göstermesi için yalvardı. “Bu hikayenin merkezi olmak istemiyorum. Beni görmezden gel,” diye dua etti. “Babamla rüyalar, görümler veya arkadaşlar aracılığıyla konuş. Ben, sadece onun kurtuluşunu istiyorum."

Meseleyi Tanrı'ya havale etti. "Bu, Sen ve onunla ilgili" dedi.

Sonra baba bir rüya gördü. İçinde Ermenistan'daki kasabalarının yakınında bulunan bir şehre ateş yağdığını gördü. Bazı insanların koştuğunu ve çığlık attığını, diğerlerinin ise barışçıl olup şarkı söylediğini gördü. Baba hayrete düşmüştü. Anush ve annesine rüyayı anlattı.

Hemen hemen aynı sıralarda Anush, Kutsal Ruh hakkında çevrimiçi bir vaaz izledi ve bunu babasına anlattı. "Vaiz, Kutsal Ruh'un ateşinin bizi cehennem ateşinden koruduğunu söyledi" dedi. "Kutsal Ruh'un ateşini aldığında, dünyanın sonundaki ateşten korkmayacaksın."

O an bir şey yerine oturdu. Baba, rüyasındaki korkmuş insanların Kutsal Ruh'a sahip olmadıklarını ve cehennem ateşinden korktuklarını, barışçıl insanların ise Kutsal Ruh'un ateşini aldıkları için korkmadıklarını anladı. Vaftiz sırasında Kutsal Ruh'un güvercin biçiminde İsa'nın üzerine indiğini okuduğunu hatırladı (Matta 3:16).

Babası, "Vaftiz edilmem gerekiyor" dedi.

Ama bu sözler ağzından çıkarken bile ona tuhaf geliyordu. Ermenistan, MS 301 yılında, Hristiyanlığı benimseyen ilk ülke olmakla gurur duymaktadır ve birçok Ermeni, Hristiyan olmayı bir görev olarak bilir. Yetişkinken değil, bebekken vaftiz edilirler. Baba artık ne yapması gerektiğini bilmiyordu.

Anush, "Kutsal Kitap sende" dedi. "Oku onu. Bırak Kutsal Kitap sorularını yanıtlasın. Kutsal Kitap’ın seni doğru kiliseye yönlendirmesine izin ver.”

Babası Kutsal Kitap'ı daha da ciddiyetle okudu. Bir gün bir arkadaşı ona Kutsal Kitap’ı neden bu kadar dikkatle okuduğunu sordu. "Övünülecek bir şey mi bu?" Arkadaşı sordu. “İsa yarın gelse, ona 'sadece Kutsal Kitap’ı okudum' diyebilir misin? Bu yeterli olur mu?”

Sorular babayı şok etti. Bütün vücudu titriyordu. Kısa bir süre sonra arkadaşının evinden çıkıp arabasında yalnız kaldığında içini Tanrı'ya döktü. “Eğer İsa yarın gelseydi, O’na ne derdim?” diye dua etti. “Eğer İsa gerçekten gelseydi, O'na ne derdim?”

Eve gitti ve anneye, "Bir sonraki Şabat günü seninle kiliseye gideceğim" dedi.

Ancak baba, kasabanın yedi kadından oluşan kilisesine gitmek istemiyordu. "Sonraki kasabadaki kiliseye gidelim" dedi.

O Şabat gününden itibaren baba her hafta kilisede ibadet etmeye başladı.

_Geçen çeyreğin On Üçüncü Şabat Sunusunun bir kısmı, Ermenistan'ın Erivan kentinde, Anush'unki gibi aileler için bir etki merkezi açmaya gitti. Sunularınızla müjdenin yayılmasına yardımcı olduğunuz için teşekkür ederiz. Gelecek hafta: Baba vaftiz oluyor._