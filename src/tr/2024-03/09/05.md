---
title:  Dünyevi Görevler ve Göksel Sonuçlar
date:   28/08/2024
---

`Markos 12:13-27 ayetlerini okuyun. Burada ne oluyor ve İsa hangi gerçekleri öğretiyor?`

Din önderleri İsa’yı Romalı valinin ya da halkın karşısında suçlu göstermek için kullanabilecekleri bir konuda sıkıştırmaya çalışıyorlardı. Bu tartışmada konu vergi ödeme meselesiydi. O zamanda ve o bölgede, vergi ödemeyi reddetmek Roma yönetimine karşı isyan olarak algılanabilirdi ve bu da ciddi bir suçtu.

İsa’nın Sezar’ın hakkını Sezar’a, Tanrı’nın hakkını Tanrı’ya verin şeklindeki yanıtı O’nu tuzağa düşmekten kurtarmıştı. Bu yanıt aynı zamanda iman edenlerin devlete karşı sorumlulukları konusunda önemli bir talimat vermektedir. “Roma koruması altında yaşayan Yahudilere Allah’a karşı olan görevlerini ihmal etmeden kendilerinden istenen vergileri vermeleri gerektiğini açıkladı. Her vatandaş gibi ülke yasalarına uysalar bile ön planda Allah’a olan bağlılıkları göz önünde tutulacaktı.”—Ellen G. White, _Sevgi Öğretmeni_, s. 592.

Bundan sonra ölülerin dirilmesiyle ilgili bir soru geldi. Sadukiler, Kutsal Yazı olarak sadece Musa’nın beş kitabını kabul eden bir rahipler topluluğuydu. Ölülerin dirildiğine inanmıyorlardı. Soru olarak İsa’ya sundukları hikayemuhtemelen kurguydu. Soru, yedi erkek kardeş ve bir kadın hakkındaydı. Musa’nın yasasına göre, aile soyunun devamını sağlamak için, bir adam erkek çocuğu olmadan ölürse, erkek kardeşi onun dul karısıyla evlenir ve bu birliktelikten doğan çocuklar yasa önünde ölen adamın çocukları olurdu (Yas. 25:5-10).

Diriliş öğretisine itibar kaybettirmek isteyen Sadukiler, kadının dirilişte kimin karısı olacağını sorarak ahlaki bir ikileme işaret ettiler. İsa, Kutsal Yazılar’dan ve Tanrı’nın kudretinden bahsederek iki aşamada onların savlarına karşılık verdi. İlk olarak, Tanrı’nın dirilişteki kudretini tarif etti ve gökte evlilik olmayacağını belirtti. Sonra da Tanrı’nın, İbrahim, İshak ve Yakup’un Tanrısı olduğunu söylediği Mısır’dan Çıkış 3:1-22 ayetlerine başvurarak diriliş öğretisini savundu. İsa bunun onların diriltileceği anlamına geldiğini ima etti; eğer Tanrı mevcut durumda ölü olan İbrahim, İshak ve Yakup’un Tanrısıysa, onlar ölü kalamazlar.

`Birisi size “Tanrı’nın kudretini biliyor musun?” diye sorsa, ne cevap verirdiniz ve neden?`