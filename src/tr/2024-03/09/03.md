---
title:  Lanetlenen Ağaç ve Temizlenen Tapınak
date:   26/08/2024
---

`Markos 11:12-26 ayetlerini okuyun. Burada anlatılan olayların önemi nedir?`

Sabah, Yeruşalim’den sadece üç kilometre uzaklıktaki Beytanya’dan gelen İsa acıkmıştı. Yapraklanmış bir incir ağacı görünce, belki biraz turfanda meyve bulma umuduyla yanına gitti. Eski Ahit yasasına göre, açlığı gidermek için komşunun tarlasından ya da bahçesinden yiyecek yenilebildiği için bu eylem hırsızlık sayılmıyordu (Lev. 19:9, Lev. 23:22, Yas. 23:25). Fakat İsa ağaçta hiç meyve bulamadı ve “Artık sonsuza dek senden kimse meyve yiyemesin!” dedi (Mar. 11:14). Bu İsa için çok garip ve alışılmadık bir davranıştı, ancak hemen ardından gerçekleşenler olayı daha da çarpıcı hale getiriyor.

Bundan sonra olanlar muhtemelen (Kayafa tarafından yakın zamanda başlatılan) kurban satışının yapıldığı Uluslardan olanların avlusunda meydana gelmişti. İsa, sessiz ibadetin geri dönebilmesi için satıcıları avlulardan uzaklaştırdı. Onun bu hareketi tapınak düzeninden sorumlu olan kişilere karşı doğrudan bir hakaretti.

İsa, kutsallıktan uzak bu alışverişi sert bir şekilde azarlamak için iki Eski Ahit ayeti arasında bağlantı kurdu. Tapınağın tüm insanlar için bir dua evi olması gerektiğinde ısrar etti (Yşa. 56:7) ve Uluslardan olanları da vurgulayarak buna dahil etti. Sonra da önderlerin tapınağı bir haydut yuvası haline getirdiklerini söyledi (Yer. 7:11). İsa bu şaşırtıcı günün sonunda öğrencileriyle birlikte kentten ayrıldı (Mar. 11:19).

Ertesi sabah kente dönerken (bkz. Mar. 11:20-26), öğrenciler incir ağacının kökünden kuruduğunu görünce şaşırdılar. İsa olanları açıklarken onlara dua ve bağışlanma hakkında bir ders verdi. Tüm bunlar ne anlama geliyor?

Bu iki hikaye Markos Müjdesi’ndeki dördüncü Sandviç hikayesidir (3. derse bakın). Bu tip hikayelerde benzer karakterlerin birbirine tezat davranışlar göstermesi ya da zıt karakterlerin benzer davranışlar göstermesi yoluyla çarpıcı bir ironi ortaya çıkıyor. Bu hikayede incir ağacı ve tapınak benzer durumdadır. İsa ağacı lanetliyor fakat tapınağı arındırıyor, bunlar birbiri arasında tezat olan davranışlardır. Ancak ironi şu ki, din önderleri şimdi İsa’yı öldürmek için komplo kuracaktı ve bu eylem İsa ile tamamlanmış olan tapınak hizmetlerinin sonunu getirecekti.

`Hayatınızda İsa’nın arındırmasına ihtiyaç duyduğunuz şeyler nelerdir? Bu nasıl gerçekleşir?`