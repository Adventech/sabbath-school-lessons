---
title:  Benzetmelerin Amacı
date:   23/07/2024
---

`Markos 4:10-12 ayetlerini okuyun. İsa neden benzetmelerle öğretiyordu?`

Bu ayet yüzeysel bir şekilde okunduğunda, İsa’nın dışarıdakileri aydınlatmamak için benzetmelerle öğrettiği izlenimini veriyor. Ancak böyle bir değerlendirme, İsa’nın Markos Müjdesi’nin başka yerlerindeki faaliyetleriyle uyuşmuyor. Markos 3:5, 6 ayetlerinde İsa din önderlerinin katı yürekleri karşısında kederleniyor. Markos 3:22-30 ayetlerinde İsa din bilginlerinin iddialarını ciddiye alıyor ve neden yanıldıklarını ayrıntılı olarak açıklıyor. Markos 12:1-12 ayetlerinde din önderleri İsa’nın kiracılarla ilgili benzetmesinin kendileriyle ilgili olduğunu anlıyorlar. Bu aslında O’na karşı kurdukları komplonun nereye gittiğine ve bunun korkunç sonuçlarına dair bir uyarıydı. İsa onlar için kaygılanıyor olmasaydı, onları uyarmazdı. Sonuç olarak, İsa’nın Markos 4. bölümdeki sözlerinin ne anlama geldiğini anlamak için daha yakından bakmak gerekiyor. İsa burada Yeşaya 6:9, 10 ayetlerini yorumluyor.

`Yeşaya 6:1-13 ayetlerini okuyun. Burada Yeşaya’ya ne oluyor ve İsrail’e iletmesi için ona ne mesaj veriliyor?`

Yeşaya tapınakta Tanrı’dan bir görüm görüyor. Tanrı’nın yüceliği ve kendi kirliliği karşısında eziliyor. Tanrı onu temizliyor ve şaşırtıcı bir mesajı iletmekle görevlendiriyor. Tıpkı Markos Müjdesi’nde olduğu gibi, bu mesajın içeriği, Tanrı’nın halkı için çok fazla teselli barındıran Yeşaya kitabıyla da uyuşmuyor.

Yeşaya 6. bölümde mesajın amacı halkı şaşırtarak uyandırmak ve böylece kötü yollarından dönmelerini sağlamaktır. İsa’nın Markos’taki sözlerini anlamanın anahtarı, Markos 3:35 ayetinde bulunmaktadır. İsa’nın sözlerini ve öğretilerini anlamak için, kişi Tanrı’nın isteğini yerine getirmelidir (Mar. 3:35). Bu, o kişiyi İsa’nın ailesine katar. İsa’nın iblis tarafından ele geçirildiğine çoktan karar vermiş olanlar onu dinlemeyeceklerdir.

İsa’nın Yeşaya 6. bölümden yaptığı alıntının amacı, Tanrı’nın insanları dışarıda tutması değil, kendi önyargılı düşüncelerinin ve yüreklerinin katılığının onları kurtaran gerçeği kabul etmekten alıkoyuyor olmasıdır.

Bu gerçek, ekinci benzetmesinin temel kavramıdır. Her kişi ne tür bir toprak olacağını kendisi seçer. Herkes İsa’ya teslim olup olmayacağına kendisi karar verir. Sonunda hepimiz seçim yaparız.