---
title:  İsa’nın Yorumu
date:   22/07/2024
---

İsa benzetmeyi bitirmişti ve ardından bir açıklama yapmamıştı. Ayete göre, İsa “çok büyük bir kalabalık” (Mar. 4:1) karşısında konuşmuştu. Ancak daha sonra, daha küçük bir gruba hitaben (Markos 4:10), benzetmenin ne anlama geldiğini açıkladı.

`Markos 4:13-20 ayetlerini okuyun. İsa ekinci benzetmesini nasıl yorumluyor?`

İsa benzetmeyi, hikayedeki bazı ayrıntıların temsil ettiği, hikayenin dışındaki öğeleri tanımlayarak yorumluyor. Bu yorum, hikayenin gerçek dünyaya göndermeler içeren esnek bir kinaye olduğunu, her bir ayrıntı için bir gönderme olması gerekmediğini gösteriyor.

İsa tohumu “söz” olarak tanımlıyor. Bu, özellikle İsa’nın vaaz ettiği Tanrı’nın Sözü’ne işaret ediyor. Yakup 1:21 ayeti şöyle diyor, “Bunun için, her türlü pisliği ve her tarafa yayılmış olan kötülüğü üstünüzden sıyırıp atarak, içinize ekilmiş, canlarınızı kurtaracak güçte olan sözü alçakgönüllülükle kabul edin.”

Farklı topraklar farklı dinleyici tipleridir. İsa’nın yorumuna göre, herkes Söz’ü işitir; yani tüm toprak türlerinin üzerine tohum ekilmiştir. Ancak kabullenme farklıdır. Yol kenarındaki toprak serttir ve kuşlar tohumu kapıp götürür. İsa bunu Şeytan’ın gerçeği alıp götürmesiyle ilişkilendiriyor. Kayalık toprağın derinliği azdır. İsa bunu bağlılıkları sığ olan insanlarla ilişkilendiriyor; onlar öğrenciliğin bedelini hesaba katmamışlardır. Dikenli toprak, üzerine ekilen tohumu boğar. İsa bunun, Söz’ü boğan dünyasal kaygılar ve zenginliği aldatıcılığı anlamına geldiğini açıklıyor. Ancak iyi toprak, Söz’ü işitip kabul edenleri temsil eder. Böylece tohum büyür ve bol ürün verir.

En uzun açıklamalar kayalık toprak ve dikenli toprak içindir. İsa kayalık toprağın simgelediği dinleyicileri tanımlarken, zıt unsurlara işaret ediyor –onlar Söz’ü sevinçle alırlar ama geçici öğrencilerdir. Zulümle karşılaştıklarında uzaklaşırlar. Dikenli toprakla simgelenen dinleyiciler ise bunun tam tersidir. Zor zamanlar yüzünden değil, iyi zamanlar yüzünden uzaklaşırlar –odak noktaları Tanrı’nın egemenliği değil dünyasal şeylerdir. Onların ilgileri ve endişeleri dünyanın sundukları etrafında döner.

`Kendi yaşamınızı düşünün. Yolun, kayalık ya da dikenli toprağın herhangi özelliği yaşamınıza sinsice etki ediyor mu? Bu fark edebileceğinizden daha kurnaz bir şekilde gerçekleşebilir. Gerekirse bu durumu değiştirmek için hangi seçimi yapabilirsiniz?`