---
title:  Kandil ve Ölçek
date:   24/07/2024
---

`Markos 4:21-23 ayetlerini okuyun. İsa kandil benzetmesinde özellikle neyi vurguluyor?`

İsa’nın zamanında dünyanın o bölgesindeki evler, bulundukları yere ve zenginliğe bağlı olarak büyüklük ve yapı bakımından çeşitlilik gösteriyordu. Evler bir avlu etrafında inşa edilen Grek örneğine göre yapılıyordu, ancak farklı gelişmişlik seviyelerine sahipti. Ya da İsa köylülerin daha küçük evlerinden bahsediyor olabilir. Büyük ev ya da küçük ev fark etmez, ilke değişmezdir: İsa hakkındaki gerçek bir gün ortaya çıkacaktır.

İsa Markos 4:21 ayetinde iki soru soruyor. İlk soru olumsuz bir yanıt bekliyor –“Kandili, tahıl ölçeğinin ya da yatağın altına koymak için mi getirirler?” İkinci soru ise olumlu bir yanıt bekliyor –“Kandilliğe koymak için değil mi?” İsa konuyu açıklamak için burada neredeyse mizahi bir kurgu yapıyor. Kandiller ışık vermek içindir, yoksa bir amaçları kalmaz. Markos 4:22 ayeti benzetmeyi, gizli olan şeylerin açığa çıkarılmasıyla ilişkilendirerek açıklıyor. E-postası ya da bilgisayarı ele geçirilen herkes gizli olan şeylerin herkese açık hale geldiğini bilir! Ancak İsa burada müjdeden bahsediyor.

`Markos 4:24, 25 ayetlerini okuyun. İsa ölçek benzetmesiyle hangi dersi vermeye çalışıyor?`

Dünyanın birçok yerinde taze ürünler açık pazarlarda satılır. Satıcıların genellikle sattıkları ürünü tartmak için bir aletleri vardır. Müşterinin kendisine adil davranıldığını hissetmesine yardımcı olmak için, satılan ürüne biraz daha ekleme yapmak bu tür satıcıların yaygın bir uygulamasıdır. İsa, gerçeğe açık olma konusuna dikkat çekmek amacıyla, iyi satıcıların müşterilerine nasıl davrandıklarına değiniyor. Kişi açık olur ve ışığı takip ederse, daha da fazlasını elde edecektir. Ancak ışığı reddederse, daha önce sahip oldukları bile elinden alınacaktır.

`Hangi ölçeği kullanırsanız, o ölçekle değerlendirileceğiniz ilkesini nasıl daha iyi öğrenebiliriz? Başkalarıyla olan tüm ilişkilerinizde bunu düşünün.`