---
title:  Dünyanın Her Yanına Gidin
date:   26/09/2024
---

`Markos 16:14-20 ayetlerini okuyun. İsa öğrencilerine göründüğünde onlara ne söyledi ve bu sözler bugün bizim için ne anlama geliyor?`

İsa’nın öğrencilerine söylediği ilk sözler sadece Markos 16:14 ayetinde dolaylı bir dille yazıya geçirilmiştir. İsa onları imansızlıkları ve yüreklerinin duygusuzluğu yüzünden azarlıyor. Bu imansızlık konusu sadece günümüzde var olan bir sorun değildir. Daha önce de gördüğümüz gibi, İsa’nın asıl öğrencileri imansızlıkla mücadele etmişlerdi (Mat. 28:17, Yu. 20:24-29) ve bu kişiler kanlı canlı İsa’nın yanında olmuşlar, tekrar tekrar gerçekleştirdiği mucizeleri görmüşlerdi.

Yine de İsa gerçekten dirilmiş olduğunu çeşitli kanıtlarla onlara göstermiştir. Ancak ondan sonra tanıklıkları, Pazartesi gününün dersinde özetlediğimiz kanıtlarla birlikte iman için sağlam bir temel oluşturmuştur.

İsa daha sonra öğrencilerini Müjde’yi dünyaya duyurmakla görevlendirdi. Bu çok kapsamlı bir buyruktu. Tüm dünyaya gidecek ve müjdeyi tüm yaratılışa duyuracaktılar. İsa daha sonra onların çalışmalarının mutlulukla mı yoksa üzüntüyle mi sonuçlanacağını açıkladı –iman edenler kurtulacak, etmeyenler ise mahkûm olacaktı.

İsa ayrıca öğrencilerin çalışmalarına eşlik edecek mucizeleri de onlara açıkladı –kötü ruhları kovmak, yeni diller konuşmak, zarardan korunmak ve hastalara şifa vermek. Bazı kişiler Markos 16:18 ayetini yanlış bir şekilde Hristiyanların zehirli yılanları elleriyle yakalayarak imanlarını göstermeleri gerektiği şeklinde yorumlamışlardır. Burada böyle iddialı bir eyleme ruhsat verilmemektedir. İsa’nın tarif ettiği şey, Elçilerin İşleri 28:3-6 ayetlerinde başkalarına hizmet eden Pavlus’un korunması gibi, hizmete dahil olan kişinin korunmasıdır.

Kutsal Kitap elbette Hristiyanların her zaman zarar görmekten korunacağını söylemiyor. Tanrı bazen Müjde yayılmasının ilerletmek için bir mucize gerçekleştirmeyi uygun görür. Ancak bazen de Hristiyanlar tanıklıkları yüzünden acı çekerler. Böyle durumlarda yaşadıklarına sabırla katlanmaları, imansızlar için imanın gücünün bir başka işareti olacaktır.

Sonra, burada yaptığı her şeyi yaptıktan sonra, “göğe alındı ve Tanrı’nın sağında oturdu” (Mar. 16:19). İsa, kötülüğün tüm güçlerini yendiği için, üstün kudretin mevkisi olan Tanrı’nın sağında oturmak üzere göğe yükseldi.

Son ayete dikkat edin. Müjde’yi duyurmak için “her yere” gidiyor olmalarına rağmen, yalnız gitmiyorlardı. “Rab onlarla birlikte çalışıyor, görülen belirtilerle sözünü doğruluyordu” (Mar. 16:20). İsa o zaman onlarla birlikteydi ve şimdi de onların başlattığı işi sürdürürken bizimle birlikte olacağına söz veriyor.

> <p></p>
> “İşte ben, dünyanın sonuna dek her an sizinle birlikteyim” (Mat. 28:20).

`Bizler de müjdeyi “her yerde” duyurmaya çalışırken bu vaatten nasıl bir teselli bulabiliriz ve bulmalıyız?`