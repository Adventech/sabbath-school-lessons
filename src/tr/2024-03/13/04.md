---
title:  Mezardaki Kadınlar
date:   24/09/2024
---

“Çarmıhın yanında duran kadınlar Sebt vaktinin geçmesini beklediler. Mesih’in bedenini yağlamak için yanlarına çok değerli baharatlar alarak haftanın ilk günü sabah erkenden mezarın başına gittiler. O’nun ölümden dirileceğini düşünmediler. Tüm umutlarını yitirmişlerdi ve yüreklerini ağır bir sıkıntı kaplamıştı. Mezara doğru yürürken Mesih’in merhamet ve teselli dolu işlerini düşündüler; fakat O’nun şu sözlerini hatırlayamadılar: ‘Sizi yine göreceğim.’ Yuhanna 16:22”—Ellen G. White, _Sevgi Öğretmeni_, s. 777.

`Markos 16:1-8 ayetlerini okuyun. Ne oldu ve kadınlar ilk olarak nasıl tepki verdiler?`

Okuyucu, Müjde’nin en başından beri İsa’nın Mesih olduğunu bilmektedir. Ancak metnin kendisinde, O’nun Mesih olduğunu söyleyen ve kötü ruhların denetimi altında olmayan ilk kişi Markos 8:29 ayetinde Petrus’tur. Bu açıklama kitabın yarısına gelene kadar gerçekleşmiyor.

İsa Markos Müjdesi boyunca insanlara Kim olduğu ya da onlara şifa verdiği konularında sessiz kalmalarını söylüyor. Markos 1:44 ayetinde bir cüzamlıya onu iyileştiğini kimseye anlatmamasını söylüyor. Markos 5:43 ayetinde Yair ve karısına kızlarının diriltmesinden kimseye söz etmemelerini söylüyor. Markos 7:36 ayetinde bir topluluğa, sağır ve dilsiz adamı iyileştirdiğini kimseye anlatmamalarını söylüyor. Sonra da öğrencilerine Kendisinin Mesih olduğunu insanlara söylememelerini emrediyor (Mar. 8:30, ayrıca bkz. Mar. 9:9). Kuşkusuz İsa’nın onlara sessiz olmalarını söylemesinin temel nedeni, Daniel 9:24-27 ayetlerindeki zaman belirten peygamberlik sözlerine uyacak şekilde hizmetini tamamlamak için Kendisine zaman tanımaktı.

Bu sahnede, İsa’nın dirilmiş olduğu kendilerine söylendikten sonra bile, kadınlar korku ve şaşkınlıkla mezardan kaçtılar ve en azından ilk başta ne olduğu hakkında konuşmadılar.

Ancak bu sessizlikleri uzun sürmedi. Markos kitabının sonuna geldiğimizde, bundan başka bir şeyle karşılaşmıyoruz. “Öğrencileri de gidip Tanrı sözünü her yere yaydılar. Rab onlarla birlikte çalışıyor, görülen belirtilerle sözünü doğruluyordu” (Mar. 16:20).

Yani, İsa hakkında, O’nun Kim olduğu ve yaptıkları hakkında sessiz kalma anlayışı ortadan kalkmıştır. Kitap onların Tanrı sözünü “her yerde” yaymalarıyla sona eriyor.

`Biz, İsa ve O’nun yaptıkları hakkında neden sessiz kalmamalıyız? İsa’yı ve kurtuluş tasarısını bugün kime anlatabilirsiniz?`