---
title:  Dirilişe Seviniyorlar
date:   22/09/2024
---

`Markos 15:42-16:6 ayetlerini okuyun. Burada ne oluyor ve bu hikaye diriliş hikayesiyle neden bu kadar ilgilidir?`

Bütün Müjde yazarları İsa’nın “Hazırlık Günü” diye tanımladıkları günde öldüğü konusunda hemfikirdirler (Mat. 27:62; Mar. 15:42; Luk. 23:54; Yu. 19:14, 31, 42). Çoğu yorumcu buradan yola çıkarak Perşembe günbatımından Cuma günbatımına kadar olan sürenin ifade edildiği sonucuna varır. İsa Cuma günü öğleden sonra ölmüş ve gün batmadan önce hızla gömülmüştür.

Sebt günü boyunca Rab mezarda dinlenmişti ve İsa’nın bütün öğrencileri de dinlendi. “Şabat Günü, Tanrı’nın buyruğu uyarınca dinlendiler” (Luk. 23:56). Eğer İsa gerçekten dördüncü buyruğu yerine getirme zorunluluğunu, en azından onların zihninde önemsizleştirmiş olsa, bu oldukça garip bir davranış olurdu.

Cumartesi gecesi kadınlar baharat satın aldılar ve Pazar sabahı, alışılmış gömme işlemini tamamlama isteğiyle mezara gittiler. Elbette, İsa orada değildi!

İkinci yüzyılın başlarından itibaren Hristiyanlar İsa’nın Pazar günü dirilmiş olmasında bir değer görmeye başlamışlardır. Pazar kutsallığı bu temel üzerine inşa edilmiştir. Fakat Yeni Ahit’in öğrettiği bu mudur?

`Koloseliler 2:10-12 ayetlerini okuyun. İsa’nın dirilişinin Yeni Ahit’teki simgesi nedir?`

Kutsal Kitap’ta dirilişin bir simgesi olarak Pazar gününün kutsal kılındığını ima eden tek bir ifade bile bulunmamaktadır. O simge vaftizdir. “Baba’nın yüceliği sayesinde Mesih nasıl ölümden dirildiyse, biz de yeni bir yaşam sürmek üzere vaftiz yoluyla O’nunla birlikte ölüme gömüldük” (Rom. 6:4).

Pazar ibadetiyle ilgili yanlış öğretiye rağmen, biz Adventistler olarak İsa’nın Pazar sabahı dirilmiş olmasından sevinç duymalıyız. İsa ölümü ve dirilişiyle ölüme karşı zafer kazanmıştır ve O’nun dirilişi sayesinde biz kendi dirilişimizin güvencesine sahibiz.

> <p></p>
> “Rabbimiz İsa Mesih’in Tanrısı ve Babası’na övgüler olsun. Çünkü O büyük merhametiyle yeniden doğmamızı sağladı. İsa Mesih’i ölümden diriltmekle bizi yaşayan bir umuda, çürümez, lekesiz, solmaz bir mirasa kavuşturdu” (1Pe 1:3).

`Pavlus’un İsa’nın dirilişi konusundaki kesin inancına dikkat edin. Biz de bu kesin inanca nasıl sahip olabiliriz?`