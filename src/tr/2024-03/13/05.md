---
title:  Meryem ve Diğerlerine Görünüyor
date:   25/09/2024
---

`Markos 16:9-20 ayetlerini okuyun. Bu ayetler diriliş hikayesine ne ekliyor?`

Markos 16:9-20 ayetlerinin neredeyse tamamı Yeni Ahit’teki başka ayetlerle benzerlik göstermektedir –Mecdelli Meryem’in mezarda İsa’yı görmesi (Mat. 28:1, 9, 10; Yu. 20:11-18; Luk. 8:2 ile karşılaştırın); O’nu kırda gören iki adam (Luk. 24:13-35); on birlerin görevlendirilmesi (Mat. 28:16-20, Luk. 24:36-49, Yu. 20:19-23).

İsa’yı canlı gören ilk kişi Mecdelli Meryem’dir (Yu. 20:11-18). Başka kadınlar da O’nu görmüştür (Mat. 28:8-10). Dirilmiş olan Rab’bi ilk görenlerin kadınlar olması önemlidir. Eski dünyada kadınlar tanık olarak yüksek bir itibara sahip olmadıkları için, eğer hikayeuydurma olsaydı, ilk tanıklar olarak erkeklerin adının verilmesi çok daha olası olurdu. Ancak tanıklar erkekler değil, Onikiler değil, bir kadındı. Meryem iyi haberi öğrencilere söylemeye gitti ancak şaşırtıcı olmayan bir şekilde, büyük olasılıkla hayal ürünü göründüğü için ve ne yazık ki Meryem bir kadın olduğu için onun tanıklığına inanmadılar.

İsa’nın diriliş hikayesini savunan kişiler bu gerçeği, yani İsa’yı ilk görenlerin kadınlar olmasını, hikayenin doğru olduğunu gösteren güçlü bir kanıt olarak kullanmışlardır.

`Markos 16:14 ayetinde, bu hikaye uydurma olsa hiçbir anlam ifade etmeyecek hangi olay gerçekleşiyor?`

Elbette, eğer hikayeyi uyduruyor olsalardı, neden kendilerini bu kadar kötü göstersinler ki? İsa “yüreklerinin duygusuzluğundan ötürü” onları azarlıyor. İsa’nın tutuklanmasından, dirilişten sonra insanlara görünmesine kadar Müjde’de anlatılanlar, İsa’nın ardından gidenleri çok olumsuz bir şekilde resmetmektedir: kaçıyorlar, inkâr ediyorlar, inançsızlık gösteriyorlar v.b. Hikaye uydurma olsaydı bu çok mantıksız olurdu.

Tersine, daha sonraları dirilen Mesih’i cesaretle ve tereddütsüz bir şekilde duyurmaları ve bunun herkese sunduğu umut, iddialarının gerçekliğine dair güçlü kanıtlar sunmaktadır.

`Kendimizi ruhsal şüphe ve inançsızlık tuzağına düşmekten nasıl koruyabiliriz? Neden her gün kendimizi dirilmiş Mesih’e bağlamalıyız?`