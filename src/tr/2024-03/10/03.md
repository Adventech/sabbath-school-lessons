---
title:  Taş Üstünde Taş Kalmayacak
date:   02/09/2024
---

`Markos 13:1-13 ayetlerini okuyun. Öğrenciler İsa’nın tapınakla ilgili söylediklerine nasıl tepki verdiler ve İsa’nın onlara verdiği yanıtın önemi nedir?`

Daha önce de belirttiğimiz gibi, tapınak yerleşkesi gerçekten muazzam bir yapıydı. Josefus, yerleşkenin güney tarafındaki Kraliyet girişinde, her biri el ele tutuşmuş üç adamın sarabileceği genişlikte 162 sütun olduğunu yazmıştır (_Antiquities_ [Yahudilerin Eski Eserleri], 15.11.5 s.413-414). İsa bunların hepsinin yıkılacağını söylüyor. Bu muazzam yapıyla ilgili böyle bir peygamberlik sözü dinleyiciye dünyanın sonu gibi görünecektir.

“İsa, tapınağın muhteşem görüntüsüne baktığında neler düşünmüştü? Şüphesiz önünde çok güzel bir manzara vardı; fakat üzgün bir şekilde şöyle dedi: ‘Binalar gerçekten de muhteşem. Siz bu duvarların yıkılmayacağını sanıyorsunuz; fakat benim sözlerimi dinleyin: Burada taş taş üstünde kalmayacak; hepsi yıkılacak!’”—Ellen G. White, _Sevgi Öğretmeni_, s. 621.

Öğrenciler İsa’nın bu öngörüsünün ne zaman gerçekleşeceğini bilmek istediler. Bu sebeple, Markos 13:4 ayetinde Petrus, Yakup, Yuhanna ve Andreas’tan oluşan küçük bir topluluk O’na zamanını sordular. Bütün bunların ne zaman gerçekleşeceğini ve gerçekleşmek üzere olduklarında hangi işaretin belireceğini bilmek istiyorlardı.

Markos 13:5-13 ayetlerinde çarpıcı olan şey, İsa’nın zamanının çoğunu Yeruşalim’in düşüşünü açıklamakla değil, öğrencilerini ilk Hristiyan kilisesini kurma hizmetlerinde neler bekleyebilecekleri konusunda uyarmakla geçirmiş olmasıdır. Kulağa bu iş de pek kolay olacakmış gibi gelmiyordu.

İşin aslı zulüm görecekler, yargılanacaklar ve bazıları öldürülecekti. Ancak tüm bunlar olurken İsa zamanın henüz gelmemiş olacağını belirtiyor. Çalkantılı olaylar onları aldatmamalıydı. Dahası, Kutsal Ruh, aileleri ve arkadaşları onları terk ettiğinde dahi, doğru zamanda onlara konuşacakları sözleri verecekti.

İsa’nın peygamberlik sözündeki bu giriş ifadelerinden çıkarılacak sonuç, Tanrı’nın halkının kargaşa ve denemelerden korkmaması gerektiğidir. Uyanık olmalıdırlar, çünkü Tanrı’nın Ruhu onları sıkıntıların içinden geçirecektir.

`İsa’yı takip etmenin sebep olduğu denemelerle ilgili kendi tecrübeniz ne oldu? Hiçbir tecrübe yaşamadıysanız, gerçekten O’nu izleyip izlemediğinizi sormanız gerekmez mi?`