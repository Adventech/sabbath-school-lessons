---
title:  İnsanoğlu’nun Gelişi
date:   05/09/2024
---

`Markos 13:24-32 ayetlerini okuyun. Burada hangi büyük olay tarif ediliyor?`

Bu, güneş, ay ve yıldızlardaki işaretlerden sonra İsa Mesih’in görkemli bir şekilde geri dönüşünden başka bir şey değildir. Yeni Ahit bu harika olaya işaret eden peygamberlik sözleriyle doludur. Elçi Pavlus 1. Selanikliler 4:13-18 ayetlerinde, Mesih’e ait olarak ölmüş olanların diriltileceklerinden ve Mesih’le buluşmak üzere hayatta olan kutsallara yetişeceklerinden söz ederken bunu ayrıntılı bir şekilde anlatıyor. Elçi 1. Korintliler 15. bölümde, Mesih’in dönüşünde gerçekleşecek olan ölülerin dirilişinin gerçek olduğunu ayrıntılı olarak açıklıyor.

Petrus da 2. Petrus 3:3-13 ayetlerinde o büyük günü anlatıyor ve Rab’bin vaadini yerine getirmek için yavaş davranmadığını, O’nun tüm insanların tövbe etmesini istediğini açıklıyor. Vahiy kitabında da Mesih’in dönüşüyle ilgili canlı tasvirler bulunmaktadır (bkz. Va. 1:7, Va. 6:12-17, Va. 14:14-20 ve Va. 19:11-21). Yeni Ahit’in değişmez öğretisi Mesih’in dönüşünün kişisel, gerçek, görünür ve işitilebilir olduğudur. Geldiğinde herkes O’nu görecektir.

Ancak İsa “bu kuşak” ve “o zaman” ifadeleriyle neyi kastetmektedir? Bu sözler pek çok kişinin kafasını karıştırmıştır çünkü İsa’nın hitap ettiği kuşağın çoktan ölmüş olduğu açıktır.

Bu ayetlerin yorumlanmasında bir dizi çözüm önerilmiştir. Bazı kişiler “kuşak” sözcüğünün bir insan ırkını, bu durumda Yahudileri ifade ediyor olabileceğini savunuyor. Yani Yahudi ırkı Mesih geri dönmeden önce yok olmayacaktır. Bir başka çözüm de, Mesih geri dönmeden önce ortadan kalkmayacak olan kuşak ifadesiyle, tüm belirtilerin gerçekleştiğini gören insanların kuşağından söz edildiği düşüncesidir.

Ancak daha basit bir çözüm, Markos 13:30 ayetinde İsa’nın “bu kuşak” ifadesinde olduğu gibi “bu” sözcüğünü ve Markos 13:32 ayetinde de “o gün ve saat” ifadesinde olduğu gibi “o” sözcüğünü kullandığına dikkat etmektir. Markos 13. bölümde “bu” (houtos, hautē, touto) sözcüğü daha çok Yeruşalim’in yıkımını açıklayan 1-13. ayetlerinde geçiyor. Bölümün ikinci kısmını niteleyen sözcük budur.

Yani, “bu kuşak” ifadesi büyük olasılıkla Markos 13:30 ayetinde anlatılan Yeruşalim’in yıkılışını gören birinci yüzyıl kuşağını ifade etmektedir. Ancak, Markos 13:32 ayeti Mesih’in ikinci gelişine atıfta bulunmaktadır ki bu yine gelecektedir fakat birinci yüzyıldan çok daha uzaktır. Sonuç olarak Markos 13:32 ayeti, birinci yüzyıldan daha uzak olaylardan söz ederken “o” sözcüğünü kullanmıştır.