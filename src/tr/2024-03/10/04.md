---
title:  Yıkıcı İğrenç Şey
date:   03/09/2024
---

`Markos 13:14-18 ayetlerini okuyun. İsa “yıkıcı iğrenç şeyin” ne anlama geldiğini anlamız için hangi ipucunu veriyor?`

Markos 13:14 ayetinde İsa Yeruşalim’in düşüşüyle ilgili asıl noktaya geliyor. “Yıkıcı iğrenç şeyden” bahsediyor. Rab, okuyanın anlayacağını söylüyor. İsa bu sözlerle öğrencilerine Daniel kitabını işaret ediyor. Bu ifadeler Daniel 9:27, Daniel 11:31 ve Daniel 12:11 ayetlerinde geçiyor ve Daniel 8:13 ayetinde de bir benzeri bulunuyor.

`Daniel 9:26, 27 ayetlerini okuyun. “Meshedilmiş olan” kim, “gelecek önder” kim?`

Daniel 9:26 ayetindeki “meshedilmiş olan” İbranicedeki māšiaḥ, yani Mesih sözcüğüdür. Daniel 9:24-27 ayetleri dikkatle incelendiğinde, bu ifadeyle meshedilmiş kişinin, yani İsa Mesih’in gelişine atıfta bulunulduğu açıkça anlaşılıyor.

Ancak Yeruşalim kentinin yıkılmasına sebep olan “gelecek önder” kimdir? Kent Romalı komutan Titus tarafından yıkılmıştı. Dolayısıyla, Daniel 9:26, 27 ayetlerinde bahsedilen “gelecek önderin” o olması mantıklı görünüyor. Bu ikisi birbiriyle bağlantılıdır, çünkü Mesih’e yapılan muamele kentin kaderini hazırlamıştır.

Peki, İsa’nın Daniel’e atıfta bulunarak bahsettiği bu “yıkıcı iğrenç şey” nedir? Maalesef, pek çok araştırmacı bu iğrenç şey ifadesinin, Antiokhos Epifanis’in M.Ö. ikinci yüzyılda tapınağa yaptığı saygısızlığı kastettiğine inanıyor ancak bu uymuyor. İsa burada “yıkıcı iğrenç şeyi” kendi zamanından sonra meydana gelen bir olay olarak tanımlıyor, bu nedenle Mesih’in dünyevi hizmetinden iki yüzyıl önce meydana gelen bir şeye atıfta bulunuyor olması mümkün değildir.

Bunun yerine, iğrenç şey ifadesi muhtemelen M.S. 60’ların sonlarında Yeruşalim kuşatması sırasında Roma’nın putperest sancaklarının İsrail’e dikilmesine atıfta bulunuyor. Bu, Hristiyanların kaçması için bir işaretti ve onlar da kaçtılar.

`Tam olarak İsa’nın öngördüğü gibi, Yeruşalim düştü. O’na ve Kutsal Kitap’a tüm öngörülerinde güvenmeyi nasıl öğrenebiliriz?`