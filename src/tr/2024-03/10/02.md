---
title:  Sunu Kutusundaki İki Kuruşluk
date:   01/09/2024
---

`Markos 12:41-44 ayetlerini okuyun. Dul kadın ne kadar para verdi ve İsa bu konuda ne söyledi?`

Yeruşalim’deki tapınak muazzam güzellikte bir yapıydı. Tapınak dağı kente hakimdi. Yapımında kullanılan devasa taşlar bugün bile hayranlık uyandırmaktadır, bazıları yüzlerce ton ağırlığındadır. Tapınağın ve tapınak dağının yenilenmesi ve genişletilmesi M.Ö. 20 yıllarında Büyük Hirodes döneminde başladı, ancak yapının inşası ve süslenmesi M.S. 60’lara kadar devam etti.

Birçok kişi tapınağın yanındaki Kadınlar Avlusu’nda bulunan 13 kutuya bırakmak üzere büyük sunular getirirdi. İsa dul bir kadının yaklaşıp kutuya iki kuruş attığını gördüğünde burada oturuyordu. Bu, bir günlük işçiliğin ortalama ücreti olan bir dinarın 1/32’sine eşitti. Yani kadının sunusu oldukça küçüktü.

Ancak İsa onun sunusundan etkilendi. Pek çok zengin kişi büyük miktarlarda bağışta bulunmuştu, ama İsa onların bağışları hakkında yorum yapmamıştı. Fakat bu dul kadının sunusu İsa’nın övgüsünü kazandı. Kadının herkesten daha fazla bağışta bulunduğunu söyledi. Bu nasıl mümkün olabilir? İsa onların zenginliklerinden arta kalanı, kadının ise kendi yoksulluğundan verdiğini belirtti. Onların elinde arta kalan çoktu oysa o yaşamak için sahip olduğu her şeyi vermişti. Parasal değeri çok küçük olsa da, bu gerçek onun armağanını olağanüstü kılıyordu.

Bu hikaye kaynakların yönetimiyle ilgili önemli bir ders içeriyor. Tanrı’nın davasına yapılan bağışların geçerlilik kazanması önderlerin davranışlarına bağlı değildir. Tapınaktaki dini önderler yozlaşmıştı, ama İsa buna dayanarak sunuda bulunmaktan vazgeçmelerini desteklememiştir. Eğer yozlaşmış din önderleri yaşadıysa (Kayafa? Hanna?), o zamanki önderler en kötüleri arasındaydı. Ve İsa da bunu biliyordu.

Önderlerin kaynakları Tanrı’nın isteğine uygun olarak kullanmak gibi kutsal bir sorumlulukları olduğu doğrudur ancak bunu yapmasalar bile, bu kadının yaptığı gibi Tanrı’nın hizmetini için bağışta bulunanlar yine de bağışlarıyla bereketlenirler.

Öte yandan, önderler hoş olmayan bir şey yaptıklarında ondalıkları ya da sunuları kesmek, verme davranışının Tanrı’ya şükran duygusuyla yapılmadığını, onların eylemlerine bağlı olduğu anlamına gelir. Bunu yapmak ne kadar cezbedici olursa olsun, yanlıştır.

`Bu hikaye, Rab’bin işine verdiklerimizde sadık olmanın önemi konusunda bize ne öğretmelidir?`