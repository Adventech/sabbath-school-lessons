---
title:  Büyük Sıkıntı
date:   04/09/2024
---

`Markos 13:19 ayetini okuyun. Bu ayet neyden bahsediyor?`

Yıkıcı iğrenç şey ile ilgili olan Markos 13:14 ayeti, bölümün merkezindeki odak noktasıdır (Salı gününün dersine bakınız). Markos 13:19 ayeti de bir geçiş noktası oluşturuyor. Bu ayet dünyanın yaratılışından beri eşi benzer görülmemiş büyük bir sıkıntıdan söz ediyor. Bu, Yeruşalim’in düşüşünde meydana gelenden daha büyük ya da daha kapsamlı bir zulme işaret ediyor. Ayrıca Markos 13:19 ayetinde dil gelecek zamana geçerek, İsa’nın zamanından daha uzak gelecekteki olaylara işaret ediyor.

Markos 13:14 ayetinin Daniel 9. bölümdeki peygamberlik sözünü yinelemesi gibi, Markos 13:19-23 ayetlerinde tarif edilen büyük zulüm de Daniel 7. ve 8. bölümlerdeki, küçük boynuzun “üç buçuk yıl” (Dan 7:25) boyunca Tanrı’nın halkına zulmettiği peygamberlik sözlerini yineliyor. 1260 günlük bu peygamberlik dönemi, gerçek 1260 yıla eşittir (Say. 14:34, Hez. 4:6). Bu dönem M.S. 538 yılından başlayıp M.S. 1798 yılına kadar uzanmaktadır. M.S. 1798 yılında Napolyon, papayı esir alması için bir generalini göndermiştir. 1.260 yıl süren bu dönem boyunca, küçük boynuz gücü kendi kilise yönetim düzenini kabul etmeyenlere zulmetmiş ve onları öldürmüştür.

`Markos 13:20-23 ayetlerini okuyun. Tanrı zulüm dönemi içi halkına nasıl bir umut veriyor ve zulüm dönemi sona ererken onları neye karşı uyarıyor?`

Markos 13:20 ayeti Tanrı’nın halkı uğruna zulüm dönemini kısaltacağını söylüyor. Tarihsel olarak, Protestan Reformu’nun yükselişinden sonra zulmün ateşi azalmış ve böylece sıkıntı dönemi kısalmıştır. Küçük boynuzun gücü azaldıkça, daha fazla insan reformculara katıldı. Ancak Vahiy 13. bölümdeki peygamberlik sözünün işaret ettiği üzere, küçük boynuz gücü yeniden ortaya çıkacaktır.

Markos 13:21-23 ayetlerinde İsa, Kendisi geri gelmeden önce ortaya çıkacak olan sahte peygamberler ve sahte mesihler gibi başka tehditler konusunda uyarıda bulunuyor. İsa takipçilerini bunlardan sakınmaları için uyarıyor.

`İsa sahte mesihler hakkında uyarıda bulunduğunda, O’nun hareketi henüz yeni başlamıştı fakat buna rağmen, gerçekleşmiş olan böylesine şaşırtıcı bir öngörüde bulunabilmişti (bugün bile İsa olduklarını iddia eden insanlar var). Bu öngörü Tanrı’nın Sözü’ne olan güvenimizi nasıl artırmalıdır?`