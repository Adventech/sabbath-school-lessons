---
title:  Levi’nin Çağrılması ve Oruç Meselesi
date:   15/07/2024
---

`Markos 2:13-22 ayetlerini okuyun. Alfay oğlu Levi kimdi ve İsa’nın bir öğrencisi olmasına neden karşı çıkılıyordu?`

İsa’nın zamanında vergi toplayıcıları yerel yönetime ya da Roma hükümetine bağlı devlet memurlarıydı. Yahudiye’deki Yahudi nüfusu arasında sevilmezlerdi çünkü genellikle olması gerekenden fazlasını tahsil eder ve kendi yurttaşlarının sırtından zengin olurlardı. Dini hukukla ilgili bir Yahudi yorumu olan Mişna’nın Tohoroth risalesinde şöyle yazar: “Eğer vergi toplayıcıları bir eve girerse [evin içindeki her şey] kirli olur. . .”

Bu nedenle, din bilginlerinin hoşnutsuz bir biçimde, İsa “niçin vergi görevlileri ve günahkârlarla birlikte yemek yiyor?” diye sormaları şaşırtıcı değildir.

İsa onların sorusunu nasıl cevapladı? Soruyu reddetmedi. Bunun yerine, soruyu tersine çevirerek, sağlıklı insanların değil, hasta olanların doktora ihtiyacı olduğunu belirtti. Böylelikle, günahın hasta ettiği ruhları iyileştirebilen Kişi, ruhani hekim unvanını üstlenmiş oldu. Peki bir hekimin hastaların olduğu yere gitmesi gerekmez mi?

Markos 2:18-22 ayetleri yeni bir konuyu ele alıyor. Bu, mücadele konusunu ele alan bu beş hikayenin ana hikayesidir. Bir önceki kısımda Levi tarafından verilen bir ziyafet yer alırken, bu sonraki hikaye oruç tutma meselesi etrafında dönüyor. Vaftizci Yahya ve Ferisiler oruç tutarken İsa’nın öğrencilerinin neden tutmadığı soruluyor. İsa buna bir örnek ya da benzetmeyle yanıt veriyor ve Kendi varlığını bir düğün şölenine benzetiyor. Tüm konukların oruç tuttuğu düğün, son derece tuhaf bir düğün olurdu. Ancak İsa, çarmıha bir göndermede bulunarak, damadın götürüleceği günü önceden haber veriyor. O zaman geldiğinde oruç tutmak için bol bol zaman olacaktır.

İsa kendi öğretisiyle din önderlerinin öğretisi arasındaki tezadı vurgulayan iki örnekle devam ediyor –eski bir giysinin üzerindeki yeni kumaş parçası ve eski tulumlardaki yeni şarap. Mesih’in ve din önderlerinin öğretilerini karşılaştırmak için ne kadar ilginç bir yöntem. Bu benzetmeler, öğretmenlerin yollarının ne kadar yozlaşmış olduğunu gösteriyor. İnsanlar dikkatli olmazlarsa gerçek din bile karanlığa sürüklenebilir.

`Bugün, İsa’nın zamanındaki vergi toplayıcılara bakıldığı gibi bakılabilecek kişiler kimlerdir? Onlarla ilgili düşüncelerimizi nasıl değiştirebiliriz?`