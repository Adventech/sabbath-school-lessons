---
title:  Sandviç Hikayesi 1. Bölüm
date:   17/07/2024
---

`Markos 3:20-35 ayetlerini okuyun. Bu ayetlerde iç içe geçen iki hikaye arasında nasıl bir bağlantı görüyorsunuz?`

Bu ayetler Markos Müjdesi’ndeki ilk “Sandviç Hikayesi”’dir; bir hikaye başlar ve başka bir hikaye tarafından kesilir, ilk hikaye ancak daha sonra tamamlanır.

Dış hikaye, İsa’nın akrabalarının O’nun aklını kaçırdığını düşündükleri için O’nu kontrol altına almak amacıyla yola çıkmalarıyla ilgilidir (Mar. 3:21). İç hikaye ise Yeruşalim’deki din bilginlerinin İsa’yı cinlerin önderiyle işbirliği yapmakla suçlamaları hakkındadır. (Bugünkü dersimiz Markos 3:22-30 ayetlerinde bulunan iç hikayeye odaklanıyor.)

Markos 3:22 ayetinde din bilginleri İsa’nın iyileştirme gücünün iblisten geldiği suçlamasını getiriyorlar. İsa önce genel bir soruyla yanıt veriyor: “Şeytan, Şeytan’ı nasıl kovabilir?” Şeytan’ın kendi aleyhine çalışması mantıklı değildir. İsa bir krallık, bir ev ve Şeytan’ın kendisi içindeki bölünmüşlük hakkında konuşmaya devam ederek, böyle bir bölünmenin başarıları için ne kadar saçma olacağını gösteriyor. Ancak sonra Rab konuyu değiştiriyor ve güçlü bir adamın evini soymak için onu bağlamak gerektiğinden bahsediyor. Bu son örnekte İsa, Şeytan’ın evine giren hırsızdır ve onun tutsaklarını serbest bırakmak için karanlığın efendisini bağlamıştır.

`Markos 3:28-30 ayetlerini okuyun. Bağışlanamayacak olan günah nedir ve bu ne anlama geliyor?`

Bağışlanamayacak olan günah, Kutsal Ruh’a karşı işlenen, Kutsal Ruh’un işini şeytanın işi olarak adlandıran günahtır.. Markos 3:30 ayetinde İsa’nın Markos 3:28, 29 ayetlerindeki açıklamasını yapmasının nedeninin, din bilginlerinin O gerçekte Kutsal Ruh’a sahip olduğu halde, O’nda kötü ruh olduğunu söylemeleri olduğuna dikkat edin. Kutsal Ruh’un işine iblisin işi derseniz, o zaman Kutsal Ruh’u dinlemezsiniz, çünkü aklı başında hiç kimse iblisin rehberliğinin peşinden gitmek istemez.

`“Bağışlanmayacak olan günahı” işlemiş olabileceğiniz korkusu neden on günahı işlemediğinizi ortaya koyar? Korkunun kendisi neden günahı işlememiş olduğunuzun kanıtıdır?`