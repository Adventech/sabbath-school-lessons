---
title:  Sandviç Hikayesi 2. Bölüm
date:   18/07/2024
---

`Markos 3:20, 21 ayetlerini okuyun. Hangi olay İsa’nın ailesinin O’nun aklını kaçırdığını düşünmesine yol açıyor?`

Akli dengesizlik suçlaması oldukça ciddi bir suçlamadır. Bu suçlama genellikle kişinin kendi güvenliğini tehlikeye attığı durumlardan kaynaklanır. İsa’nın ailesi O’nun hakkında böyle düşünüyordu, çünkü İsa o kadar meşguldü ki ara verip yemek yemeye bile zaman ayırmıyordu. O’nu kontrol altına almak için harekete geçmişlerdi. Sandviç hikayedeki dış hikaye tam olarak burada kesiliyor, araya din bilginlerinin İsa’yı cinlerin önderiyle işbirliği yapmakla suçladıkları iç hikaye giriyor.

Bu Sandviç hikayesinin dış ve iç hikayeleri arasında garip bir benzerlik bulunmaktadır. İsa’nın kendi ailesi de O’nun hakkında din bilginlerininkine benzer bir görüşe sahip gibi görünüyorlar. Ailesi O’nun deli olduğunu söylüyor. Din bilginleri ise O’nun iblisle işbirliği içinde olduğunu söylüyorlar.

`Markos 3:31-35 ayetlerini okuyun. İsa’nın ailesi ne istiyor ve İsa buna nasıl karşılık veriyor?`

Bu sahne tuhaf görünebilir. Anneniz ya da diğer aile üyeleriniz sizi görmeye geldiğinde, onlarla görüşmeniz gerekmez mi? Sorun şu ki, İsa’nın ailesi o sırada Tanrı’nın isteğiyle uyum içinde değildi. İsa bu gerçeği fark etmişti ve bunun üzerine bu ayetlerde aile kavramını yeniden tanımladı. Onun kardeşleri ve annesi olanlar, Tanrı’nın isteğini yerine getirenlerdir. O Tanrı’nın Oğlu’dur ve kendilerini Tanrı’nın isteğiyle uyumlu hale getirenler O’nun ailesi olurlar.

Markos’un bu Sandviç hikayesindeki iki hikaye birlikte derin bir ironi içeriyor. İç hikayede İsa, kendi içinde bölünmüş bir evin ayakta duramayacağını söylüyor. İlk bakışta, dış hikayede İsa’nın kendi evi, ailesi, kendi içinde bölünmüş gibi görünüyor! Ancak İsa bu açmazı aileyi yeniden tanımlayarak çözüyor. O’nun gerçek ailesi, O’nunla birlikte Tanrı’nın isteğini yerine getirenlerdir (bkz. Luk. 12:53, Luk. 14:26).

Hristiyanlar tarih boyunca pek çok kez kendilerini kendi akrabalarına yabancılaşmış olarak bulmuşlardır. Bu zor bir tecrübedir. Markos müjdesindeki bu bölüm İsa’nın da aynı sıkıntılardan geçtiğini ortaya koyuyor. O bunun nasıl bir şey olduğunu anlıyor, bu sebeple bu acı verici yalnızlığı hissedenleri teselli edebilecek kudrettedir.