---
title:  İsa ve Çocuklar
date:   19/08/2024
---

`Markos 10:13-16 ayetlerini okuyun. İsa kendisine çocuklarını getirenler için ne yaptı?`

Eski dünyada çocuklar (özellikle de erkek egemen kültürde erkek çocuklar) çok arzu edilse de, doğum ve çocukluk kolay değildi. Günümüzdeki gibi tıbbi bakım olmadığı için, doğum yapan anneler, yeni doğanlar, bebekler ve çocuklar için riskler yüksekti. Pek çok toplumda bu savunmasız bireyleri kötü niyetli güçlere karşı korumak için kullanılan geleneksel ilaçlar ve muskalar bulunuyordu.

Çocuklar arzu edilse de, aslında neredeyse köleler gibi düşük sosyal statüye sahiptiler (Gal. 4:1, 2). Greko-Romen dünyasında sakat olan ya da istenmeyen çocuklar terk edilir, hatta nehre atılırdı. Erkek çocuklara kızlardan daha fazla değer verilirdi; bazen kız bebekler açıkta ölüme terk edilirdi. Bazen bu terk edilmiş bebekler büyütülüp köle olarak satılmak için “kurtarılırdı.”

Öğrenciler İsa’nın Markos 9. bölümdeki, Tanrı’nın Egemenliği’ni bir çocuk gibi kabul etmekle ilgili öğretisini anlamamış görünüyorlardı (Mar. 9:33-37). Şimdi de kutsaması için çocuklarını İsa’ya getirenleri azarlıyorlardı, belki de İsa’nın böyle basit bir iş için zamanı olmayacağını düşünüyorlardı.

Yanılıyorlardı. İsa öfkeliydi. Markos Müjdesi boyunca İsa’nın insanlara karşı bazı dikkat çekici tepkileri vardır. O’nun güçlü tepkilerinden birinin çocukları kendisinden uzak tutanlara karşı olması da oldukça aydınlatıcıdır.

İsa öğrencilerine çocuklara engel olmamaları konusunda ısrar ediyor. Peki Neden? Çünkü Tanrı’nın Egemenliği onlara aittir ve onu bir çocuk tavrı ve bakış açısıyla kabul etmek gerekmektedir –buradaki muhtemelen Tanrı’ya olan basit, dolaysız güvene bir göndermedir.

“Mesih’e benzemeyen karakteriniz İsa’yı yanlış tanıtmasın. Soğukluğunuz ve sertliğiniz yüzünden küçükleri O’ndan uzaklaştırmayın. Siz orada olursanız, göğün onlar için hoş bir yer olmayacağını hissetmelerine asla neden olmayın. Dinden çocukların anlayamayacağı bir şeymiş gibi söz etmeyin ya da çocukluklarında Mesih’i kabul etmeleri beklenmiyormuş gibi davranmayın. Onlara Mesih’in dininin bir kasvet dini olduğu ve Kurtarıcı’ya gelirken hayatı neşeli kılan her şeyden vazgeçmeleri gerektiği gibi yanlış bir izlenim vermeyin.”—Ellen G. White, _The Ministry of Healing_ [Şifa Hizmeti], s. 43, 44.

`Etrafınızdaki çocuklara İsa’yı nasıl daha iyi anlatabilirsiniz?`