---
title:  Tanrı’nın Evlilikle İlgili Tasarısı
date:   18/08/2024
---

`Markos 10:1-12 ve aynı zamanda Yaratılış 1:27 ve Yaratılış 2:24 ayetlerini okuyun. Ferisilerin boşanmayla ilgili sorusunun altında hangi tuzak saklıydı ve İsa verdiği yanıtta hangi dersleri öğretiyor?`

Bu ayetlerde Ferisiler İsa’ya bir erkeğin karısını boşamasının yasal olup olmadığını soruyorlar. Ferisiler arasında boşanmak yasal sayılıyordu. Asıl soru ne gerekçeyle boşanılabileceğiydi. Şamay Okulu açıkça daha kısıtlayıcıydı; sadece çocuksuzluk, fiziksel ihmal, duygusal ihmal veya sadakatsizlik durumlarında boşanma yasaldı. Hilel Okulu çok daha hoşgörülüydü, neredeyse herhangi sebebe dayanarak boşanılmasına izin veriyordu, ancak boşanmaya izin verme süreçleri daha karmaşıktı ve işlerin yavaşlamasına yol açıyordu.

Dolayısıyla, İsa’ya boşanmanın kabul edilebilir olup olmadığı gibi kapsamlı bir soru sormuş olmaları biraz tuhaf görünebilir. Bu sorunun altında, İsa’nın o sırada bulunduğu Şeria Irmağı’nın doğusundaki bölgenin yöneticisi olan Hirodes Antipas’la başını belaya sokmak için bir komplo tasarısı yatıyordu. Antipas karısını boşamış ve kardeşinin karısı Hirodiya’yla evlenmişti. Hirodes, bu gayrimeşru ilişkiye karşı çıkan Vaftizci Yahya’nın başını kestirmişti (bkz. Mat. 14:1-12).

İsa onların sorusunu kendi sorusuyla savuşturarak, Ferisilere Musa’nın bu konuda ne emrettiğini soruyor. Ferisilerin yanıt olarak başvurdukları ayetler, boşandıktan sonra yeniden evlenmeyle ilgili özel durumu açıklayan Yasa’nın Tekrarı 24:1-4 ayetleridir. Musa’nın zamanında boşanma İsrailliler arasında zaten var olan bir uygulamaydı. Yasa’nın Tekrarı 24. bölümde açıklanan durum, kadın için koruma sağlamayı amaçlayan bir yasaydı. Ancak İsa’nın zamanına gelindiğinde bu yasa Hilel Okulu tarafından neredeyse herhangi sebeple boşanmayı kolaylaştıracak şekilde çarpıtılmıştı. Yani, aslında kadını korumayı amaçlayan yasa, onu uzaklaştırmayı kolaylaştırmak için kullanılıyordu.

İsa, Yasa’nın Tekrarı 24. bölümdeki içtihadı tartışmak yerine, Yaratılış 1. ve 2. bölümde bulunan, Tanrı’nın evlilik için başlangıçta ne amaçladığı konusuna geri dönüyor. Başlangıçta Tanrı’nın bir erkek ve bir dişi (Yar. 1:27) olarak iki birey yarattığına dikkat çekiyor. Daha sonra bu gerçeği Yaratılış 2:24 ayetiyle birleştiriyor; adam annesini babasını bırakıp karısına bağlanacak, ikisi tek beden olacak. Bu birlik kavramı İsa’nın evlilik bağını onaylamasının temelini oluşturmaktadır. Tanrı’nın birleştirdiğini insanlar ayırmamalıdır.

`Topluluğunuz, aranızdaki evlilikleri güçlendirmek için ne yapabilir? Evlilikleri zaten dağılmış olan kişilere nasıl yardım edebilirsiniz?`