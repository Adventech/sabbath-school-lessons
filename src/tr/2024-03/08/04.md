---
title:  En İyi Yatırım
date:   20/08/2024
---

`Markos 10:17-31 ayetlerini okuyun. Burada zengin ya da fakir herkes için, iman ve öğrenciliğin bedeli konusunda hangi önemli dersler açıklanıyor?`

Adamın yaklaşımı, samimiyetini ve İsa’ya olan saygısını gösteriyor. Koşarak geliyor, O’nun önünde diz çöküyor ve her ruhun kaderi için can alıcı olan o soruyu soruyor –Sonsuz yaşamı miras almak için ne yapmak gerekiyor? İsa, On Emir’in ikinci tabletine atıfta bulunarak yanıt veriyor. Adam, bütün bunları gençliğinden beri yerine getirdiğini söyleyerek ne kadar idealist olduğunu bir kez daha gösteriyor.

Dört Müjde içinde İsa’nın adamı sevdiğini belirten sadece Markos Müjdesi’dir. Adamın idealistliğinde çekici bir şeyler vardır. Fakat İsa, her şeyini satıp Kendisini izlemesini isteyerek onun samimiyetini sınıyor. Adam üzgün bir şekilde oradan ayrılıyor, çünkü çok fazla malı mülkü var. Aslında emirleri gerçekten yerine getirmiyordu. Yaşamında bir şeyi Tanrı’nın üzerinde sayarak ilk emri çiğnemişti. Zenginliği onun putuydu.

İsa daha sonra zenginliğin ne kadar baştan çıkarıcı olduğunu ve deve gibi büyük bir hayvanın iğnenin küçük deliğinden geçmesinin, zengin bir kişinin Tanrı’nın Egemenliği’ne girmesinden daha kolay olduğunu açıklıyor.

Öğrenciler İsa’nın sözleri karşısında hayrete düşüyorlar ve bu durumda kimin kurtulabileceğini merak ediyorlar. Markos 10:27 ayetinde İsa can alıcı sözleri söylüyor. “İnsanlar için bu imkânsız, ama Tanrı için değil. Tanrı için her şey mümkündür.”

Markos 10:27 hikayeyi tamamlamak için güzel bir yer gibi görünüyor: kendi başınıza göğe giremezsiniz, kurtarılmak için Tanrı’nın lütfuna ihtiyacınız var.

Fakat daha sonra Petrus, kendisinin ve arkadaşlarının İsa’yı izlemek için her şeyi bıraktıklarını ağzından kaçırıyor. İsa şöyle yanıt veriyor: O’nu izlemek için bıraktığınız her şey, şimdi ve “gelecek çağda” sahip olacaklarınızın yanında hiçbir şeydir.

Burada önemli olan nokta şudur: İnsanın suçluluğunu ortadan kaldıran Mesih’in ölümüdür ve daha sonra Mesih’in lütfu ve yaşama dirilmesi, O’nun emirlerine itaat etmeyi destekleyen şeylerdir.

`Romalılar 6:1-11 ayetlerini okuyun. Bu ayetler Tanrı’nın lütfunun, hem bizi aklamakta hem de O’nda yeni insanlar yapmakta yaşamlarımızdaki gerçekliğini nasıl ortaya koyuyor?`