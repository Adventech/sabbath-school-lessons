---
title:  “Senin İçin Ne Yapmamı İstiyorsun?”
date:   22/08/2024
---

`Markos 10:46-52 ayetlerini okuyun. İsa yanından geçerken Bartimay nasıl tepki verdi?`

Markos Müjdesi’nde bu ana kadar, birkaç istisna dışında, İsa insanlara mucizeleri ve Kim olduğu konusunda sessiz olmalarını söylüyordu. Bu hikayede, İsa Eriha’dan ayrılırken, yol kenarında dilenen kör bir adam, gelenin Nasıralı İsa olduğunu duyunca, “ ‘Ey Davut Oğlu İsa, halime acı!’ diye bağırmaya başladı” (Mar. 10:47). Kitabın ifşaat/gizlilik düzenine uygun olarak, kalabalık başarısız bir şekilde gürültücü dilenciyi susturmaya çalışırken sessizlik çağrısı yapanların rolünü üstleniyordu.

Ama Bartimay yılmamıştı ve daha da yüksek sesle bağırdı, “Ey Davut Oğlu, halime acı!” (Mar. 10:48). Bartimay’ın sözleri hem İsa’nın Mesih olduğuna iman ettiğinin itirafı, hem de O’nun kendisini iyileştirebileceğine güvendiğinin bir göstergesidir. İsa’nın zamanında “Davut’un Oğlu” unvanıyla bağlantılı iki kavram bulunuyordu: İsrail tahtına yeniden bir kralın oturması (Yeşaya. 11; Yer. 23:5, 6; Yer. 33:15; Hez. 34:23, 24; Hez. 37:24; Mika 5:2-4; Zek. 3:8; Zek. 6:12) ve onun bir şifacı ve kötü ruhları kovan bir kişi olacağı inancı.

İsa durdu ve onlara kör adamı çağırmalarını söyledi. Kör adamın İsa’nın yanına gelirken pelerinini üzerinden atması önemlidir. İsa’nın zamanında körler, dullar ve yetimlerle birlikte toplumun en alt tabakasında yer alırlardı. Bunlar asgari geçim düzeyinin altında ve gerçekten tehlike altında olan kişilerdi. Pelerin adamın güvencesiydi. Onu geride bırakması, İsa’nın onu iyileştireceğine inandığı anlamına geliyordu.

İsa onu hayal kırıklığına uğratmadı. Aslında, Müjdelerde O’na yardım talep ederek gelen her kişi her seferinde aradığı yardımı bulmuştur. İsa, Markos 10:36 ayetinde Yakup ve Yuhanna’ya sorduğu sorunun aynısını soruyor: “Senin için ne yapmamı istiyorsun?” (Mar. 10:51). Kör adam hiç tereddüt etmeden O’ndan görme yetisini yeniden kazanmayı istedi ve İsa hemen onu iyileştirdi. Kör adam yolda O’nu takip etmeye başladı.

Bu hikayeyle Markos Müjdesindeki öğrencilik bölümü tamamlanıyor ve bu, Markos 8:22-26 ayetlerindeki diğer kör adamın iyileştirilmesi hikayesiyle birlikte bir “başlangıç ve bitiş” işlevi görüyor. Bu iki hikaye, öğrenciliğin dünyayı yeni gözlerle görmekle ilgili olduğunu, bazen ilk başta net olmamakla birlikte her zaman İsa’yı O’nun gösterdiği yolda izlemekle ilgili olduğunu gösteriyor.

`Zaman zaman hangi şekillerde “Ey Davut Oğlu İsa, halime acı!” diye feryat ettiniz? Ne oldu ve bu tecrübenden ne öğrendiniz?`