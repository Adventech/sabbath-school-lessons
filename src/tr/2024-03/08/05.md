---
title:  Benim İçeceğim Kaseden İçebilir misiniz?
date:   21/08/2024
---

`Markos 10:32-45 ayetlerini okuyun. Bu ayetler öğrencilerin sadece İsa’nın görevi değil, O’nu izlemenin ne anlama geldiği konularındaki cahilliklerinin devam ettiğini nasıl gösteriyor?`

İsa yolculuğunda ilerledikçe Yeruşalim’e giderek yaklaşıyordu ve yoldayken oraya vardığında neler olacağını öğrencilerine açıklıyordu. Bu onların inandıkları ya da duymak istedikleri bir durum değildi. İsa’nın ölümünün ve dirilişinin nasıl gerçekleşeceği konusundaki kesin ifadeleri dikkat çekiciydi. Ancak duymak istemediğiniz zaman, onu görmezden gelmek çok kolaydır.

Anlaşılıyor ki özel bir istekle İsa’nın yanına geldiklerinde Yakup ve Yuhanna da bu tutum içerisindeydi. İsa haklı olarak onlara ne istediklerini sordu ve onlar da O yüceliğine kavuştuğunda, O’nun sağında ve solunda oturmak istediklerini söylediler. Bu isteklerini paye peşinde koşarak benmerkezci davranmak diye tenkit etmek kolaydır. Ancak bu iki adam kendilerini İsa’nın hizmetine adamışlardı ve arzuları muhtemelen tamamen bencilce değildi.

İsa onların tam olarak ne talep ettiklerini daha iyi anlamalarını sağlamaya çalıştı. O’nun kâsesinden içip içemeyeceklerini ya da O’nun vaftiziyle vaftiz edilip edilemeyeceklerini sordu. O’nun kâsesi Getsemani’de ve çarmıhta çektiği acıların kâsesi (Mar. 14:36 ile karşılaştırın), vaftizi ise ölümü ve gömülmesi olacaktı (Mar. 15:33-47), buradaki olaylar Markos 1. bölümde yazıya geçirilen vaftizine benzemektedir.

Fakat Yakup ve Yuhanna bunu görmüyorlardı. Üstünkörü bir biçimde bunu yapabilecek güçte olduklarını söylediler. Bunun üzerine İsa onların gerçekten de O’nun kâsesinden içeceklerini ve O’nun vaftiziyle vaftiz edileceklerini söyledi. Yakup elçiler arasında şehit olup ölen ilk kişi oldu (Elç. 12:2). Yuhanna elçiler arasında en uzun süre yaşayan oldu ve Patmos’a sürgüne gönderildi (Va. 1:9). Ancak İsa onlara yücelikteki mevkilerin Tanrı tarafından belirlendiğini söyledi.

Diğer öğrenciler İsa’nın yanıtına nasıl karşılık verdiler? Pek iyi değil. Burada, Markos 10:14 ayetinde İsa’nın çocukları Kendisinden uzak tuttukları için duyduğu öfkeyle ilgili olarak kullandığı aynı Grekçe sözcük, aganakteō “kızmak, öfkelenmek”, Markos 10:41 ayetinde de kullanılmıştır.

İsa daha sonra en köklü öğretilerinden birini açıklamak üzere topluluğu bir araya çağırdı. Uluslardan olan yöneticilerin gücü kişisel çıkarları için kullandıklarını belirtti. Ancak Tanrı’nın Egemenliği’nde güç her zaman başkalarını yüceltmek ve kutsamak için kullanılmalıydı. İsa Tanrı’nın Egemenliği’nin Kralı olarak yolu açıyordu. Peki nasıl? Kendi canını fidye olarak vererek –bu takipçilerinin duymayı beklediği şey değildi.

`Bir Hristiyan olarak başkalarının “hizmetkârı” olmak ne anlama gelmektedir? Yani, insanlarla olan günlük ilişkilerinizde bu ilkeyi nasıl ortaya koyuyorsunuz?`