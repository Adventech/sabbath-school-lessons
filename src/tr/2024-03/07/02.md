---
title:  Açıkça Görüyorum
date:   11/08/2024
---

`Markos 8:22-30 ayetlerini okuyun. İsa’nın kör adamı iyileştirmesi neden iki kez dokunmasını gerektirmişti ve bu olaydan hangi dersler çıkıyor?`

Müjdelerde İsa tarafından iyileştirilen çok sayıda kör insan bildirilmiştir. Burada Markos 8. bölümdeki hikayenin yanı sıra, Markos 10:46-52 ayetlerinde de kör Bartimay’ın iyileştirilmesi anlatılmaktadır. Matta iki kör adamdan söz eder (Mat. 20:29-34) ve Yuhanna 9. bölümde de İsa’nın Siloam pınarında yıkanan doğuştan kör bir adamı iyileştirdiği anlatılır.

Ancak Markos 8. bölümdeki bu hikayenin bir benzeri yoktur. Sadece Markos Müjdesi’nde yer almaktadır ve İsa’nın hastayı sağlığına kavuşturmak için iki girişime ihtiyaç duyduğu tek mucizesidir. Hikayenin içinde, İsa’nın adamın elinden tutup onu köyün dışına çıkarması dokunaklı bir ayrıntıdır. O’nun adamın sakatlığı karşısında gösterdiği şefkat hissedilebiliyor.

Fakat neden iki kere dokundu? Buradaki, iki girişimin söz konusu olduğu tek mucize olduğundan, İsa’nın herhangi bir güç eksikliğinden kaynaklanması pek muhtemel değildir. Bunun yerine, ruhsal kavrayışın ortaya çıkmasının bazen nasıl zaman aldığını gösteren bir benzetme olması daha olasıdır. Bu yorum, Markos Müjdesi’nin bu bölümünün edebi yapısı tarafından doğrulanmaktadır; burada İsa’nın yaklaşan ölümü ve dirilişi hakkında öğrencilerin eğitiminin başlangıcında ve sonunda kör bir adamın iyileştirilmesi bulunmaktadır. Görme yetisinin yeniden kazandırılması, kavrayan bir öğrencilik için mecaz haline getirilmiştir.

Öğretmenler soruları sever. Çoğu zaman sorular bir öğrencinin kavrayışının kilidini açmanın anahtarı olurlar. Markos 8. bölümdeki bu hikayede, kitabın dönüm noktasına gelinmiştir. Bu iddiayı doğrulayan üç özellik bulunmaktadır. Birincisi, İsa öğrencilerine kimliği hakkında sorular soruyor ki bu daha önce hiç yapmadığı bir şeydir. İkincisi, Petrus İsa’nın Mesih olduğunu ilan eden ve kötü ruhların etkisinde olmayan ilk kişi oluyor. Üçüncüsü de, İsa kim olduğuna dair bu ifşanın hemen ardından, nereye, yani çarmıha gideceğini açıklamaya başlıyor.

İsa neden öğrencilerinden Kendisinin Mesih olduğunu kimseye söylememelerini istiyor? Bu, Tanrı’nın egemenliğini kurmak için mantığa aykırı görünüyor. Ancak İsa’nın zamanında “Mesih” Roma yönetimini devirmek gibi siyasi bir anlam taşıyordu. İsa bu tür bir Mesih olmak için gelmemişti; dolayısıyla kimliği konusunda sessizlik çağrısı yapıyordu.

`Bu hikayebize, ne kadar doğru olursa olsun bazı şeyleri söylememenin gerekli olduğu zamanlar hakkında ne öğretiyor?`