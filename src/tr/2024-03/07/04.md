---
title:  Dağ ve Kalabalık
date:   13/08/2024
---

`Markos 9:1-13 ayetlerini okuyun. Petrus, Yakup ve Yuhanna bir gece İsa’yla birlikte ne gördüler?`

İsa’nın Markos 9:1 ayetindeki, yanında bulunan bazı kişilerin Tanrı’nın Egemenliği’nin güçlü bir şekilde gerçekleştiğini görmeden ölümü tatmayacakları öngörüsü, birkaç gün içinde Petrus, Yakup ve Yuhanna’yı tek başlarına yüksek bir dağa götürdüğünde gerçekleşti. İsa orada, onların önünde göksel krallığın görkemine büründü.

Göksel âlemden İlyas ve Musa geldi ve İsa’yla sohbet ettiler. Luka onların İsa’nın Yeruşalim’de gerçekleştirmek üzere olduğu ayrılışı (Grekçesi exodos) hakkında konuştuklarını belirtiyor (Luk. 9:30, 31). Dolayısıyla, bu yücelik sahnesi İsa’nın çarmıhtaki yaklaşan ölümüyle bağlantılıdır (Mar. 9:9 ile karşılaştırın). Öğrenciler O’nun çarmıha gerildiğini gördüklerinde bu onlara umut verecekti.

Ertesi sabah dağdan inerken üç öğrenci İsa’ya neden önce İlyas’ın geleceğini sordular. Muhtemelen bu düşünce, İlyas’ın Mesih’ten önce yeniden ortaya çıkacağı beklentisiyle bağlantılıdır (Mal. 4:5, 6 ile karşılaştırın). İsa, Vaftizci Yahya’ya bir göndermede bulunarak, İlyas’ın çoktan gelmiş olduğunu söyledi. Yahya’yı öldürdükleri gibi, İsa da onların ellerinde ölecek, ama üç gün sonra dirilecekti.

O görkemli gecenin ardından, dağın aşağısındaki manzara can sıkıcı bir kargaşaydı (bkz. Mar. 9:14-29). Dokuz öğrenci, ruha tutulmuş bir çocukla karşılaşmış fakat onu iyileştirememişlerdi. İsa olay yerine geldiğinde görmek için herkes O’na doğru koştu.Hikaye, kötü ruhun çocuk üzerindeki etkisi üzerinde gelişti. İsa’nın, ruha tutulmanın ayrıntıları hakkında bilgi toplaması uzun zaman almış gibi görünüyordu. Bu durum babaya çok ağır geldi ve düşünmeden İsa’ya: “Elinden bir şey gelirse, bize yardım et, halimize acı!” dedi (Mar. 9:22).

İsa bu kuşku ifadesini hemen fark etti. Rab’bin yanıtı şöyle yorumlanabilir: “ ‘Eğer yapabilirsen’ derken ne demek istiyorsun?” (Mar 9:23). Aniden, gökten inen bir şimşek gibi, baba bir sorunu olanın sadece oğlu olmadığını, aynı zamanda kendisinde de imansızlık sorunu olduğunu gördü. Ve imansızlığı oğlunun iyileştirilmemesine neden olabilirdi. Çaresiz baba o unutulmaz sözle İsa’nın merhametine sığındı: “İman ediyorum, imansızlığımı yenmeme yardım et!” (Mar. 9:24). Bunun üzerine İsa çocuğu iyileştirdi.

`Varsa, hangi durumlarda “İman ediyorum; imansızlığımı yenmeme yardım et” diye feryat etmek durumunda kaldınız? Bu tecrübelerden ne öğrendiniz?`