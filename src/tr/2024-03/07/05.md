---
title:  En Büyük Kim?
date:   14/08/2024
---

`Markos 9:30-41 ayetlerini okuyun. İsa’nın ölümü ve dirilişiyle ilgili ikinci öngörüsünde farklı olan nedir (Mar. 8:31 ile karşılaştırın)? Ayrıca, öğrenciler ne hakkında tartışıyorlar ve İsa onlara ne talimat veriyor?`

İlk öngörüsünde İsa kendisini reddedecek ve öldürecek olanlardan söz etmişti. İkinci öngörüsünde ise, ihanete uğrayacağından söz ediyor. İhanet eden kişi mevcut durumda belirtilmiyor fakat okuyucu Yahuda’nın kimliği bilindiği için onun kim olduğunu zaten bilmektedir (bkz. Mar. 3:19). Rab burada yine öldürülmekten ve üç gün sonra dirilmekten söz ediyor. Ancak öğrenciler bu öngörünün ayrıntılarıyla ilkine görece daha az ilgileniyor gibiler. Hoş karşılanmayan haberler sohbet konusu olmuyordu.

Markos 8:27 ayetinde, İsa Celile Gölü’nün kuzeyinde, Filipus Sezariyesi yakınlarındadır. Markos 9:30 ayetinde Celile’den geçmektedir ve Markos 9:33 ayetinde de Kefernahum’a girmektedir. Dolayısıyla, O’nun kuzeyden güneye doğru yolculuk ediyor olduğunu tahmin etmek zor değil. Ancak, on iki öğrenci geride kaldığı için Kefernahum’a tek başına girdi. Eve girdikten sonra, onlara yolda ne tartıştıklarını sordu. Kimse bir şey söylemedi, bu onların sorudan rahatsız olduklarının kesin bir işaretiydi. Sanki yanlış olduğunu bildikleri bir şeyi yaparken yakalanan çocuklar gibiydiler. Tartışmaları kimin en büyük olduğu üzerineydi. Çoğu insan bunu kabul etmek istemese de, kimin en büyük olduğu meselesi herkesin düşündüğü bir konudur. Ancak Tanrı’nın Egemenliği’nde bu düşünce baş aşağı edilir.

İsa bu soruna iki aşamalı yanıt verdi. İlk olarak, birinci (en büyük) olmak için hizmetkâr olmak gerektiğini açıkça ifade etti. Sonra, İsa ne demek istediğini bir eylemle açıkladı. Belli ki bir çocuk yakınlarda durmuş onları dinliyordu. İsa çocuğu aldı ve topluluğun ortasına yerleştirdi. Bu belki de çocuk için korkutucu olmuştu. Ama sonra İsa çocuğu kucağına aldı ve ortamı rahatlattı. Onlara, çocuğu kabul ederlerse, O’nu kabul etmiş olacaklarını öğretti. Ve eğer O’nu kabul ederlerse, O’nun Babası’nı kabul etmiş olacaklardı. Yani o en küçük çocuk, Tanrı’nın Kendisiyle bağlantılıydı.

Yuhanna yabancılar hakkında bir soru sordu. Bunun üzerine İsa bize karşı olmayanların bizden yana olduğunu söyleyerek önemli bir ders verdi. Rab, ayrıca Hristiyan hizmetinde olan kişilere yapılan yardımın küçük bile olsa gökte fark edileceğini doğruladı.

`Dünyadaki büyüklük kavramından farklı olarak, Kutsal Kitap’taki büyüklük kavramı nedir? Siz hangisi için çabalıyorsunuz?`