---
title:  Cehenneme Giden Sağlıklı Kişi
date:   15/08/2024
---

`Markos 9:42-50 ayetlerini okuyun. Bu ayetlerde İsa’nın öğretilerini birbirine bağlayan nedir?`

Bu bölüm ilk bakışta İsa’nın birbirinden farklı öğretilerinin herhangi bir mantık ya da neden olmaksızın bir araya getirilmiş hali gibi görünebilir. Ancak daha yakından bakıldığında, birbirini izleyen her öğretinin bir öncekiyle anahtar sözcük niteliğinde bir bağlantısı olduğu görülüyor. Bu bölüm, talimatları adım adım ilerleten üç ana kavram etrafında dönüyor: “günaha sebep olan şeyler”, “ateş” ve “tuz”.

İlk öğretisi, yeni imanlılardan bahseden “küçükler” hakkında. Tanrı’nın Egemenliği’nde öğretmenler ve önderler, Eski Ahit’teki o dönem toplumdaki en zayıfları (dullar, yetimler ve yabancılar) gözetme ilkesine benzer şekilde, bu yeni imanlıları özenli bir şekilde gözetme sorumluluğuyla görevlendiriliyorlar. İsa abartılı bir şekilde, bu “küçüklerden” birinin günah işlemesine sebep olmaktansa, denizde boğulmanın daha iyi olacağını söylüyor.

“Günaha neden olmak” anahtar ifadesi bu bölümdeki en uzun öğretiye yönlendiriyor. Okuyucu iki bilmeceyle karşı karşıya kalıyor. Birincisi, İsa gerçekten insanlara bir eli ya da ayağı kesmeyi veya bir gözü çıkarmayı mı öğretiyor? İkincisi, sonsuza dek yanan bir cehennemi mi öğretiyor? İlk sorunun yanıtı hayır; İsa sakatlamayı öğretmiyor –bu Yahudilikte yasaklanmıştır (Yas. 14:1, 1Kr. 18:27, 28 ile karşılaştırın). Rab burada düşüncesini vurgulamak için mübalağa kullanıyor. Bir eli, ayağı ya da gözü kaybetmek korkunç bir durumsa, bir Hristiyan için günah işlemek çok daha büyük bir felakettir!

İkinci sorunun yanıtı da olumsuz; hayır, İsa sonsuza dek yanan bir cehennem öğretmiyor. Bunu nereden biliyoruz? İlk olarak, bu ayetlerde açıkça mizahi bir yaklaşım bulunmaktadır. Göksel kente tek gözle, tek ayakla ya da tek elle giren insanları düşünün. Sonra da cehenneme gidecek olan eksiksiz insanları düşünün. Bunun tam tersi olması gerekmez mi? Cehenneme giden sağlıklı kişi? Bu mizahi bir durum. Böylesine ciddi bir konuda böyle bir mizah, İsa’nın mübalağadan faydalanarak konuyu resmetmeye çalıştığını düşündürüyor. Günah o kadar ciddiye alınmalıdır ki, günah işlemektense bir el, ayak ya da göz kaybetmek daha iyidir.

Cehennemin kalıcı olması konusuna gelince, cehennem ateşinin kendisi değil, sonuçları kalıcıdır. “Çünkü Tanrı dünyayı öyle sevdi ki, biricik Oğlu’nu verdi. Öyle ki, O’na iman edenlerin hiçbiri mahvolmasın, hepsi sonsuz yaşama kavuşsun” (Yu. 3:16; vurgu eklenmiştir). Kaybolanlar sonsuza dek yanmazlar, sonsuza dek mahvolurlar –arada büyük bir fark var!