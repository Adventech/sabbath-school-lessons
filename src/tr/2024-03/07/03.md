---
title:  Öğrenciliğin Bedeli
date:   12/08/2024
---

`Markos 8:31-38 ayetlerini okuyun. İsa burada Mesih’i izlemenin bedeli hakkında ne söylüyor?`

Öğrenciler İsa’yla olan ilişkilerinde çok önemli bir dönüm noktasına gelmişlerdi. Artık O’nun Mesih olduğunu biliyorlardı. Markos Müjdesi’ni okuyanlar bunu kitabın başından beri biliyorlar (Mar. 1:1) ve bu nedenle bazen acemi olan öğrencilere göre bir avantaja sahipler.

İsa öğrencilerini ilk kez çağırdığında, onları insan tutan balıkçılar yapacağını söylemişti (Mar. 1:17). Sorunlardan hiç bahsetmemişti. Fakat artık O’nun kim olduğunu gerçekten bildikleri için, İsa onlara görevinin amacını açıklıyor –çok acılar çekmesi, reddedilmesi, öldürülmesi ve üç gün sonra tekrar dirilmesi gereklidir.

Bu sarsıcı bir haberdir. Kısa süre önce İsa’nın Mesih olduğunu kabul etmiş olan Petrus, O’nu bir kenara çekiyor ve böyle şeyler söylediği için azarlıyor. Daha önce tüm bunlar dolaylı bir dille anlatılmıştı, ama şimdi Müjde yazarı İsa’nın sözlerini aktarıyor. Şüphe yok ki bu sözleri duymak Petrus’un yüreğini yakmıştı. İsa Petrus’a Şeytan diyor ve ona yolundan çekilmesini söylüyor, çünkü bu tür düşünceler Tanrı’nın isteğine uygun değildir.

“İsa’nın önündeki büyük zorluklara karşı Petrus’un sözlerinin yardımı ve tesellisi yeterli değildi. Onlar, kaybolan bir dünyaya karşı Allah’ın merhamet dolu amacıyla ve İsa’nın kendi örneğiyle öğretmek için geldiği fedakarlık dersi ile uyum içinde değildiler.”—Ellen G. White, _Sevgi Öğretmeni_, s. 405.

İsa’nın ardından gidenler O’nunla aynı amaca sahip olmaya, çarmıhı yüklenmeye ve O’nu izlemeye çağrılıyorlar. Çarmıha germe, Romalıların kullandığı en acımasız, aşağılayıcı ve korkutucu infaz yöntemiydi. Herkes çarmıha gerilmekten kaçınmak isterdi. O halde, neden bir insan İsa’ya olan bağlılığının bir simgesi olarak çarmıha gerilmek istesin ki?

İsa öğrenciliğin sadece bedelini değil, aynı zamanda büyük değerini de açıklıyor. Hristiyan inancının paradoksunda, kişinin hayatını kaybetmesi onu bulmanın yolu haline gelmektedir. Öte yandan, tüm dünyayı kazanmak ama sonsuz yaşamı kaybetmek saçmalıktır. Müjdeci Jim Elliott’ın 28 Ekim 1949 tarihli notlarında çok zarif bir şekilde ifade ettiği gibi, “Kaybedemeyeceği bir şeyi kazanmak için elinde tutamayacağı bir şeyi veren kişi aptal değildir.”

> <p></p>
> “Canını seven onu yitirir. Ama bu dünyada canını gözden çıkaran onu sonsuz yaşam için koruyacaktır” (Yu. 12:25).

`Bu sözlerin gerçekliğini nasıl tecrübe ettiniz?`