---
title:  “Sen Yahudiler’in Kralı mısın?”
date:   15/09/2024
---

`Markos 15:1-15 ayetlerini okuyun. Burada ne tür ironik durumlar ortaya çıkıyor?`

Pontius Pilatus M.S. 26-36 yılları arasında Yahudiye valisiydi. İyi bir yönetici değildi ve bazı davranışları bölgede yaşayanlar arasında huzursuzluğa neden olmuşu (Luka 13:1 ile karşılaştırın). İsa Yahudiler tarafından yargılandıktan sonra, dine küfretme suçundan ölüm cezasına çarptırıldı. Ancak Roma yönetimi altında olan Yahudiler pek çok vakada suçluların infazını yerine getiremiyorlardı, bu yüzden İsa’yı mahkûm etmesi için Pilatus’a getirdiler.

İsa’ya Pilatus’un karşısında yöneltilen suçlamadan bahsedilmemiştir, ancak Pilatus’un İsa’ya sorduğu, “Sen Yahudiler’in Kralı mısın?” (Mar. 15:2) sorusuna dayanarak, suçlamanın ne olduğunu tespit etmek mümkündür. Eski Ahit döneminde İsrail krallarını meshederdi; dolayısıyla Mesih (“Meshedilmiş Olan”) ifadesinin nasıl çarpıtıldığını ve O’nun bir kral olarak saygı talep ettiği ve dolayısıyla imparatorla rekabet ettiği iddiasına dönüştürüldüğünü görmek zor değil. Yani, Sanhedrin’in önüne getirilen suçlama dine küfür iken, valinin önüne getirilen suçlama ayaklanmaydı ve bunun cezası ölümdü.

Buradaki ironi, İsa’nın hem Mesih hem de Yahudilerin Kralı olmasıdır. Dine küfür ve ayaklanma suçlarından mahkûm edilmesi aslında yanlıştı; tersine O’na hürmet edilmesi ve tapınılması gerekiyordu. Yine de İsa kral gibi davranmaya devam etti. Pilatus’a verdiği “Söylediğin gibidir” (Mar. 15:2) yanıtı bağlayıcı değildir. Bu unvanı ne inkâr etmiş ne de onaylamıştır. Bu yanıt O’nun bir kral olduğunu, ama farklı bir kral olduğunu düşündürüyor (Yu. 18:33-38 ile karşılaştırın).

Markos 15:6 ayetinde, Fısıh Bayramında bir tutuklunun serbest bırakılması geleneğinden bahsediliyor. Markos 15:9 ayetinde Pilatus, “Yahudilerin Kralı’nı” salıvermesini isteyip istemediklerini soruyor fakat bunu ironik bir şekilde söylemiş olsa da, ironi gerçekte onun aleyhine işliyor.

Markos 15:9, 10 ayetleri bir algılama ve algılamama dersidir. Pilatus din önderlerinin İsa’yı kıskançlıkları yüzünden teslim ettiklerini algılamıştı, fakat kalabalığa sorarak din önderlerinin ekmeğine yağ sürdüğünü algılayamadı. Önderler kalabalığı kışkırttılar ve İsa’nın çarmıha gerilmesini istediler. Pilatus geri adım attı. Çarmıha gerilmek çok korkunç bir ölüm şekliydi, özellikle de masum olduğunu düşündüğü biri için. Din önderleri, İsa’nın çarmıha gerilmesini isterken, putperest valinin Mesih’i serbest bırakmak istemesi ne kadar acı bir ironidir.

`Üzerinizde kalabalığın peşinden gitmeniz için büyük bir baskı varken sizi bunu yapmaktan ne alıkoyabilir?`