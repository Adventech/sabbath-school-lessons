---
title:  Selam, Ey Yahudiler’in Kralı!
date:   16/09/2024
---

`Markos 15:15-20 ayetlerini okuyun. Askerler İsa’ya ne yaptılar ve bu ne önem taşımaktadır?`

Romalılar mahkûmları infaza hazırlamak için şiddetli darp yöntemine başvuruyorlardı. Kurbanın giysileri çıkarılıyor, bir direğe bağlanıyor ve ardından da kemik, cam, taş ve çivi parçalarıyla dolu deri kırbaçlarla kırbaçlanıyordu.

İsa kırbaçlandıktan sonra, infazıyla görevlendirilen askerler O’na mor bir giysi giydirdiler, başına dikenlerle örülmüş bir taç geçirdiler ve Yahudilerin kralı diye alay ederek O’nu aşağılamaya devam ettiler. Bu asker topluluğunun bir tabur olduğu belirtiliyor, bu durumda tabur 200 ila 600 kişi arasındaydı.

Sahnedeki ironi okuyucu için son derece açıktır, çünkü İsa gerçekten Kral’dır ve askerlerin alaycı sözleri bu gerçeği ilan etmektedir. Askerlerin bu davranışı, “Selam sana İmparator Sezar!” sözleriyle Roma imparatorunu selamlayan askerlerin alaycı bir taklididir. Yani üstü örtülü olarak imparatorla bir karşılaştırma yapılmaktadır.

Askerler başına bir kamışla vurarak, üzerine tükürerek ve alaycı bir saygıyla önünde diz çökerek İsa’yla dalga geçtiler. Bu davranışların üçü de Grekçe’de geniş zaman kipiyle ifade edilmiştir. Bu şartlar altında, bu zaman kipi askerlerin davranışlarının tekrar ettiği anlamına geliyor. Yani, O’na vurmayı sürdürdüler, O’nun üzerine tükürmeye devam ettiler ve O’nun önünde alaycı bir saygıyla diz çökmeyi sürdürdüler. İsa bütün bu olanları sessizlik içinde karşıladı, hiçbir karşılık vermedi.

Roma’da çarmıha gerilerek infaz edilmenin yaygın usulü, hüküm giymiş olan kişinin çarmıhı infaz yerine kadar çıplak olarak taşımasıydı. Bu yöntem, kişiyi toplumun önünde tamamen küçük düşürme ve utandırma amacı taşıyordu.

Ancak Yahudiler halkın önünde çıplaklıktan nefret ederlerdi. Markos 15:20 ayetinde mor giysiyi üzerinden çıkardıkları ve O’na kendi giysilerini geri giydirdikleri yazıyor. Dolayısıyla Romalıların o dönemde ve o bölgede Yahudilere bir ödün vermiş olduğu anlaşılıyor.

Buradaki büyük ironiyi bir düşünün: İsa gerçekten de sadece Yahudilerin değil, onların da Kralı olmasına rağmen, alay edercesine, Kral olarak İsa’nın önünde eğiliyor ve ona “saygı” gösteriyorlardı.

`Bu adamların ne yaptıklarına dair hiçbir fikirleri yoktu. O halde, bilgisizlikleri Yargı Günü’nde neden bahaneleri olmayacak?`