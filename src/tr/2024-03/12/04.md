---
title:  Çarmıha Geriliş
date:   17/09/2024
---

`Markos 15:21-38 ayetlerini okuyun. Bu ayetlerde hangi korkunç ve acı verici ironi ortaya çıkıyor?`

Çile hikayesinin bu noktasında İsa, sessiz bir kurbandı ve O’nu öldürmeye kararlı kişilerin denetimi altındaydı. Müjde boyunca, tutuklanmasına kadar, tüm eylemlerin hakimi O’ydu. Oysa şimdi O’na karşı harekete geçilmişti. Dayanıklı gezgin bir vaiz olmasına rağmen, yediği dayaklar, çektiği yiyecek ve uyku eksikliği O’nu o kadar yorgun düşürmüştü ki, bir yabancı O’nun çarmıhını taşımak zorunda kaldı.

Çarmıhta giysileri çıkarıldı ve kimin olacağını belirlemek için kura çeken askerlerin malı oldu (Mez. 22:18 ile karşılaştırın). Çarmıha gerilme oldukça kansız bir infaz yöntemiydi. Kişiyi çarmıha germek için kullanılan çiviler (Yu. 20:24-29 ile karşılaştırın) büyük olasılıkla bileğin altından, ana kan damarlarının geçmediği avuç içine doğru çakılıyordu. (Hem İbranice’de hem de Grekçe’de “el” sözcüğü hem el hem de dirsekle bilek arası anlamına gelebilir). Avuç içi, çarmıha gerilme sırasında vücudun ağırlığını taşımak için gerekli dayanıklılığa sahip değildir. Ön kolun ortasından geçen merkez sinir çiviler tarafından ezilerek kolda dayanılmaz bir ağrıya sebep olurdu. Nefes almak zorlaşırdı. Çarmıha gerilen kurbanlar iyi nefes alabilmek için çivilenmiş ayaklarını itmek ve kollarını bükmek zorundaydı, bu da yine son derece ıstıraplı bir ağrıya neden oluyordu. Bitkinlikten nefessiz kalma ölüm nedenlerinden biriydi.

İsa çarmıha gerildiği sırada muazzam bir alay ve aşağılanmaya maruz kalmıştır. Markos Müjdesi’nde İsa’nın Kim olduğu konusunda sessizlik çağrısı yaptığı bir ifşaat/gizlilik düzeni bulunmaktadır. Haliyle, “Rab”, “Tanrı’nın Oğlu”, “Mesih” gibi Mesih’le ilişkili unvanlar hikayede pek sık karşımıza çıkmamaktadır.

Bu durum çarmıhta değişmektedir. O artık gizlenebilir değildir. Bu unvanları İsa’yla alay etmek için kullananların din önderleri olması ironik bir durumdur. Bu adamlar kendilerini nasıl da mahkûm ediyorlardı!

Alaycı ifadelerinden biri öne çıkıyor. Markos 15:31 ayetinde şöyle diyorlar: “Başkalarını kurtardı, kendini kurtaramıyor.” O’nun çarmıhtaki çaresizliğini vurgulamak için, O’nun başkalarına yardım ettiğini söylüyorlar (Burada kullanılan Grekçe fiil “korumak” “iyileştirmek”, “kurtarmak” anlamlarına gelebilir). Yani, ironik bir şekilde, O’nun Kurtarıcı olduğunu kabul ediyorlardı. İroni daha da derinleşiyor: Kendisini kurtaramamasının ya da kurtarmamasının sebebi, çarmıhta başkalarını kurtarıyor olmasıdır.

`Yuhanna 1:1-3 ayetlerini okuyun ve sonra bu ayetlerin İsa hakkında, Markos Müjdesi’nde çarmıha gerilen İsa hakkında bize ne anlattığını düşünün. Mesih’in ölümünün bizim için ne anlama geldiğini nasıl kavrayabiliriz?`