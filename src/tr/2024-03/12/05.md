---
title:  Tanrı’nın Terk Ettiği
date:   18/09/2024
---

`Markos 15:33-41 ayetlerini okuyun. Markos Müjdesi’nde İsa’nın çarmıhta söylediği tek söz nedir? Mesih’in ölümü sonuçta hepimiz için ne anlama geliyor?`

Markos Müjdesi çarmıhı hem fiziksel hem de ruhsal açıdan çok karanlık bir yer olarak sunuyor. O Cuma günü öğleden sonra saat 3’e kadar Golgota’nın üzerine doğaüstü bir karanlık çöktü. “Altıncı saat olunca, dokuzuncu saate kadar bütün ülkenin üzerine karanlık çöktü” (Mar. 15:33 CAN).

İsa’nın çarmıhta dua ederken, Tanrı’ya feryat ederken ve neden terk edildiğini sorarken söylediği sözlere “terk edilmişliğin çığlığı” denilmektedir. İsa Mezmurlar 22:1 ayetinden alıntı yapıyor. Markos 15:24 ve 29 ayetlerinde de aynı Mezmur’dan başka alıntıların yer alması, İsa’nın ölümüyle Kutsal Yazılar’ın tamamlandığı anlamına gelmektedir. İnsanların habis planları dahi Tanrı’nın isteğini yerine getiriyordu.

İsa’nın çarmıhta söylediği sözler Aramice olarak ve ayrıca tercümesiyle birlikte aktarılmıştır. Ayette geçen “Tanrım, Tanrım” sözcükleri aynı ayetteki Elohi, Elohi ifadesidir (Aramicedeki ‘elahi sözcüğünün tercümesi). Burada İsa’nın İlyas’ı çağırdığını düşünmek kolaya kaçmak olur (Aramicede ‘eliyyah, “Benim Tanrım YAHVE’dir” anlamına gelen bir ifadedir). Orada bulunan bazı izleyicilerin yaptığı hata buydu.

Bu ayetlerle ilgili çarpıcı olan şey, Markos 1:9-11 ayetlerindeki İsa’nın vaftiziyle olan benzerliğidir.

| Vaftiz: Markos 1:9-11 | Çarmıh: Markos 15:34-39 |
| --- | --- |
| Yahya İsa’yı Vaftiz Eder | İsa’nın vaftizi (Markos 10:38 ayetiyle karşılaştırın) |
| Yahya (İlyas simgesi; bkz. Markos 9:11-33) | İlyas’ı Çağırır |
| Gökler yarılır | Perde yırtılır |
| Ruh (_pneuma_) | İsa son nefesini verir (_expneō_) |
| Tanrı’nın sesi “Sen benim sevgili Oğlum’sun” | Yüzbaşı: “Bu adam gerçekten Tanrı’nın Oğlu’ydu” |

Bu benzerlikler, İsa’nın Markos 1. bölümdeki vaftizinin, O’nun Daniel 9:24-27 ayetlerindeki peygamberlik sözüyle bildirilmiş olan hizmetinin başlangıcı olması gibi, Markos 15. bölümde çarmıhta meydana gelen şeyin de, İsa’nın birçokları için fidye olarak ölmesiyle (Mar. 10:45) O’nun hizmetinin tamamlanması ya da amacı olduğunu gösteriyor. İsa’nın çarmıhtaki ölümü Daniel 9:24-27 ayetlerindeki peygamberlik sözünün bir kısmını da yerine getiriyor. Tapınaktaki perdenin yırtılması ise (Mar. 15:38), kurbanlık düzeninin tamamlandığına işaret ediyor çünkü örnek aslıyla buluşmuş ve kurtuluş tarihinin yeni bir aşaması başlamıştır.

`İnsanların habis komplolarına rağmen, Tanrı’nın amaçları yerine getirilmiştir. Bu, etrafımızda her ne olursa olsun, Tanrı’ya güvenebileceğimizi ve sonunda O’nun iyiliğinin galip geleceğini anlamamıza neden yardımcı olmalıdır?`