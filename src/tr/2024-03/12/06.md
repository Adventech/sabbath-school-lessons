---
title:  Uykuya Yatırıldı
date:   19/09/2024
---

`Markos 15:42-47 ayetlerini okuyun. Özellikle de İsa’nın öğrencilerinin hiçbiri ortalıkta görünmezken, Aramatyalı Yusuf’un müdahale etmesi ne önem taşımaktadır?`

Bütün bu dramdan sonra, daha “olağan” şeyler gerçekleşti. Öncelikle, ölülerin her zaman gömülmesi gereklidir. Ancak bundan sonra gerçekleşen bazı olaylar ruhsal açıdan oldukça dokunaklıdır ve diğerleri de tarihsel açıdan son derece önemlidir.

Markos Müjdesi’nde Aramatyalı Yusuf bu ayetlerde ilk ve son defa karşımıza çıkıyor. Yusuf Sanhedrin’in saygın bir üyesi ve “kentli seçkinler” olarak adlandırılan topluluğun bir parçasıydı. Zengin ve saygın bir adam olarak valinin gözünde itibar sahibiydi, bu da Pilatus’un yanına gidip İsa’nın cesedini istemeye nasıl cesaret edebildiğini açıklıyor. Yüksek Kurul’un bir üyesinin İsa’nın gömülmesiyle bu kadar ilgilenmesi dokunaklı bir ayrıntıdır. Bu arada, tüm bu olaylar sırasında İsa’nın sadık öğrencileri neredeydi?

Burada tarihsel açıdan son derece önemli olan bir ayrıntı, İsa’nın öldüğünün doğrulanmış olmasıdır. Markos 15:43 ayetinde Yusuf’un İsa’nın cesedini istediği yazıyor. Ancak Pilatus İsa’nın çoktan ölmüş olduğunu duyunca şaşırdı (Mar. 15:44). Bu nedenle, çarmıha gerilmeden sorumlu yüzbaşıyı yanına çağırdı ve İsa’nın ölmüş olup olmadığını sordu. Yüzbaşı O’nun öldüğünü doğruladı.

Bunun önemli olmasının nedeni, daha sonra bazı kişilerin İsa’nın çarmıhta ölmediğini, sadece bayıldığını iddia etmeleridir. Yüzbaşının Romalı valiye söyledikleri bu iddiayla doğrudan çelişmektedir. Sonuçta Romalılar suçluları nasıl infaz edeceklerini biliyorlardı.

Yusuf İsa’yı sarmak için keten bir kefen getirdi ve O’nun bedenini kayadan oyulmuş bir mezara yatırdı. Bu mezar yürüyerek içine girilebilecek kadar büyüktü (Mar 16:5). Müjde yazarı, Yusuf’la birlikte mezarın yerini gören iki kadın olduğundan söz ediyor: Mecdelli Meryem ve Yakup’un annesi Meryem. Bu iki kadın Salome’yle birlikte çarmıha gerilme olayını uzaktan izlemişlerdi; üçü de Pazar sabahı mezara giderek İsa’yı tahnit etme işini tamamlayacaklarını düşünüyorlardı (Mar 16:1).

Bu üç kadından neden söz ediliyor? Bu kişiler Markos 16. bölümde boş mezarın tanıkları olacaklardır ve dolayısıyla İsa’nın dirilişinin önemli tanıklarıdırlar.

`İsa’yı mahkûm eden kurum olan Sanhedrin’in bir üyesi burada “kahraman” olurken, İsa’nın takipçilerinin “kayıp” olmaları ne kadar ironik bir durumdur. Kritik zamanlarda işler gerçekleştirilirken biz de kayıp olmadığımızdan nasıl emin olabiliriz?`