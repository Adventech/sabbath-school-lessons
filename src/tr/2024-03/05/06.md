---
title:  Farklı Bir Tür Mesih
date:   01/08/2024
---

`Markos 6:34-52 ayetlerini okuyun. İsa ve öğrencilerinin karşılaştığı sorun neydi ve nasıl çözüldü?`

Öğrenciler görevlerinden döndükten sonra, dinlenmek amacıyla İsa’yla birlikte Celile Gölü’nün doğu kıyısındaki tenha bir bölgeye gitmek için yola koyuldular. Ancak 5.000 kişilik büyük bir kalabalık onlardan önce oraya vardı. İsa onların çobanı olmayan koyunlar gibi olduklarını gördü. Bütün gün boyunca onlara öğretti.

Akşam olunca, öğrenciler İsa’ya yiyecek bulmaları için kalabalığı salıvermesini önerdiler fakat İsa onlara kalabalığı doyurmalarını söyledi. Bunu izleyen konuşma (Mar. 6:35-38) öğrencilerin sorunu nasıl çözeceklerini insani koşulları göz önünde bulundurarak değerlendirdiklerini gösteriyor. Oysa İsa, o büyük kalabalığı mucizevi bir şekilde sadece beş somun ekmek ve iki balıkla doyurarak sorunu çözdü.

Bu hikayenin özellikleri İsa’nın zamanında yaygın olan Mesih kavramıyla örtüşüyor. Beklenti, Mesih’in İsrail’i düşmanlarından kurtaracağı, doğruluk ve barış getireceği yönündeydi. Issız bir yerde çok sayıda erkeğin bir araya toplanması, askeri bir durumu ve isyanı çağrıştırıyor (Yu. 6:14, 15; Elç. 21:38 ayetleriyle karşılaştırın).

Bu düşünce, İsa’nın halkı “çobansız koyunlar” gibi gördüğünden bahsedilmesiyle daha da güçlenmektedir çünkü burada, Musa’nın Tanrı’dan kendisinden sonra İsrail için bir önder atamasını istediği Çölde Sayım 27:17 ayetine kısmen atıfta bulunulmaktadır. Tanrı’nın halkı için bir çobanla ilgili bu ifadeler, Eski Ahit’in başka yerlerinde de, genellikle İsrail’in bir önder ya da kraldan yoksun olmasına atıfta bulunarak geçmektedir (1Kr. 22:17; 2Ta. 18:16; Hez. 34:5, 6 ile karşılaştırın).

Fakat İsa onların yanlış beklentilerini karşılamadı. Tersine öğrencilerini uzaklaştırdı ve kalabalığı gönderdi. Ve sonra Roma’ya karşı bir isyana önderlik etmek yerine ne yaptı? Dua etmek için bir dağa çekildi –insanların beklediği bu değildi.

Mesih’in İsrail’i özgürlüğüne kavuşturan bir kral olduğu şeklindeki yaygın inanışın aksine, O insanları günahın esaretinden kurtarmak için gelmişti. Suyun üzerinde yürümesi, öğrencilerine O’nun gerçekten de doğanın Rabbi olduğunu göstermişti. Ancak O hükmetmek için değil, canını birçokları için fidye olarak vermek için gelmişti (Mar. 10:45).

`Bu hikaye bize peygamberlik sözünü doğru anlamanın neden önemli olduğu konusunda ne söylemelidir? Mesih’in ilk gelişiyle ilgili bir yanlış anlama bazıları için felakete yol açtıysa, İkinci gelişiyle ilgili bir yanlış anlama bazı kişilerin aynı şeyleri yaşamasına yol açmaz mı?`