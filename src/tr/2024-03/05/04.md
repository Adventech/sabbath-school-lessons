---
title:  İsa’yla Lunapark Treninde
date:   30/07/2024
---

`Markos 5:21-24 ayetlerini okuyun. Yair’in özellikle hangi nitelikleri göze çarpıyor?`

Yair gibi din önderleri genellikle İsa’yla arkadaş olmazlardı (bkz. Mar. 1:22; Mar. 3:2, 6; Luk. 13:14). Bu yüzden onun çaresiz durumda olması muhtemeldir. Bu çaresizlik, Yair’in İsa’nın önünde diz çökmesiyle ortaya konmuştur. Yalvarışı her anne babanın anlayacağı bir şeydir –kızı ölmek üzeredir. Ancak İsa’nın yardım edebileceğine inanıyordu. İsa tek kelime etmeden babayla birlikte onun evine gitmek üzere yola çıktı.

`Markos 5:25-34 ayetlerini okuyun. Yair’in evine doğru ilerleyişlerini ne kesintiye uğratıyor?`

Hikaye aniden acıma duygusu uyandıran başka bir sahneye geçiyor –on iki yıldır korkunç bir hastalıkla mücadele eden bir kadın. Yair ve kadınla ilgili bu hikaye Markos müjdesindeki ikinci Sandviç Hikayedir (3. derste incelediğimiz Mar. 3:20-35 ayetlerine bakın). Bu hikayede birbirine zıt karakterler olan Yair ve kadın yardım için İsa’ya geliyorlar.

Kadın İsa’nın arkasından yaklaşıyor ve O’nun giysisine dokunuyor. Kadın hemen iyileşiyor. Fakat İsa durup “Giysilerime kim dokundu?” diye soruyor.

O kadar hasta olan kadın birden iyileşmişti. Yine de İsa’nın olanlara kızmış olmasından korkuyordu. Bu onun duyguları için çetin bir yolculuktu. Fakat İsa onun sadece bedenini değil, ruhunu da iyileştirmek istiyordu.

Sonra Yair’e geri dönüyoruz (Mar. 5:35-43 ayetlerine bakın). Bu, havra yöneticisinin duyguları için de çetin bir yolculuktu. İsa, Petrus, Yakup ve Yuhanna dışında kimsenin kendisiyle ve kızın anne babasıyla birlikte gelmesine izin vermedi. İsa kızın ölmediğini, uykuda olduğunu söyledi. Yas tutan herkesi dışarı attı ve ölü kızın yattığı odaya girdi. Kızın elini tutarak, ona “Talita kumi” dedi. Markos bu sözleri, “Kızım, sana söylüyorum, kalk” diye tercüme ediyor. Aslında Talita sözcüğü “kuzu” anlamına geliyor bu nedenle evdeki bir çocuk için kullanılan bir sevgi ifadesi olarak kabul edilebilir. Bu yaşananları gizli tutma buyruğu ise, Markos Müjdesi’nin başından sonuna kadar devam eden ifşaat/gizlilik düzeninin bir parçasıdır; İsa’nın kim olduğuna ve nihayetinde gizli kalamayacağına işaret eder.