---
title:  Reddedilme ve Kabul Edilme
date:   31/07/2024
---

`Markos 6:1-6 ayetlerini okuyun. İsa’nın memleketinin halkı O’nu neden reddetti?`

Küçük bir kasabada yaşayan bir kişi tanınır olduğunda, genellikle memleketindekiler bu ilginin tadını çıkarırlar. Fakat Nasıra’da öyle değildi. Nasıralılar, İsa’nın bir öğretmen ve şifacı olarak elde ettiği başarıya gücendiler ve şaşırdılar. Marangozluktan öğretmenliğe geçiş onlar için kabul edilmesi zor bir durumdu. Ayrıca İsa’nın mucizelerinin çoğunu Kefernahum’da gerçekleştirmesinden dolayı da ona garez beslemiş olabilirler (bkz. Luk. 4:23). Ayrıca ailesiyle de zaten bir anlaşmazlık yaşamıştı (Mar. 3:31-35).

`Markos 6:7-30 ayetlerini okuyun. On İki Elçi’nin görevi Vaftizci Yahya’nın başının kesilmesiyle nasıl bir karşıtlık oluşturuyor?`

Bu, Markos Müjdesi’ndeki üçüncü Sandviç Hikayedir (3. derse bakın). On İki Elçi’nin İsa’nın mesajını her yere ulaştırma görevi, Vaftizci Yahya’nın hapsedilmesi ve susturulmasıyla keskin bir tezat oluşturuyor. İsa öğrencilere az eşyayla seyahat etmelerini ve destek için başkalarına güvenmelerini söylüyor. Bu taktik aslında müjdecileri hizmet ettikleri insanlara bağımlı kılıyor, bu da onları mesajlarına ihtiyaç duyan kişilere yakınlaştırmaya yardımcı oluyor.

Ancak Vaftizci Yahya’nın Hirodes ve ailesiyle böyle bir bağı yoktu. Yahya’nın ölümü, komplocu Hirodiya’nın, Hirodes’in kararsızlığından ve şehvetinden faydalandığı hikayede, hayret verici ayrıntılarla anlatılmaktadır. Öyle görünüyor ki, Hirodiya’nın kızı, anlamsız bir şekilde Vaftizci Yahya’nın kellesinin bir tepside getirilmesini isteyerek, bu rezil plana katkıda bulunmuştur.

Vaftizci’nin gür sesinin susturulması, On İki Elçi’nin tıpkı Vaftizci’nin yaptığı gibi tövbe çağrısında bulunmasıyla aynı zamanda gerçekleşmiştir. Yahya’nın ölümü İsa’nın ölümünün habercisidir. Yahya öldürüldü, gömüldü ve İsa’da olacağı gibi onun ölümden dirildiği bildirildi (Mar. 6:14-16, 29) (Markos 15 ve 16). Bu benzer hikayeler İsa ve izleyicileri için yaklaşmakta olan bir krize işaret ediyordu.

`Siz hiç İsa gibi reddedildiniz mi ya da anlaşılması zor bir kriz yaşadınız mı? Bu tecrübelerden bir dahaki sefere böyle bir şey olduğunda belki size yardımcı olabilecek ne öğrendiniz?`