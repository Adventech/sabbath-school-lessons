---
title:  Fırtınayı Sakinleştiriyor
date:   28/07/2024
---

`Markos 4:35-41 ayetlerini okuyun. Bu hikayede ne oluyor ve bundan İsa’nın Kim olduğu konusunda ne dersler çıkarabiliriz?`

Markos 4. bölümün başında İsa kıyıda toplanmış kalabalığa öğretmek için bir kayığa biniyor. Markos 4:10-12 ayetlerinde İsa’nın kayıktan inip öğrencileriyle özel olarak konuştuğu anlaşılıyor. Sonra da, tüm gün öğrettikten sonra, öğrenciler İsa’yı “olduğu gibi” [KM], yani çok yorgun bir halde tekneye alıyorlar. İsa hemen teknenin kıç tarafındaki yastığının üzerinde uyuyakalıyor. Gölde büyük bir fırtına çıkıyor ve kayık batma tehlikesiyle karşı karşıya kalıyor. Bunun üzerine öğrenciler O’nu uyandırıyorlar. İsa çarpıcı bir şekilde rüzgâra ve dalgalara durmalarını emrediyor. Gölün üzerine büyük bir sakinlik çöküyor. Anlaşılır bir şekilde, öğrenciler bu ilahi güç gösterisi karşısında derin bir korkuya kapılıyorlar.

`Mezmurlar 104:1-9 ayetlerini okuyun. Buradaki Yahve tasviri fırtına dindiren Mesih’le nasıl karşılaştırılabilir?`

Markos 4:35-41 ayetlerindeki hikaye, Kutsal Kitap’taki yaygın bir modele, Tanrı’nın ya da meleklerinden birinin görünmesi olan “teofani” deneyimine uyuyor. Bu olaylarda beş özellik ortaktır: (1) ilahi gücün sergilenmesi, (2) insanların korkması, (3) “Korkma” buyruğu, (4) Tanrı’nın ya da meleğin göründüğünü işaret eden ifşa sözleri, (5) insanların bu ifşaata verdiği tepki. Bu hikayede bu beş unsurdan dördü mevcuttur –fırtınanın dindirilmesi ilahi gücün sergilenmesidir, öğrencilerin korkması ise insan korkusudur. “Neden korkuyorsunuz?” sorusu “Korkmayın” buyruğudur. Öğrencilerin “Bu adam kim ki?” sorusu ise insanların ifşaata verdiği tepkidir. Burada eksik olan ifşa sözleridir. Bu eksik ayrıntı, İsa hakkındaki gerçeğin ortaya çıkacağı, tüm kitap boyunca devam eden Vahiy/Gizlilik düzeninde ortaya çıkıyor. Burada öğrencilerin, “Bu adam kim ki, rüzgar da göl de O’nun sözünü dinliyor?” sorusu, okuyucuyu eksik olan ifşa sözcüklerinin oluşturduğu boşluğu doldurmaya itiyor –O, Tanrı’nın Oğlu’dur, Rab’bin Kendisidir.

`Tanrı’nın gücü hakkında düşünün. Bu güce dayanmayı ve yaşamınızdaki her şeyde ona güvenmeyi nasıl öğrenebilirsiniz?`