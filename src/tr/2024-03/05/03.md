---
title:  Bağırışların Arasında Fısıltıyı Duyabilir misiniz?
date:   29/07/2024
---

`Markos 5:1-20 ayetlerini okuyun. Bu şaşırtıcı olaydan büyük mücadele konusunda ve yine İsa’nın kudreti hakkında ne öğrenebiliriz?`

Gölde geçirdikleri önceki gece ne kadar unutulmazsa, ertesi sabah Gerasalılar’ın memleketine varış da o kadar etkileyiciydi. Kötü ruhlara tutulmuş adamın hikayesi yürek parçalayıcı ayrıntılarla anlatılmaktadır. Adam her türlü sınırlamadan kaçarak mezarlarda yaşıyor ve kendini taşlarla yaralıyordu. “Hiç kimse onunla başa çıkamıyordu” (Mar. 5:4) –fakat sonra İsa’yla karşılaştı.

Adam İsa’ya doğru koşmaya başladı –öğrencilerden hiç söz edilmiyor (muhtemelen kaçmışlardı). Adam İsa’ya yaklaştığında O’nun önünde yere kapandı. “Yere kapandı” ifadesi, genellikle “tapınma” anlamında tercüme edilen Grekçe proskyneō fiilinin çevirisidir. Görünüşe göre adam İsa’nın kendisine yardım edebilecek Biri olduğunu anlamıştı. Ancak ağzını açtığında, içindeki kötü ruhlar İsa’ya bağırdı, İsa ise kötü ruhların bağırışlarının arasında adamın fısıltıyla yaptığı yardım yakarışını duydu. Kötü ruhlar bir domuz sürüsüne girmeyi istediklerinde, İsa onların domuzların içine girmesine izin verdi. Yaklaşık iki bin domuzluk sürünün tamamı dik yamaçtan aşağı koşarak suya atladı ve boğuldu. Bu, sürünün sahipleri için mali bir felaketti.

Şaşırtıcı olan şey, kötü ruhların İsa’nın tam olarak kim olduğunu ve ayrıca O’nun karşısındaki güçsüzlüklerini de biliyor olmalarıydı. Bu yüzden istediklerini yapması için O’na iki kez “yalvardılar” (Mar. 5:10, 12). Belli ki, O’nun kendileri üzerindeki gücünü biliyorlardı.

Bu hikayenin iki önemli özelliği bulunmaktadır. Birincisi, Eski Antlaşma yasasına göre kirlilik ya da törensel kirlilik öğeleriyle doludur. Mezarlar ve ölüler kirliydi (Say. 19:11, 16). Kan akıtmak kişiyi kirli kılardı (Levililer 15). Domuzlar kirliydi (Lev. 11:7).

Fakat ikinci olarak, bu kirlenme listesinin temelinde iyi güçler ve kötü güçler arasındaki savaş bulunmaktadır. İsa kötü ruhları kovar (İsa için iki puan), cinler domuzları öldürür (Şeytan için iki puan). Kasaba halkı İsa’dan gitmesini ister (Şeytan için iki puan), fakat İsa iyileştirdiği adamı tanığı olarak geri gönderir (İsa için üç puan). Bazı açılardan bu adam en umulmadık müjdeciydi, ama kesinlikle anlatacak şaşırtıcı bir hikayesi vardı.

`Bu hikayeden İsa’nın mücadele ettiğiniz herhangi konuda size yardım etme gücüyle ilgili nasıl bir umut çıkarabilirsiniz?`