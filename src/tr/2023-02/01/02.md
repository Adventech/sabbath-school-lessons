---
title: 'Gökteki Savaş'
date: 26/03/2023
---

Vahiy 12. bölümde bir dizi çarpıcı olay ortaya konmaktadır. Bunlar iyi ve kötü arasındaki, gökte başlamış fakat burada yeryüzünde sona erecek olan çağlar boyunca sürmüş olan çatışmadan görüntülerdir. Bu olaylar, Şeytan’ın gökteki isyanının ilk sahnesinden, son günlerde Tanrı’nın halkına yaptığı şiddetli saldırılara kadar bizi zamanda gezdirmektedir.

`İyi ve kötü arasındaki evrensel mücadeleyi tarif eden Vahiy 12:7-9 ayetlerini okuyun. Böyle bir şey gökte nasıl gerçekleşmiş olabilir? Bu ayetler özgür irade ve özgür seçim gerçeği hakkında bize ne söylemektedir?`

Seçme hakkı, hem gökte hem de yeryüzünde Tanrı’nın yönetiminin temel bir ilkesidir. Tanrı, ne gökte ne de yerde robotlar yaratmadı. Tanrı’nın suretinde yaratılmış olan biz insanlar ahlâki seçimler yapabiliriz.

Seçme hakkı sevebilme yetisi ile yakından ilişkilidir. Seçme gücünü aldığınızda sevebilme yetisini de yok edersiniz çünkü sevgi asla zorla ve baskıyla olmaz. Sevgi bir özgür irade ifadesidir. Gökteki her melek Tanrı’nın sevgisine karşılık verme ya da bencillik, kibir ve gurur içerisinde arkasını dönüp gitme seçimiyle yüz yüze kalmıştı. Göksel melekler nasıl ebedi bir seçimle sevgiyle yüzleştilerse, Vahiy de yeryüzünün son çatışmasında her birimizin önüne ebedi seçimler koymaktadır.

Büyük mücadelede hiçbir zaman tarafsızlık olmamıştır (bkz. Luk. 11:23) ve yeryüzünün son savaşında da olmayacaktır. Nasıl her melek ya İsa’nın tarafını ya da Lusifer’in tarafını seçtiyse tüm insanlık da zamanın sonunda nihai, değişmez seçimini yapmaya yönlendirilecektir. Peki, bizim tabiiyetimiz, ibadetimiz, itaatimiz kime olacak? Bu, insanlık için her zaman bir mesele olmuştur ve öyle olmaya da devam edecektir fakat bu durum yeryüzü tarihinin son krizinde daha da çarpıcı bir hale dönüşecektir.

Fakat son derece iyi haberler de var: Vahiy 12. bölümde Mesih’in bu çatışmada kazanacağı zafer tarif edilmektedir ve bizim tek yapmamız gereken özgür irademizi kullanarak O’nun, kazananın yanında olmayı seçmektir. Bir savaşta, sonunda kazanacak olduğunu bildiğiniz tarafı seçebilmek ne kadar da değerli bir şeydir.

`İsa için özgür irade ve özgür seçimin ne kadar kutsal olduğunu bir düşünün, O ki bunu yapmanın Kendisini çarmıha götüreceğini bile bile (bkz. 2Ti. 1:9) gelip bize özgür iradeyi verdi. Bu gerçek, bu kutsal ve çok değerli armağanı ne kadar dikkatli bir biçimde kullanmamız gerektiği konusunda bize ne anlatmalıdır?`