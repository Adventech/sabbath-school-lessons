---
title: 'Şeytan’ın Saldırısı'
date: 27/03/2023
---

Şeytan daha en baştan beri (bkz. Va. 12:4, 5) Mesih’i yok etmeyi amaçlıyordu. Fakat her girişiminde başarısız oldu. Örneğin Mesih’in doğumunda bir melek Hirodes’in kirli planları hakkında Yusuf ve Meryem’i uyardı ve onlar da Mısır’a kaçtılar. İsa çöldeyken Şeytan’ın en baştan çıkarıcı ayartılarına “diye yazılmıştır” sözleriyle direndi ve böylelikle Tanrı’nın Sözü’nde himaye buldu. Çarmıhtaki ölümünde sevgisinin ne kadar büyük olduğunu gösterdi ve bizi günahın mahkûmiyetinin yol açtığı cezadan kurtardı. Canlı Başkâhinimiz olarak dirildiğinde de bizi günahın yaşamlarımızdaki gücünden kurtaracak.

**Vahiy 12:4-6, 9; Efesliler 5:25-27, 32 ve Mezmurlar 2:7-9 ayetlerini okuyun ve aşağıdaki simgeleri tanımlayın:**

`Ejderha`

`Kadın`

`Erkek Çocuk`

`Demir Çomak`

Çomak, Kutsal Kitap’ta sahiplik ya da yönetmenin bir simgesidir. Demir çomak, kırılmaz, son derece güçlü, yenilmez bir yönetimin simgesidir. İsa bizim tecrübe ettiğimiz her bir ayartıyla yüzleşti fakat hepsinden galip çıktı. Şeytan mağlup edilmiş bir düşmandır. Mesih, yaşamında, ölümünde ve dirilişinde O’nun karşısında zafer kazandı. İsa iblisi Golgota’nın çarmıhında zaten yenmiş olduğu için, biz de zafer kazanabiliriz. Mesih’in Şeytan karşısındaki zaferi tamamlanmıştır fakat Mesih ve Şeytan arasındaki büyük mücadele henüz sona ermiş değildir.

Hal böyleyken, Mesih’in bizim için yapmış olduğu şeyi imanla kabul ettiğimiz zaman, günah borcumuz silinir ve günahlarımız bağışlanır. Mesih’in doğruluğuna bürünerek, Tanrı’nın huzurunda kusursuz oluruz. Pavlus bu konuda şöyle yazmıştı: “Mesih’i kazanayım ve Kutsal Yasa’ya dayanan kişisel doğruluğa değil, Mesih’e iman etmekle kazanılan, iman sonucu Tanrı’dan gelen doğruluğa sahip olarak Mesih’te bulunayım” (Flp. 3:9). Eğer bağışlandıysak, suçlanabileceğimiz bir şey yoktur. İsa, günahın ve kötülüğün O’na yapabilecekleri en büyük kötülüğe karşı sonsuza kadar zafer kazandı, galip geldi. Kötülüğün tüm gücüyle yaptığı saldırıya maruz kaldı ve onu yendi. İsa’yı imanla kabul ettiğimizde, O’nun zaferi bizim olur.

`Mesih’in Şeytan karşısındaki zaferine dayanan kurtuluş güvencesi neden bizim için son derece önemlidir? Pavlus’un Filipililer 3:9 ayetinde yazmış olduğu şeyi biz kendimiz nasıl tecrübe edebiliriz?`