---
title: 'İsa’nın Zaferini Kabul Etmek'
date: 28/03/2023
---

Kutsal Kitap’ta açıklandığı üzere, İsa Şeytanla olan hiçbir savaşını kaybetmemiştir. O kudretli bir galiptir, kötülüğün güçlerine karşı zafer kazanmıştır. İsa’nın Şeytan’ın ayartıları karşısında zafer kazanmış olduğuna inanmak başka bir şeydir; Mesih’in zaferinin aynı zamanda bizim zaferimiz olduğuna inanmak başka bir şeydir.

`Vahiy 12:10 ayetini okuyun. Sizi suçlayanın “aşağı atılmış” olduğu gerçeğinden nasıl cesaret bulmalısınız?`

Yeryüzündeki savaş hâlâ devam ediyor olsa da, Şeytan kaybetti. Nokta Bu sadece Mesih’in insanlık tarihinin doruğundaki nihai zaferi için değil, aynı zamanda kendi yaşamlarımızda kötülüğün uzantılarına ve güçlerine karşı gerçekleştirdiğimiz savaş için de doğrudur. Bazı Hristiyanlar hüsrana uğramış bir yenilgi içinde yaşıyorlar. Bir davranış ya da alışkanlığa galip gelmeyi umut ediyorlar fakat kişisel yaşantılarında Mesih’in onlar için kazanmış olduğu zafere asla tutunmuyorlar.

`Vahiy 12:11 ayetini okuyun. Mesih bu ayette bize zaferle ilgili ne güvence vermektedir?`

Vahiy’in yedi kiliseye mesajları içerisinde yedi defa “yendiler” ifadesi kullanılmaktadır. Burada, Vahiy 12:11 ayetinde bu yenme kavramı yeniden karşımıza çıkıyor. Metnin asıl dilinde “yenmek” ifadesinin karşılığı nikao sözcüğüdür. Bu sözcük tam olarak, “fethetmek, galip gelmek, zafer kazanmak ya da başarılı bir şekilde üstesinden gelmek” diye tercüme edilebilir. Bizim de yenenlerden olmamızın nasıl mümkün olduğuna dikkat edin. Vahiy 12:11 ayeti, bunun sadece “Kuzu’nun kanıyla” olduğunu doğrulamaktadır.

Vahiy 5:6 ayetindeki peygamberlik görümünde, Yuhanna göğe baktığında “boğazlanmış gibi duran bir Kuzu” görüyor. Mesih’in kurbanlığı tüm göğün dikkatinin odağıdır. Tanrı’nın sonsuz, ölçülemez sevgisini gösterecek çarmıhtan daha haşmetli bir şey bulunmamaktadır.

`Mesih’in bizim için yapmış olduğu şeyi imanla kabul ettiğimiz zaman, borcumuz kapatılır ve Tanrı’nın huzurunda kusursuz oluruz. Günahlarımız bağışlandı (Kol. 1:14, Ef. 1:7, Kol. 2:14) ve “kardeşlerimizin suçlayıcısı… aşağı atıldı” (Va. 12:10). Kendi erdemlerimiz sayesinde değil, Mesih’in bizim için kazandığı zaferler sayesinde fidyemiz ödendi, zafer kazandık ve kurtarıldık.`