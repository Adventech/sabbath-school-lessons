---
title: 'Tanrı’nın Son Zaman Bakiyesi'
date: 30/03/2023
---

İblis gökteki isyanından beri Mesih ile savaş halindeydi (Va. 12:7). Şeytan’ın o zamanki gayesi de şimdiki gayesi de evrenin denetimini eline geçirmektir (bkz. Yşa. 14:12-14). Yeryüzü tarihinin son günlerinde onun dikkatinin odağında Tanrı’nın halkı olacaktır. Vahiy 12:17 ayeti açık bir şekilde ejderhanın (Şeytan’ın) kadına (kiliseye) öfkelendiğini (kızdığını) ve onun soyundan geri kalanlarla savaşmaya gittiğini söylemektedir. Bu, soyundan geri kalanlar ifadesi Kral James çevirisinde “bakiye” diye tercüme edilmiştir. Tanrı’nın bakiye halkı Mesih’e sadık kalır, O’nun gerçeğine itaat eder ve O’nun görevine bağlı kalır.

Vahiy 12:17 ayetini okuyun. Tanrı’nın bakiye halkının, O’nun son zaman kilisesinin hangi özellikleri bu ayette bulunmaktadır?

Vahiy 12:17 ayetinde Şeytan (ejderha) kadına, yani Tanrı’nın kilisesine çok kızgındır. Şeytan Tanrı’nın emirlerini tutan halka karşı çok öfkelidir ve onları yok etmek için elinden gelen her şeyi yapacaktır.

Sonunda, onlar alıp satamasın ve zindana atılıp ölsünler diye fitneyle bir buyruğun devreye sokulmasını sağlar (bkz. Va. 13:14-17). Şeytan, Mesih’i yok edemiyorsa O’nun en derin sevgisinin hedefini, Mesih’in kilisesini yok etmeye çalışacaktır. Yeryüzünün son savaşı Orta Doğu’ya ve oradaki çeşitli çatışmalara değil, dünyanın her yerine yayılmış olan Tanrı’nın halkının zihinlerine odaklanacaktır. O, iki karşıt güç arasında, Mesih ve Şeytan arasında gerçekleşen bir savaştır. Tekrarlayalım, kimse tarafsız değildir.

Nihai savaştaki merkezi soru şudur: “Sadakatiniz kime? Kime bağlısınız?” Gök, Mesih’in sevgisiyle büyülenmiş, O’nun lütfuyla kurtarılmış, O’nun gayelerine adanmış, O’nun Ruhu ile desteklenmiş ve O’nun emirlerine itaat eden, o kadar ki O’nun davası uğruna ölümü görmeye razı imanlıları çağırıyor.

Dünyamız büyük bir krize doğru ilerlemektedir. Fakat bizim zaferimiz İsa’da, İsa sayesinde ve İsa aracılığıyla güvence altındadır–bunun için sadece O’na bağlı kalmalıyız ve bunu imanla, itaate yol açan bir imanla gerçekleştirmekteyiz. Sonuçta hepsi kişisel seçimimizdir.

`Vahiy 12:17 ayetindeki gerçekliğin kendi yaşamınızda, kendi Hristiyan deneyiminizde ne şekilde ortaya konduğunu görüyorsunuz? Yani, büyük mücadelenin kendi yaşamınızda hangi şekillerde gerçekleştiğine tanık oluyorsunuz?`