---
title: '“Sonsuza Dek Kalıcı” Müjde'
date: 10/04/2023
---

Vahiy 14:6 ayetinin, üç meleğin mesajının başlangıcının “sonsuz” ya da “sonsuza dek kalıcı” müjde ile başladığına dikkat edin. Müjdenin derinliğini anlamakta başarısız olursak, üç meleğin mesajının tüm maksadını gözden kaçırırız. Müjdeyi anlayamazsak, Tanrı’nın yargı zamanı mesajı, Babil’in düşüşü ya da canavarın işareti konularını asla bütünüyle kavrayamayız.

`1. Korintliler 15:1-4, Romalılar 3:24-26 ve Romalılar 5:6-8 ayetlerini okuyun. “Sonsuza dek kalıcı müjde” bu ayetlerde ne şekilde sunulmaktadır? Burada bizim için hangi yüce umut bulunmaktadır?`

Müjde, Mesih’in bizim günahlarımız için öldüğünün, O’nun görkemli dirilişinin ve bize duyduğu her daim var olan sevgi ve ilgisinin son derece iyi haberidir. Biz, O’nun akan kanına ve diriliş gücüne iman ederek günahın hem cezasından hem de etkisinden kurtarılıyoruz. Mesih elçi Pavlus’un düşüncelerini denetimine aldı ve onun öğretisinin de vaazının da merkezine yerleşti. Çarmıha gerilmiş Mesih onu geçmişinin mahkûmiyetinden ve suçlamasından kurtardı. Dirilmiş Mesih ona o günü için güç verdi ve geri dönen Mesih ona gelecek için umut sağladı.

Romalılar kitabındaki bu dört noktaya dikkat edin:

1. Bizler bedelsiz olarak lütufla aklanırız.
2. Lütuf, Tanrı’nın doğruluğunun bir bildirisidir.
3. Lütuf iman yoluyla İsa’yı kabul edenleri aklar.
4. Tanrı’nın sevgisi biz hâlâ günahkâr kişilerken bizim için gösterilmiştir.

Mesih’in lütfu hak edilmemiştir, kazanılmamıştır ve ona layık olunmamıştır. İsa kayıp günahkârların öleceği işkenceli, acı veren ölümle öldü. O, Baba’nın günaha karşı katıksız gazabını ya da yargısını tecrübe etti. O kabul edilebilmek için reddedildi. Biz O’nun olan hayatı yaşayalım diye, O bizim olan ölümle öldü.

O halde kurtuluşun yasanın gereklerini yaparak değil, iman yoluyla olması gerektiğine dair şüphe yok öyle değil mi? Biz buna ne ekleyebiliriz? En iyi niyetle gerçekleştirdiğimiz, Kutsal Ruh’la dolu işler bile Mesih’in bizim için çarmıhta yaptıklarına ne ekleyebilir?

Ayrıca, bu tasarı, kurtuluş tasarısı zamanın başlangıcından bile önce devreye sokulmuştu (2Ti. 1:9, Tit. 1:2, Ef. 1:4). Bu, ona neden “sonsuza dek kalıcı” müjde dendiğini açıklamamıza yardım ediyor. Dünya yaratılmadan önce, Tanrı ne olacağını biliyordu. Bu sebeple kriz gerçekleştiğinde ona hazırlıklı olmak için kurtuluş tasarısını tesis etti.