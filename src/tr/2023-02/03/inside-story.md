---
title: 'Tanrı ve Pembe Saç'
date: 14/04/2023
---

_Andrew McChesney Tarafından_

Okul yılının başlamasından günler önce, bir anne, Ukrayna’da bir Yedinci Gün Adventistleri ilkokulunun müdürünü yardım için aradı.

“Dinden hiçbir şey anlamıyorum ve dini mezhepler hakkında hiçbir şey bilmiyorum,” dedi anne. “Az önce okulunuzun önünde ‘Hristiyan okulu’ yazan tabelayı gördüm ve aradığım şeyin bu olduğundan kesinlikle eminim.”

Gelen telefon, müdürün oldukça ilgisini çekmişti ve daha fazla bilgi istedi. Arayanın Natasha adında küçük bir kızın annesi olduğunu öğrendi.

Anne, Natasha’ya hamileyken, bir gün çocuğunu bir kilise okuluna göndermeyi sık sık düşündüğünü söyledi. Kendisi ateist olduğu için bu ısrarcı fikir onu şaşırtmıştı. Natasha okul çağına geldiğinde, annesi onu tamamen özgür ve disiplinsiz bir atmosferde, yaratıcılığı beslemeyi taahhüt eden özel bir okula kaydettirdi. Natasha’nın annesi, kız ikinci sınıfta saçlarını pembeye boyamak istediğini söylediğinde telaşa kapılmıştı. O yaz, disiplin eksikliğinin kızının geleceğine zarar verebileceğinden endişeleniyordu. Sonra Adventist okulunun tabelasını gördü, hamile olduğu zamanki düşüncelerini hatırladı ve “Çocuğumun bu okula gitmesini istiyorum” diye düşündü.

Okulun ilk gününde Natasha, tümü Adventist ailelerden gelen beş çocukla birlikte üçüncü sınıfa başladı. Başlarda diğer çocuklara yetişmekte zorlanmış olsa da kısa sürede aradaki açığı kapatmayı başardı. Kutsal Kitap’ı okumak ve sabah ibadetlerine katılmak onun için yeni deneyimlerdi. Gözünü dört açmış, Tanrı hakkında öğrendiği herşeyi hevesle özümsedi.

Okul yılının başlamasından birkaç hafta sonra annesi, kızının yaşadığı değişikliklerden oldukça memnun olduğunu söylemek için müdürü aradı.

“Kutsal Kitap derslerinizi çok seviyor ve okula resmen aşık oldu” dedi. “Bize orada olan her şeyi anlatıyor ve yemeklerden önce dua etmemizi sağlıyor. Kızımı sizin okulunuza getirdiğim için çok mutluyum!”

Kısa bir süre önce anne, Adventist inançları hakkında bilgi almak için müdürle iletişime geçti. “Natasha bir Adventist olmak istiyor ve ben de buna göre hayatımızda hangi değişikliklerin yapılması gerektiğini bilmek istiyorum” dedi. “Ben de Adventist olmak istiyorum,” diye de ekledi.

Bu ailenin hikayesi burada bitmedi. Bölgesi Ukrayna’yı da içeren Avrupa-Asya Bölümü’nün eğitim direktörü Ivan Riapolov (fotoğrafta) “Tanrı ile olan yolları daha yeni başlıyor” dedi.

Dünyanın her yerindeki Adventist eğitim kurumlarına katkıda bulunan misyon bağışlarınız için teşekkür ederiz.