---
title: 'Evrensel Mücadele'
date: 05/06/2023
---

`Matta 27:45-50 ayetlerini okuyun. Bu, Mesih’in çarmıhta ne tecrübe ettiği konusunda bize ne öğretiyor? İsa Tanrı’ya “beni neden terk ettin” diye sorarken ne demek istiyordu ve bu sahne “İsa’nın imanına sahip olmanın” ne anlama geldiğini kavramamıza nasıl yardım edebilir?`

Çarmıhta asılı duran, karanlıkla kuşatılmış, suçu, utancı ve dünyanın günahlarının mahkûmiyetini yüklenmiş ve Babası’nın sevgisine sahip olduğu hissinden mahrum kalmış olan İsa, yaşamı boyunca Babası ile olan ilişkisine güvenmişti. Yani, iyi zamanlarda bile bütünüyle Baba’ya güvenerek geçen yaşamı boyunca, İsa en kötü zamanlara, hatta çarmıha hazırlanmıştı. Çevresindeki tüm koşullar şüphe duyması için haykırırken, Kurtarıcı güven duymayı sürdürmüştü. Tanrı O’nu terk etmiş gibi göründüğü zaman dahi, İsa vazgeçmedi.

“Mesih o korkunç karanlığın içinde ve görünürde Tanrı tarafından terk edilmiş durumdayken insan kederinin kâsesinin dibindeki son posaları akıttı. Bu korkunç saatlerde daha önce Kendisine verilmiş olan Babası’nın kabulünün kanıtına bel bağladı . . . Mesih imanla bir galip oldu.”—Ellen G. White, Christ Triumphant (Zafer Kazanmış Mesih), s. 277.

İsa’nın imanı o kadar derin, o kadar güvenen, o kadar adanmıştır ki, evrendeki tüm cinler, yeryüzündeki tüm denemeler bir araya gelse onu sarsamaz. O göremediğinde dahi güvenen, anlamadığında dahi inanan, tutunacak pek bir şey olmadığında dahi tutunan bir imandır. Bu “İsa’nın imanının” kendisi, bizim imanla sahip olduğumuz bir armağandır ve önümüzdeki krizde bizi ayakta tutacak olan odur. Vahiy’deki canavarın işareti zorlandığında, Mesih’e ibadet edebilmemizi ve sarsılmadan direnmemizi mümkün kılan, yüreklerimizde ikamet etmekte olan “İsa’nın imanıdır.”

Fakat bu birden bire kendiliğinden ortaya çıkan bir şey değildir. Tanrı’nın halkı şimdiden imana göre yaşamayı gün be gün öğrenmektedir. İyi zamanlarda, kötü zamanlarda, Tanrı yakında hissedildiğinde ya da çok uzaktaymış gibi geldiğinde fark etmez, “Doğru kişi imanla yaşayacaktır” (Gal. 3:11 [TC]; ayrıca bkz. Hab. 2:4 [KM]). Hazırlık için doğru zaman şimdidir. Bugünün her denemesi, eğer imanla tahammül edildiyse yaşamlarımızda çok kıymetli meyveler verebilir.

`Hayatınızın sanki parçalanır gibi olduğu ve elinizdeki tek şeyin imanınız olduğu bir zamanı hatırlayın. Nasıl üstesinden geldiniz? Hangi dersleri çıkardınız? Benzer bir süreçten geçiyor olabilecek başka birine yardım edecek ne tecrübe ettiniz?`