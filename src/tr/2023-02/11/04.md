---
title: 'Tanrısız Zincir'
date: 06/06/2023
---

Canavarın işareti konusundaki peygamberlik sözü, dinsel hoşgörüsüzlük, ekonomik boykot, zulüm ve sonunda da ölüm hükmü hakkındadır. Şaşırtıcı biçimde, aynı zamanda bir cesaretlendirme mesajıdır. En kötü zamanlarda bile, Tanrı “Tanrı’nın buyruklarını yerine getiren, İsa’ya imanlarını sürdüren” halkını destekleyecektir (Va. 14:12). Bu buyrukların içinde, elbette dördüncüsü, yedinci gün Sebti de yer almaktadır.

Vahiy 13. bölümdeki canavarın işareti peygamberlik sözü, bize en kötüsünden, Şeytan’ın Tanrı’ya açtığı savaşın en hararetli zamanından bahsetmektedir. Onun bu kampanyadaki ilk taktiği hileye başvurmaktır. Vahiy 13. bölüm, iblisin canavar diye tanımlanan dünyevi bir dini-siyasi güç aracılığıyla çalışacağı ve zor kullanmaya başvuracağı gelecekteki bir zamandan bahsetmektedir.

Dinsel zulüm elbette yeni bir şey değildir. O, Kayin’in Habil’i Tanrı’nın onlardan istemiş olduğu gibi ibadet ettiği için öldürdüğü günden beri dünyamızda mevcut (bkz. 4:1-8). İsa birinci yüzyıldaki imanlıların bile zulüm göreceklerini ve bunun çağlar boyunca süreceğini söylemişti: “Evet, öyle bir saat geliyor ki, sizi öldüren herkes Tanrı’ya hizmet ettiğini sanacak” diye uyarmıştı (Yu. 16:2; ayrıca bkz. Mat. 16:22, 1Pe. 4:12).

Canavarın işareti peygamberlik sözü bu tanrısız zincirin son halkası hakkındadır. Geçmişteki zulümler gibi, o da herkesi bir takım belirli inançlara ve onaylanmış bir ibadet düzenine uymaya zorlamak için tasarlanmıştır.

`Vahiy 13:15-17 ayetlerini okuyun. Tanrı’nın son zaman halkı son krizde neyle karşı karşıya kalacak?`

Peygamberlik sözü zulmün mali yaptırımlarla başlayacağını söylüyor: “İşareti” almamış olanlar ne bir şey satın alabilecek ne de satabilecek. Bu gerçekleştiğinde, büyük çoğunluk teslim olacak. Reddeden herkes ise sonunda ölüm cezasına çarptırılacak.

İblis, gelecekte son sınav üzerimize geldiği zaman canavarın işaretini almaları için, Hristiyan olduklarını iddia edenleri yaşamlarında tavizler verdirerek hazırlamaktadır. Tanrı’nın her birimize olan sevgisi önümüzdeki sıkıntılı zamanlarda bizi güçlendirecek ve koruyacaktır.

`Galatyalılar 6:7-9 ayetlerini okuyun. Son gün olayları bağlamında yazılmamış olmasına rağmen, bu ayette bahsedilen ilke neden canavarın işareti ve nasıl sadık kalabileceğimiz konularıyla yakından ilişkilidir?`