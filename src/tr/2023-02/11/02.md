---
title: 'Sarsılmaz Direnç'
date: 04/06/2023
---

Vahiy 14:7 ayetinde gördüğümüz gibi, Tanrı tüm halkları Yaratan’a tapınmaya çağırıyor. Bu ilk meleğin mesajıdır. Vahiy 14:8 ayetinde Tanrı insanları, kökeni eski Babil’e dayanan bir sahte din düzeni olan “Babil” hakkında uyarıyor. Bu da ikinci meleğin mesajıdır.

Vahiy 14:9, 10 ayetlerinde üçüncü melek canavara tapınmak konusunda uyarıda bulunuyor. Melek yüksek sesle şöyle duyuruyor, “Bir kimse canavara ve heykeline taparsa, alnına ya da eline canavarın işaretini koydurursa, Tanrı gazabının kâsesinde saf olarak hazırlanmış Tanrı öfkesinin şarabından içecektir.”

`Vahiy 14:12 ayetini okuyun. Bu ayette Tanrı’nın son zaman halkının hangi iki özelliğini keşfediyoruz? Neden ikisi de çok önemlidir?`

“Sabır” sözcüğünün Grekçesi olan hupomone sözcüğünü, “sarsılmaz direnç” olarak daha iyi tercüme edebiliriz. Tanrı, düşmanlık ve sert zulüm görmelerine rağmen O’na sadık kalacak bir son zaman halkına sahip olacaktır. Onlar, O’nun lütfu aracılığıyla sarsılmaz bir direnç göstererek merkezinde Tanrı’nın olduğu, lütufla dolu itaatkâr hayatlar yaşayacaklar.

Yaratan’a tapınmak (Va. 14:7) canavara tapınmanın tam tersidir (Va. 14:9) ve Tanrı’nın emirlerini tutup İsa’ya iman eden bir halkta ifade bulmaktadır (Va. 14:12). Ya Mesih’e bağlanmak ya da canavara bağlanmak konusundaki bu son çatışmanın odağında ibadet bulunmaktadır ve iyi ile kötü arasındaki büyük mücadelenin kalbinde Sebt günü olacaktır.

`Romalılar 8:1-4, Efesliler 2:8-10 ve Koloseliler 1:29 ayetlerini okuyun. Bu ayetler imana göre yaşamanın sonucu hakkında bize ne öğretiyor?`

O’nun lütfunu imana göre yaşayarak alabiliriz ve yaşamlarımız değişir. Kurtarıcı’nın adanmış takipçileri sadece İsa’ya iman etmekle kalmayacak, aynı zamanda İsa’nın imanına sahip olacaklar. Onlar, İsa’nın son dönem imanının niteliğine sahip olacaklar ve aynı İsa gibi yaşamları pahasına O’na sadık kalacaklar.

`Siz küçük şeylerde ne kadar imanlısınız? Bu, gerçek deneme geldiğinde nasıl olacağınıza dair size ne anlatıyor olabilir? (Bkz. Luka 16:10).`