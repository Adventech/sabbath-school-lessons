---
title: 'Kuzu’yu Takip Edenler'
date: 07/06/2023
---

`Vahiy 13:1, 2 ayetlerini okuyun. Canavar nereden geliyor ve canavara yetkisini kim veriyor?`

Vahiy 13. bölümün ilk canavarı gücünü, makamını ve büyük yetkisini ejderhadan alıyor. Vahiy 12:9 ve Vahiy 20:2 ayetleri ejderhayı Şeytan olarak tanımlıyorlar. Şeytan kurnaz bir düşmandır ve yeryüzünün güçleri aracılığıyla iş görmektedir. Vahiy 12:3-5 ayetleri bu “ejderhanın”–iblisin– “erkek çocuğu” doğar doğmaz onu yok etmeye çalıştığını söylüyor. Bu “erkek çocuk” daha sonra “hemen alınıp Tanrı’ya, Tanrı’nın tahtına götürüldü.” Bu, elbette Mesih’ten bahsetmektedir. Mesih çocuğu öldürmek isteyen Şeytan, Hirodes ve imparatorluk Roma’sı aracılığıyla iş görmeye çalıştı. İsa’nın yaşamının sonunda, bir Roma valisi olan Pilatus Mesih’i ölüme mahkûm etti, bir Roma celladı onu acımasız çarmıha çiviledi, bir Roma askeri O›nu mızrakla deldi ve mezarının başında Roma askerleri nöbet tuttu. Vahiy 13:2 ayetine göre, putperest Roma aracılığıyla iş gören ejderha, Şeytan, egemenlik makamını ortaya çıkan bu canavara verecektir.

“Aslında Şeytan’ı temsil eden ejderha, ikinci bir anlamda Roma İmparatorluğunu temsil etmektedir . . . Roma imparatorluğunun varisi olan, ejderhanın kendi gücünü ve tahtıyla birlikte büyük yetkisini alan güç açıkça papalık Roma’sıdır.”—The SDA Bible Commentary [Yedinci Gün Adventist Kutsal Kitap Şerhi], 7. cilt, s. 817. Tarihçi A. C. Flick şöyle açıklıyor, “Siyasi Roma’nın küllerinden, ‘bir dev biçiminde’ büyük, faziletli Roma kilisesi yükseldi.”—A. C. Flick, The Rise of the Medieval Church [Ortaçağ Kilisesinin Yükselişi], (1900) s. 150. Yedinci Gün Adventist Kutsal Kitap Şerhi, 7. cilt, 817. sayfada alıntı yapılmıştır.

`Vahiy 13:3 ve Vahiy 14:4 ayetlerini okuyun. Bu ayetlerde hangi zıtlığı görüyorsunuz?`

Canavarı takip eden “bütün dünyanın” aksine, Tanrı “Kuzu nereye giderse ardı sıra” giden bir halka sahip olacaktır. Her zaman olduğu gibi, ya bir taraf ya ötesi olacak; ya İsa’nın yanında ya da İsa’nın karşısında. O zaman da, bugün olduğu gibi arası olmayacak, tarafsız kalmak mümkün olmayacak. Sıkıca İsa’ya bağlanmamak, bilinçli ya da bilinçsiz şekilde diğer tarafa bağlanmaktır.

`“Benim adımdan ötürü herkes sizden nefret edecek. Ama sonuna kadar dayanan kurtulacaktır” (Mat. 10: 22). Sonuna kadar dayanmaya ne kadar hazırsınız?`