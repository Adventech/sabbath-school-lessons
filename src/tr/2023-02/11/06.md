---
title: 'Yegâne Arabulucumuz İsa'
date: 08/06/2023
---

`Vahiy 13:4, 5 ayetlerini okuyun. Bu ayetlerde canavarın hangi ayırt edici işaretlerini keşfediyoruz?`

Vahiy’in canavarı putperest Roma’dan yükselen ve büyüyüp dünya çağında bir ibadet düzenine dönüşen sapkın bir dini güçtür. Vahiy 13:5 ayetine göre, o küfürbaz bir güçtür. Yeni Ahit’te küfür etmek Tanrı’nın imtiyazları ve yetkileri üzerinde eşit hak talep etmekle aynı şey kabul edilmektedir.

`Luka 5:18-26 ve Yuhanna 10:33 ayetlerini okuyun. Bu ayetler küfrün hangi iki unsurunu tanımlıyor?`

Önderler İsa’yı küfretmekle suçlamışlardı. İsa’nın durumunda bu suçlamalar haksızdı çünkü O Tanrı’nın her gücüne ve yetkisine sahiptir–günahlarımızı bağışlamak da buna dahildir. Bunun sebebi İsa’nın Tanrı olmasıdır. Ya da Kendisi’nin şu çok güçlü sözlerle ifade ettiği gibi: “Bunca zamandır sizinle birlikteyim. Beni daha tanımadın mı? Beni görmüş olan, Baba’yı görmüştür. Sen nasıl, ‘Bize Baba’yı göster’ diyorsun?” (Yu. 14:9).

Bu arada, 1. Timoteos 2:5 ayeti Tanrı ile insan arasında tek bir aracı olduğunu, onun da insan İsa Mesih olduğunu öğretiyor. Tersine, Roma kilisesi rahibin Tanrı ile günahkâr insanlık arasındaki aracı olduğunu öğretmektedir. Fakat rahibin kendisi de günahkâr bir insan olduğu için, o bir aracı olamaz çünkü onun da bir aracıya ihtiyacı bulunmaktadır. Küfür aynı zamanda herhangi kişinin Tanrı olduğunu ya da Tanrı’nın yerine geçtiğini iddia etmesi diye tanımlanmaktadır. Roma kilisesinin yetkili kaynaklarından iki ifadeyi inceleyelim:

“Papa o kadar büyük bir itibar sahibi ve o kadar yücedir ki, o sadece bir insan değildir . . . O sanki yeryüzündeki Tanrı’dır.”—Lucius Ferraris, “Papa,” Prompta Bibliotheca kitabındaki 2. makale, (1763), 6. Cilt, s. 25–29.

Papa 13. Leo şu sözlerle övünüyordu: “Biz [papalar] bu dünyada Her Şeye Gücü yeten Tanrı’nın yerini tutmaktayız.”—The Great Encyclical Letters of Pope Leo XIII [Papa 13. Leo’nun Genelgeleri], (New York: Benziger, 1903), s. 193.

Bu iddialar, örneğin Mesih karşıtı [Anti-Christ], ifadesindeki karşıtlık belirten sözcüğün [anti] her zaman karşısında olmak anlamına değil, aynı zamanda “yerine geçme” anlamına da geldiğini öğrendiğimizde daha da anlamlı bir hale gelmektedir. Yani Mesih-Karşıtı [anti-Christ] aynı zamanda “Mesih’in yerine geçmiş olan” anlamına gelmektedir. Alın size küfür!