---
title: 'Bir Adanma Çağrısı'
date: 24/05/2023
---

Vahiy’in çağrısı, Vahiy kitabında iki kadınla simgelenen ivedi bir adanma çağrısıdır. Her ne kadar, gerçek ve yanılgı arasındaki bu evrensel mücadelede zaman zaman Tanrı’nın halkı yenilecekmiş gibi görünecek olsa da, Tanrı kilisesinin sonunda zafer kazanacağını vaat ediyor.

`Matta 16:18 ve Vahiy 17:14 ayetlerini karşılaştırın. İsa öğrencilerine kilisesi ile ilgili hangi vaatte bulundu?`

Mesih, kilisesinin üzerine inşa edildiği sağlam temeldir. Kilisesi O’nun Sözü’nün öğretilerine dayanmakta ve O’nun Ruhu tarafından yönlendirilmektedir. Tersine, gördüğümüz gibi Babil insan yapımı öğretileri ve gelenekleri temel almaktadır. Hangi dini önder insan fikirlerini ya da geleneklerini Tanrı’nın Kutsal Yazılar’daki ilham edilmiş isteğinin yerine koyuyorsa ya da üstün tutuyorsa, açıkça Babilli kargaşasını besliyor demektir.

Eski Babil zamanında kilise ve devlet bir ve aynı şeydi. Kral Nebukadnessar tapınağındaki tahtında otururken sözde tanrılar adına konuşurdu. Babil kralı bir keresinde gerçek Tanrı’ya meydan okuyan bir davranışla tapınmayı mecbur kılan genel bir ferman yayınladı ve tüm tebaasına bu fermana boyun eğmelerini emretti. Bu, son günlerde sahte heykele tapınmayı reddedecek olan Tanrı’nın halkının neyle karşılaşacağını gösteren güçlü bir simgedir (bkz. Daniel 3).

Yeryüzü tarihinin son günlerinde, Tanrı adına konuştuğunu iddia eden ruhsal önderiyle birlikte bir kilise-devlet düzeni olan ruhsal Babil ortaya çıkacak. Onun sözü Tanrı’nın kendi sözü ilan edilecek, emirleri Tanrı’nın emri kabul edilecek. Roma papaları yüzyıllar boyunca yeryüzünde Tanrı’nın yerinde bulunduklarını duyurdular. Papa 13. Leo 20 Haziran 1894 tarihli genelgesinde şöyle diyordu, “Biz bu dünyada Her Şeye Gücü yeten Tanrı’nın yerini tutuyoruz.” Ferraris Kilise Sözlüğü ekliyor, “Papa o kadar büyük bir itibar sahibi ve o kadar yücedir ki, o sadece bir insan değil sanki Tanrı ve Tanrı’nın vekili gibidir.” Elçi Pavlus bu gücü teşhir eden şu sözleri söylemişti: “. . . Tanrı diye anılan ya da tapılan her şeye karşı gelerek kendini hepsinden yüce gösterecek, hatta kendisini Tanrı ilan ederek Tanrı’nın Tapınağı’nda oturacaktır” (2Se. 2:4).

`Daha önce gördüğümüz gibi, Babil’de Tanrı’nın sadık halkından kişiler bulunduğu için, onun hakkında konuşurken neden dikkatli olmalıyız ve neden düzenin kendisini değil de kişileri eleştirmemeye dikkat etmeliyiz?`