---
title: 'Meleğin Daniel’e Verdiği Bilgi'
date: 02/05/2023
---

`Daniel 9:23 ayetini okuyun. Melek Daniel’e hangi açık bilgiyi veriyor? Bu, Daniel 8:14 ayetindeki tapınağın paklanmasının ne anlama geldiğini kavramak için neden çok önemlidir?`

Melek Daniel’e açıkça “sözün anlamını kavra ve görümü anla” talimatını verdi (Dan. 9:23). Hangi sözün anlamı, hangi görüm? Daniel 9. bölümde yazıya dökülmüş bir görüm bulunmadığı için, Cebrail melek burada Daniel 8. bölümdeki görümün peygamberin anlamadığı kısmından, yani 2300 gün görümünden bahsediyor olmalı (Dan. 8:27).

`Daniel 9:24-27 ayetlerinde Cebrail devam ediyor. Bu ayetler İsa’nın hayatındaki ve hizmetindeki hangi olaylardan bahsetmektedir?`

Bu peygamberlik sözünün ilk bölümü Tanrı’nın halkı, Yahudiler ile ilgilidir. “Senin halkına [Yahudilere] ve kutsal kentine yetmiş hafta kadar zaman saptanmıştır” (Dan. 9:24). Kutsal Kitap peygamberlik sözünde bir peygamberlik günü gerçekte bir peygamberlik yılına denktir (Hez. 4:6, Say. 14:34). Daniel ve Vahiy kitaplarında simgesel bir tasvir olduğunda, aynı zamanda simgesel bir peygamberlik zamanından bahsedilmektedir. Burada peygamberlik sözündeki gün-yıl ilkesinin geçerli olduğundan emin olmamızın bir diğer sebebi de, Daniel’in peygamberlik sözüne uyguladığımızda zaman çizelgesindeki her olayın tam olarak yerine oturuyor olmasıdır (yarının dersine bakın). Bu ilkeyi uyguladığımızda, 70 hafta 490 güne denk gelmektedir. Bir peygamberlik günü bir gerçek yıla denk olduğu için, 490 gün de aslında 490 yıldır.

Cebrail Daniel’e 490 yıl “saptandığını” söylüyor (İbranice chathak sözcüğünün kelime anlamı bazen “belirlendi” diye tercüme edilmektedir). Nereden belirlendi? Burada ancak diğer zaman dilimi, Daniel 8:14 ayetindeki 2300 gün kastediliyor olabilir. Bir zamanla ilgili peygamberlik sözü olan bu 490 yıl, Daniel 8:14 ayetindeki zaman dilimiyle bağlantılıdır. Bu, Daniel 8. bölümde açıklanmamış olarak bırakılan ve aynı zamanda Daniel 8. bölümdeki yegâne zaman peygamberliğidir. Yani, burada Cebrail’in Daniel’e bir önceki bölümde anlamadığı 2300 günü anlaması için yardım etmeye geldiğini görüyoruz.