---
title: 'Yakın Bir Tanrı'
date: 09/05/2023
---

Güneşi, ayı ve yıldızları var eden, muazzam kudretiyle bu gezegeni yaratmış ve içini canlılarla doldurmuş olan Yaratılış’ın Tanrısı aynı zamanda her birimizle ilgilenen bir Tanrı’dır. O, halkını Mısır’ın esaretinden kurtaran, çölde dolaşırlarken onlara rehberlik eden, gökten man yağdıran, Eriha’nın surlarının çökmesini sağlayan ve İsrail’in düşmanlarını yenilgiye uğratan Tanrı’dır. Evreni yaratmak için sonsuz kudretini ortaya koymuş olan aynı Tanrı, bu sonsuz gücü bizim canlarımızla savaşmakta olan kötülüğün güçlerini yenmek için serbest bırakmaktadır.

`2. Korintliler 5:17, Mezmurlar 139:15-18, Elçilerin İşleri 17:27 ve Koloseliler 1:17 ayetlerini okuyun. Bu ayetler Tanrı’nın yakınlığı hakkında bize ne öğretiyor?`

İlahiyatçılar Tanrı’nın aşkınlığından bahsederler. Bunun arkasında, Tanrı’nın tüm Yaratım’ın üzerinde ve ötesinde var olduğu düşüncesi bulunmaktadır. Fakat aynı zamanda O’nun her yerde var olmasından bahsederler. Bu da, Tanrı’nın bir şekilde dünyamızın içinde var olduğu ve Kutsal Kitap tarihinin de gösterdiği gibi, aynı zamanda anlaşılması güç biçimde fakat çok yakından dünyamızın işlerine karışmakta olduğu düşüncesidir. Rab, “Yüksek ve kutsal yerde [yaşadığı] halde, Alçakgönüllülerle, ezilenlerle [birliktedir]” (Yşa. 57:15). İsa’nın sadık takipçilerinden bahsederken söylediği gibi: “Ben onlarda, sen bende olmak üzere tam bir birlik içinde bulunsunlar ki, dünya beni senin gönderdiğini, beni sevdiğin gibi onları da sevdiğini anlasın” (Yu. 17:23). Bundan daha yakın, bundan daha samimi olunamaz.

Bizim Tanrı’mız hakkındaki iyi haber şu ki, O’nun büyüklüğü ve kudreti o kadar geniş ki, tüm evreni aşıp her birimizin yaşamına ulaşmaktadır. O bizi Kendi benzerliğinde yeniden yapacağına, biçimlendireceğine, bizi dönüştüreceğine dair vaatte bulunuyor. Bunun ne anlama geldiğini düşünün. Milyarlarca galaksiyi yaratmış ve sürdürmekte olan Tanrı, sadece ‘O’nda yaşadığımız ve hareket ettiğimiz; O’nda var olduğumuz aynı Tanrı olmakla kalmayıp, aynı zamanda bizi günahtan arındırmak ve Mesih’te yeni yaratıklara dönüştürmek için bize yeni yürekler veren Tanrı’dır (bkz. Elç. 17:28). Bu, böylesine kudretli olan Tanrı’mızın bizi sevdiğini ve önemsediğini idrak etmek için son derece güçlü ve teselli edici bir düşüncedir.

`Tanrı’nın her yerde bulunduğunu anlayışından umut ve teselli bulmayı nasıl öğrenebiliriz? Ya da Tanrı’nın en karanlık sırlarınızı biliyor olması sizi korkutuyor mu? Müjde bu bağlamda size nasıl huzur vermelidir?`