---
title: 'Yaratan’a İbadet Edin'
date: 08/05/2023
---

`Vahiy 14:7 ayetini okuyun. İlk meleğin mesajı nasıl sona eriyor? Bu yargı saati mesajı hangi son çağrıda bulunuyor? (Ayrıca bkz. Yşa. 40:26, Yu. 1:1–3, ve Rom. 1:20.)`

Vahiy 14:7 Yaratan’a ibadet etmeye açık bir çağrı ile sona eriyor; bu, bilim dünyasının ve hatta Hristiyan dünyasının büyük bölümünün, Kutsal Kitap’a dayanan ve Hristiyan olan her şeyin tam kalbine saldıran bir öğreti olan evrimi kabul ettiği günümüzde özellikle çok önemlidir. Evrim doğru olsaydı, bizim inancımız bir yalana dönüşürdü. Mesele bu kadar nettir.

O halde, Vahiy’in son çağrısı, Kutsal Kitap’ın ilk kitabına, Yaratılış’a dayanmaktadır. Yaratılışın önemini anlamadığımız sürece, ibadet konusundaki evrensel savaşın meselelerini asla tam olarak kavrayamayacağız. “Başlangıçta Tanrı göğü ve yeri yarattı” (Yar. 1:1). Tüm Kutsal Yazı’nın temeli işte bu ayettir. “Başlangıçta Tanrı yarattı.” Bu ayette “yaratmak” fiili için kullanılan İbranice sözcük bara’, sadece ve yalnızca Tanrı’nın Kendisi özne olduğunda kullanılan bir fiildir.

Tanrı’nın kudretinin ne kadar sınırsız olduğuna dair küçük bir fikir edinmek için, O’nun yaratımının küçük bir cismini, güneşi inceleyelim. Güneş her bir saniyede insanoğlunun petrol, yağ, kömür ya da ateşle zamanın başlangıcından beri ürettiğinden daha fazla enerji üretmektedir.

Güneşin çapı aşağı yukarı 1.400.000 kilometredir ve dünya boyutunda bir milyon gezegeni içine alabilir. Fakat güneş, galaksimiz Samanyolu’ndaki 100 milyar yıldızdan sadece bir tanesidir. Tabanca Yıldızı adı verilen bir yıldız güneşimizin ürettiği gücün on milyon katını üretmektedir. Güneşimiz boyutunda bir milyon tane yıldız Tabanca Yıldızı’nın küresi içerisine kolayca sığabilir. Zihinlerimiz nasıl yaratım düşüncesini kavramaya başlayabilir?

Yaratılış şaşırtıcı bir kudrete ve sınırsız güce sahip bir Tanrı’yı açığa vurmaktadır. O’nun yaratıcı gücü sadece gökleri ve yeryüzünü var etmekle kalmadı, aynı zamanda yüzyıllar boyunca halkı için çalıştı. O, bu dünyayı başlatmış olan Tanrı, bu dünyada her zaman var olan Tanrı ve bu dünyada halkını asla terk etmeyecek olan Tanrıdır.

`Yaratılışın ezici boyutu, onunla karşılaştırıldığımızda çok küçük olmamıza rağmen Mesih’in yine de bizim için ölmüş olduğunu gösterdiği için, nasıl yalnızca Tanrı’nın sevgisi gerçeğini büyütmektedir?`