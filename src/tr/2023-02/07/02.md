---
title: 'Sıkıntı İçinde ki Bir Arkadaş'
date: 07/05/2023
---

İsa, göğe yükselişinden sonra (Elç. 1:9), yaşayan son elçi Yuhanna’yı, zalim Roma imparatoru Domitian tarafından sürgüne gönderildiği Patmos adasında ziyaret etti.

`Vahiy 1:9 ayetini okuyun. Ayrıca Matta 13:21, Elçilerin İşleri 14:22 ve Yuhanna 16:33 ayetlerine bakın. Burada, bu dünyada Mesih’i takip etmeye çalışanlara verilen mesaj nedir?`

Ailesinin, arkadaşlarının ve Hristiyan topluluğunun desteğinden ayrılan Yuhanna, İsa’nın bir takipçisi olarak karşılaştığı sıkıntı ve zorluklarla bir başına bırakılmadı. Onun hizmeti henüz sona ermemişti. Tanıklığı henüz tamamlanmamıştı. Göz kamaştırıcı parlaklıkta ışık yayan bir melek bu ıssız adada Yuhanna’yı ziyaret etti ve ona doğrudan Tanrı’nın tahtından gelen bir mesaj iletti. İsa’dan gelen bu mesaj yüzyıllar boyunca zamanın koridorlarında yankılanacaktı. Bu, her nesil için bir umut mesajıydı fakat özellikle Tanrı’nın son zaman halkını İsa’nın gelişine hazırlamak içindi. Bu ciddi bir uyarı mesajıdır fakat aynı zamanda son günlerin denemeleriyle (ya da şu an karşılaştığınız herhangi denemeyle) karşılaşmaya hazırlanmakta olan bizleri yüreklendiren bir son zaman mesajıdır.

Yuhanna’nın, Vahiy’in peygamberlik görümünü getiren melek tarafından ziyaret edildiği düşünülen mağaraya girecek olursanız, hemen girişinde bir levha üzerinde tüm Vahiy kitabını özetleyen şu sözlerin yazılı olduğunu göreceksiniz: “Tanrıdan korkun! Onu yüceltin! Çünkü O’nun yargılama saati geldi. Göğü, yeri, denizi, su pınarlarını yaratana tapının!” (Va. 14:7).

Vahiy kitabının merkezindeki konu ibadettir. Biz ibadet eden varlıklar olarak yaratıldık. Her birimiz bir şeye ya da birine ibadet ediyor. Gerçek ibadet, yani Yaratan’a edilen ibadet bizim yaşamın gerçek amacını keşfetmemizi sağlıyor. Bize yaşamak için bir sebep veriyor. Bize sadece uğruna öleceğimiz bir şey vermekle kalmıyor, daha da önemlisi uğruna yaşanacak ve gerekirse uğruna sıkıntılara katlanılacak bir şey veriyor. Ve aslında, son krizler ortaya çıktığında, “Tanrı’nın Egemenliği’ne, birçok sıkıntıdan geçerek girmemiz gerekir” (Elç. 14:22) sözlerini çok daha iyi anlayacağız.

`Yuhanna gibi Tanrı’nın sadık kulları acı çekip sıkıntıya giriyorsa, bizim kendimizin sıkıntıya girmeyeceğimizi düşünmemize sebep olan şey nedir? (Bkz. 1Pe. 4:12-15.)`