---
title: 'Çarmıhtaki Yaratıcı'
date: 11/05/2023
---

Rab Yaratıcımız olduğu için şaşırıyor ve O’na ibadet ediyor olsak da, daha fazlası bulunmaktadır. Daha önce gördüğümüz Yaratıcımızın aynı zamanda Kurtarıcımız olduğu düşüncesi yeniden incelemeye değerdir. Bizi Yaratan Tanrı, bizi kurtaran aynı Tanrı’dır. “İnsanı kendi suretimizde, kendimize benzer yaratalım” (Yar. 1:26), diyen Tanrı, çarmıhta “‘Eli, Eli, lama sabaktani?’ yani, ‘Tanrım, Tanrım neden beni bıraktın?’” (Mat. 27:46) diye haykıran aynı kişidir. İşte size Tanrı’dan korkmak, dahası O’nu yüceltmek ve O’na tapınmak için sebep!

Bizler, günahkâr insanlar olarak, böylesine muazzam bir gerçeğe nasıl layığıyla karşılık verebiliriz? Karşılık olarak biz ne yapabiliriz? İlk meleğin mesajında ne yapmamız gerektiği bize söylenmektedir: “Tanrıdan korkun! Onu yüceltin! Çünkü O’nun yargılama saati geldi. Göğü, yeri, denizi, su pınarlarını yaratana tapının!” (Va. 14:7).

`Yuhanna’nın çarmıhtaki İsa anlatısını barındıran Yuhanna 19:16-30 ayetlerini okuyun. Bu ayetleri okurken, İsa’nın Yaratıcı olması hakkındaki Kutsal Kitap ayetlerini düşünün: “Çünkü bütün şeyler, göklerde olanlar ve yeryüzünde olanlar, görünen ve görünmeyen gerek tahtlar, gerek egemenlikler, gerek hükümdarlıklar, gerek hakimiyetler O’nda yaratıldı; bütün şeyler O’nun aracılığıyla ve O’nun için yaratılmıştır” (Kol. 1:16). Tanrı’nın sevgisinin bu muazzam ifadesine nasıl cevap vermeliyiz?`

İlk meleğin Yaratan’a tapınma mesajı, çarmıhtan sonra, yani tanıklık eden evren ve Mesih’in takipçileri “göğü, yeri, denizi, su pınarlarını yaratan” Kişinin, Tanrı olmasına rağmen  “kul özünü alıp insan benzeyişinde doğarak ululuğunu bir yana bıraktı[ğı]. İnsan biçimine bürünmüş olarak ölüme, çarmıh üzerinde ölüme bile boyun eğip kendini alçalttı[ğı]” (Flp. 2:7, 8) bilgisini öğrendikten sonra geldi.

Bu, İsa bir insan olarak yeryüzüne gelmeden önce O’nu tanıyan kişiler için son derece şaşırtıcı bir gösteri olmuş olmalı. Göksel varlıkların da O’na ibadet ettiklerine şüphe yok. Bize gelince, O’nun kanıyla kurtarılmış olduğumuza göre, Yaratıcımız ve Kurtarıcımıza tapınmaktan başka ne yapabiliriz?

`Çarmıhın ışığında, günahkâr insanların Mesih’in çarmıhta gerçekleştirdiğine herhangi bir ekleme yapabileceği düşüncesi neden sapkın bir düşüncedir? Hangi işlerimiz Mesih’in bizim için zaten gerçekleştirmiş olduğuna ekleme yapabilir?`