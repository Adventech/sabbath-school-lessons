---
title: 'Bir Sadakat Çağrısı'
date: 31/05/2023
---

Vahiy 14. bölümde ikinci meleğin mesajı “Babil yıkıldı” idi. Vahiy 17. bölümde ruhsal Babil olduğu söylenen, mor ve kırmızı giysilere bürünmüş kadın, kızıl renkli bir canavarın üzerindedir, şarap kadehini uzatmakta ve dünyayı yanılgıyla sarhoş etmektedir. Kilise ve devlet birlik olmuştur. Yalan hüküm sürmektedir. Cinler aldatmak için mucizeler gerçekleştirmekte, dünya son savaşına hızla koşmaktadır.

Aynı zamanda Tanrı’nın halkına iftira atılmakta, onlarla alay edilmekte, işkence ve zulüm görmektedirler fakat onlar Mesih’tedirler ve O’nun Kutsal Ruhu’nun gücüyle taahhütlerine sıkı sıkıya bağlı kalmaktadırlar. Cehennemin tüm güçleri ve kötülüğün tüm güçleri bir arada onların Mesih’e olan bağlılıklarını koparamazlar. Onlar Mesih’te güvendeler. O onların sığınağı ve gücüdür, “sıkıntıda hep yardıma hazırdır” (Mez. 46:1).

Tanrı son zaman halkını yeniden O’nun Sözü’ne bağlı kalmaya çağırıyor. İsa şöyle dua etmişti, “Onları gerçekle kutsal kıl. Senin sözün gerçektir” (Yu. 17:17). Yeryüzü tarihinin bu en önemli zamanında bize rehberlik edecek olan Kuzey Yıldızı, insan düşüncesi ya da geleneği değil, Tanrı’nın Sözü’nün gerçeğidir.

Baptist Kiliseleri Standart Kılavuzu yazarı Dr. Edward T. Hiscox, bu konuda dikkat çekici açıklamalarda bulunuyor. Hiscox 1893 yılında yüzlerce Baptist din görevlisine hitaben yaptığı konuşmada, Pazar gününün Hristiyan kilisesine nasıl girdiğini açıkladığında onları şaşkınlığa uğrattı.

“Onun [Pazar gününün] putperestliğin işaretiyle damgalanmış olması fakat güneş tanrısının adıyla hristiyanlaştırılması, sonrasında sapkın papalık eliyle benimsenip onaylanarak sonunda kutsal bir vasiyet gibi Protestanlığa miras bırakılması çok büyük talihsizliktir!”—Edward Hiscox, bir New York din görevlileri konferansı öncesi, 13 Kasım 1893.

`Hezekiel 20:1-20 ayetlerini okuyun. Hezekiel’in buradaki mesajının ana fikri nedir ve Sebt günü bu sadakat çağrısına nasıl uymaktadır?`

Hezekiel 20. bölüm, İsrail halkına, putperest uygulamaları bırakıp, onların sahte tanrıları (bu vakada “Mısır putları”) yerine Yaratan’a ibadet etmeleri yönünde istekte bulunan samimi bir çağrıdır. Üç meleğin mesajında da Tanrı benzer bir çağrı yaparak, “Yaratan’a tapının” diyor çünkü “Babil yıkıldı.” Ve ayrıca, bildiğimiz üzere Sebt günü ve ona sadık kalmak son olaylarda çok önemli bir rol üstlenecek.

`Hezekiel 20:1-20 ayetlerinde yazılanlardan kendimiz için hangi dersleri çıkartabiliriz? (Ayrıca bkz. 1Ko. 10:11.)`