---
title: 'İnsanın Gözünde Doğru Görünen Yol'
date: 28/05/2023
---

Son günler konusunda İsa çok güçlü bir uyarıda bulunmuştu, “Çünkü sahte mesihler, sahte peygamberler türeyecek; bunlar, belirtiler ve harikalar yapacaklar. Öyle ki, ellerinden gelse seçilmiş olanları saptıracaklar” (Mar. 13:22). “Seçilmiş olanlar” kimlerdir? İsa daha sonra şöyle açıklıyor, “Kendisi güçlü bir borazan sesiyle meleklerini gönderecek. Melekler O’nun seçtiklerini göğün bir ucundan öbür ucuna dek, dünyanın dört bucağından toplayacaklar” (Mat. 24:31). Biraz korkutucu öyle değil mi? Son günlerdeki aldatmaca o kadar büyük olacak ki imanlı kişiler dahi aldanma tehlikesiyle karşı karşıya kalacaklar.

`Vahiy 12:9 ayetini okuyun. Şeytan kimi aldatıyor? Bu sözlerden ne anlıyoruz?`

Belli ki, tüm çağlar boyunca olduğu gibi son günlerde de Tanrı’nın sadık bir halkı olacak? Fakat buradaki ifadeler Şeytan’ın aldatmacasının gerçekte ne kadar yaygın olduğunu gösteriyor.

`Süleyman’ın Özdeyişleri 14:12 ayetini okuyun. Burada hangi güçlü uyarıda bulunuluyor?`

İnsanlara genellikle neyin doğru neyin yanlış, neyin iyi neyin kötü olduğunu anlamak için kendi vicdanlarını dinlemeleri ve buna göre hareket etmeleri söylenir. Fakat Kutsal Yazı hepimizin günahkâr, hepimizin yozlaşmış olduğunu söylemektedir (Yer. 17:9, Rom. 3:9-18). Bu sebeple kendi hislerimize güvenmek er ya da geç yanlış anlamanın ve hatta yanlış yapmanın garanti yöntemidir. Çağlar boyunca davalarının haklı olduğundan son derece emin olan kişiler tarafından çok fazla kötülük yapıldı. Bu kişiler, “onlara doğru görünen yolu” takip ediyorlardı.

Oysa biz kendimizi Tanrı’nın Sözü’ne batırmalı ve Kutsal Ruh’a teslim olarak doğruyu yanlıştan, gerçeği yanılgıdan, iyiyi kötüden ayırmayı O’nun Sözü’yle öğrenmeliyiz. Kendi başımıza, hatta kendi hislerimize bırakıldığımızda, Şeytan’ın aldatmacaları karşısında kolay av olabiliriz.

`Doğru olduğuna inandıklarına ve hatta Tanrı’nın isteği olduğuna inandıklarına göre hareket etmiş fakat sonunda kötü şeyler yapmış insanların örneklerini düşünün. Bu üzücü olaylardan hangi dersleri çıkarabiliriz?`