---
title: 'Okul Birikimleri'
date: 16/06/2023
---

_Andrew McChesney tarafından_

Ukrayna’da, derslerin ilk gününde, bir Yedinci Gün Adventistleri ilkokulunun önünde lüks bir araba durdu. Ellerinde çiçek buketleri taşıyan iki çocuk, ebeveynleri ile birlikte arabadan çıktı. Ukraynalı çocuklar genellikle okulun ilk gününde öğretmenlerine çiçek sunarlar. Baba, okul müdürüne “Çocuklarımızın sizin okulunuzda okumasını istiyoruz” dedi.

“Korkarım bu imkansız,” diye yanıtladı müdür. “Yerimiz yok.”

Baba ısrar etti. “Bütün öğrenciler için yeni sıra ve sandalyeler alacağız ve öğrenim ücretinin iki katını ödeyeceğiz” dedi. “Lütfen çocuklarımızın burada okumasına izin verin.”

Müdür, babanın beklentilerinin çok yüksek olduğunu düşündü.

“Final sınavlarını yapmak için devlet akreditasyonumuzun olmadığını biliyorsunuz,” dedi. “Çocuklarınızın final sınavlarını devlet okulunda vermesi gerekecek.”

“Sorun değil,” dedi anne. “Akreditasyon almanıza yardımcı olacağız.”

“Buranın bir Yedinci Gün Adventistleri okulu olduğunu biliyorsunuz, değil mi?” dedi müdür.

Adventistler, eski Sovyetler Birliği’ndeki birçok kişi tarafından bir mezhep olarak görülüp, reddediliyorlardı. Ama baba bunun bir Adventist okulu olduğunu biliyordu ve caymadı. “Evet ve çocuklarımızın burada okumasını istiyoruz” dedi.

Anne, ailenin birkaç hafta önce tatillerini Karadeniz’de geçirdiklerini ve orada çocukların bu okuldan yeni arkadaşlar edindiğini anlattı. Her akşam, çocuklar heyecanla ailelerine bu okulu anlatmış ve bu okula başlamak için yalvarmışlardı. Sonra anne kartvizitini müdüre verdi. O bir sulh hakimiydi. Kocası ise yüksek rütbeli bir subaydı.

Çocuklar okulda ikinci ve üçüncü sınıftan başladılar ve hemen sevdiler. Ancak haftalar geçtikçe, sınıf arkadaşlarının ebeveynlerinin onlara okuduğu gibi Uncle Arthur’s Bedtime Stories (Arthur Amca’nın Uyku Vakti Öyküleri)’ni okumaları için ailelerine yalvarmaya başladılar. Anne çocuklara öğretmenden kitabı onlara satmasını istemelerini söyledi. “Kitabı alınca size her gece okuyacağım,” dedi. Çocuklar kitabı satın aldı ve o her gece onlara okudu.

Aylar geçti ve çocuklar Şabat Okulu’na ve kiliseye gitmek istediler. Ebeveynleri onları her Şabat günü götürdü. Ertesi yaz, ailenin Karadeniz tatili sırasında Adventistleri ilk kez duymasından bir yıl sonra, hem anne hem de baba vaftiz oldu.

Bölgesi Ukrayna’yı da içeren Avrupa-Asya Bölümü’nün eğitim direktörü Ivan Riapolov (fotoğrafta), “Adventist eğitimi kilisenin misyonuyla yakından bağlantılıdır” dedi. “Adventist eğitimi ile Adventist misyonunu birbirinden ayıramazsınız. Okulların açıldığı her yerde kilise büyür.”

Dünya çapında Yedinci Gün Adventist eğitimini destekleyen misyon sunularınız için teşekkür ederiz.