---
title: 'İmandan Dönüş'
date: 12/06/2023
---

`2. Selanikliler 2:3, 4, 9-12 ayetlerini okuyun. Pavlus son günler hakkında ne öngörüyor? Canavara, Mesih karşıtı güce hangi ayırt edici özellikler atfediyor?`

Elçi Pavlus Hristiyan toplumunun Tanrı’nın Sözü’ndeki doğrulardan döneceğini söyleyerek uyarıda bulunuyor. O, Yeni Ahit kilisesinin içinde çoktan var olan sapkınlık tohumları konusunda endişeliydi çünkü o tohumlar takip eden yüzyıllarda, Mesih’in ikinci gelişinden önce büyüyüp gelişecekti. Tanrı’nın Sözü’nü bozan sahte bir müjde kilisenin içine girecekti.

Bu sapkınlığın arkasında Şeytan bulunmaktadır. Gerçek “yasa tanımaz adam” odur ve “O adam ki, Allah denilen, ya da tapınılan her nesneye karşı durur ve kendisini yükseltir” öyle ki “Allah’ın tapınağında” oturur (2Se. 2:4 [CAN]) Fakat “büyük aldatıcı” amaçlarını gerçekleştirmek için insan aracılar vasıtasıyla iş görmektedir. Daniel ve Vahiy kitaplarındaki tanımlayıcı nitelikler, Daniel 7. bölümdeki küçük boynuz, Vahiy 13. ve 14. bölümlerdeki canavar ve 2. Selanikliler 2. bölümdeki “yasa tanımaz adamın” aynı varlığı temsil ettiğini göstermektedir.

Yedinci Gün Kutsal Kitap Şerhi şu şekilde açıklıyor: “Daniel’in putperest Roma’nın yerine geçen küfürbaz güçten bahseden peygamberlik sözleriyle, Yuhanna’nın parsa benzeyen canavar tasviri, üç tarif [küçük boynuz, canavar ve yasa tanımaz adam] arasındaki pek çok benzerliği ortaya koymaktadır. Bu durum, Daniel, Pavlus ve Yuhanna’nın aynı güçten, papalıktan bahsettikleri sonucuna varmamıza yol açmaktadır.”—7. Cilt, s. 271.

Kutsal Kitap peygamberlik sözünün, Tanrı’nın Sözü’nden taviz vermiş, müjdenin yerine insan geleneklerini koymuş ve Kutsal Kitap gerçeğiyle bağını koparmış bir din düzenini tarif ediyor olduğunu unutmamamız çok önemli. Akıl almaz bir sevgiyle dolu olan Tanrı, bu peygamberlik sözlerini bir halkı İsa’nın gelişine hazırlamak için vermiştir. Bunlar Tanrı’nın Sözü’nden ayrılmış olan sapkın din örgütlerinin azarlanmasıdır fakat onların içinde bulunan kişiler ikinci plandadır (bkz. Va. 18:4). Bizim mesajımız milyonlarca kişiyi aldatmış bir düzen hakkındadır. Aldanmış olsalar da Mesih bu kişileri çok sevmektedir. Biz de onlara bunu göz önünde bulundurarak davranmalıyız.

`“İnsanların size nasıl davranmasını istiyorsanız, siz de onlara öyle davranın. Çünkü Kutsal Yasa’nın ve peygamberlerin söylediği budur” (Mat. 7:12). Vahiy 13. ve 14. bölümdeki canavar güçleri söz konusu olduğunda bu ilkeyi nasıl hayata geçirmeliyiz?`