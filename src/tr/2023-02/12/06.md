---
title: 'Sebt Günü Sınavı'
date: 15/06/2023
---

Bu yaklaşan zulüm için bugünden bile zemin hazırlanıyor olabilir. 6 Haziran 2012 tarihinde Papa 16. Benedict, Roma’daki St. Peter’s meydanında toplanan 15.000’den fazla kişiye, Pazar gününün herkes için bir dinlenme günü olması gerektiğini, bu sayede insanların aileleriyle ve Tanrı’yla birlikte olmakta özgür olacaklarını söyleyerek ivedi bir çağrıda bulundu. “Pazar gününü savunan kişi insanın özgürlüğünü savunmaktadır,” diyordu. Bu elbette başkalarının da, Kutsal Kitap’ın Sebt günü yerine bu günü tutmalarını talep etmekle aynı şey değildir fakat “dinlenme gününün” Pazar günü olması düşüncesinin kesinlikle asıl mesele olduğunu göstermektedir. Er ya da geç, yasalar geçirilecek ve Tanrı’nın Sözü’nü itinayla yerine getirip gerçek Sebt gününü tutanlar toplum yararına muhalefet eden kişiler olarak damgalanacaklar.

Bu kriz zamanında Tanrı’nın sadık halkı, O’nun lütfu ve O’nun kudreti sayesinde, O’nu takip etme inançlarına sıkı sıkıya tutunacaklardır. Onlar asla baskıya boyun eğmeyecekler.

Onlar, canavarın işaretini değil, Tanrı’nın mührünü alacaklar. Eski zamanlarda mühürler resmi belgelerin hakiki olduğunu tasdik etmek için kullanılırdı. O halde Tanrı’nın, yasasının içine yerleştirilmiş olan mührünü bulmayı ummalıyız. Eski mühürler ayırt edici, bireyselleştirilmiş bir işaretti. Yeşaya peygamber şöyle diyor, “Ya RAB, öğrencilerim arasında bildirimi koru, öğretimi mühürle!” (Yşa. 8:16).

`Mısır’dan Çıkış 20:8-11 ayetlerini okuyun. Sebt buyruğunda bir Kutsal Kitap mührünün hangi unsurlarını görüyorsunuz? Sebt buyruğu tüm diğer buyruklardan hangi biçimde farklıdır?`

Dördüncü buyruk, hakiki bir mührün üç unsurunu barındırmaktadır. Birincisi, mührü vuranın adıdır: “Tanrın RAB” (Çık. 20:10). İkincisi, mührü vuranın unvanıdır: Yaratmış olan Rab, ya da Yaratan (bkz. Çık. 20:11). Ve üçüncüsü, mührü vuranın yetki alanıdır: “Yer gök, deniz ve bütün canlılar” (Çık. 20:11). Vahiy 7:1- 3 ayetlerine göre, Tanrı’nın mührü sadece zihinlerimizi simgeleyen alınlarımıza koyulmaktadır. İsa bizim seçme özgürlüğümüze saygı duyuyor. O, Tanrı’nın Sözü’nde bulunan imanımızın çapasından ayrılmayalım diye, bizi Kutsal Ruhu vasıtasıyla zihinlerimizi şekillendirmesine izin vermeye davet ediyor (Ef. 4:30). Böylelikle, imanlıların “Tanrı’nın buyruklarını yerine getirenler ve İsa’ya imanlarını sürdürenler [İsa’nın imanına sahip olanlar]” (Va. 14:12) olduklarını anlıyoruz ve canavarın değiştirmeye çalıştığı tek buyruk olan dördüncü buyruk da bu buyruklar arasındadır. (Dan. 7:25).

`Dini özgürlüğümüzün kısıtlanmasına yol açma olasılığı bulunan, şu anda gelişmekte olan hangi koşulları gözlemliyorsunuz? Aynı zamanda hangi engeller varlığını sürdürmektedir?`