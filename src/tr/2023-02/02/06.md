---
title: 'Her Tohum bir Hasat Üretir'
date: 06/04/2023
---

Vahiy 14. bölümde iki hasat bulunmaktadır. Olgun ekinin hasat edilmesi kutsalları, üzüm salkımlarının hasat edilmesi ise doğru olmayanları ya da kaybedilenleri temsil etmektedir. İki hasat da tamamen olgundur. Ekilen her tohum tamamen erginleşmiştir.

`Vahiy 14:17-20 ayetlerini okuyun. “Tanrı öfkesinin büyük masarası” ifadesi ne anlama geliyor? Ayrıca Vahiy 14:10, Vahiy 15:1 ve Vahiy 16:1 ayetlerine bakın.`

“Ateş üzerinde yetkili olan başka bir melek de sunaktan çıkıp geldi” (Va. 14:18). Buradaki, Tanrı’nın nihai yargısının alevlerine hükmeden melektir. Ekin olgunlaşmıştır. Günah, sınırlarına ulaşmış durumdadır. İsyan, Tanrı’nın merhametinin sınırını geçmiştir. İşler çok kötü ve fenaydı fakat tamamen sona ermeden önce her şey daha da kötüye gidecektir. Sevgi dolu Tanrı bizim için yapabileceği her şeyi yapmış, bizim günahlarımız için bir kurbanlık olarak çarmıhta Kendisini sunmuştu. “Tanrı, günahı bilmeyen Mesih’i bizim için günah sunusu yaptı. Öyle ki, Mesih sayesinde Tanrı’nın doğruluğu olalım” (2Ko. 5:21; ayrıca bkz. Gal. 3:13).

Tanrı çarmıhtan daha öte ne yapabilirdi? Tekrar tekrar Kutsal Ruh’u reddetmiş olan kişileri kurtarmak için lütfun yapabileceği başka bir şey yoktur.

Vahiy 14. bölümün ivedi peygamberlik mesajı şudur: Her tohum hasada gitti. Ekin tamamen olgun ve üzümler de tamamen olgun. Tanrı’nın halkı O’nun lütuf, şefkat, merhamet ve sevgi suretini açığa vurmaktadır. Kötülüğün çocukları ise açgözlülük, şehvet, kıskançlık ve nefret göstermektedir. Bir grupta Mesih’in karakteri, ötekinde Şeytan’ın karakteri ortaya çıkmaktadır.

Evren, Tanrı’nın halkında belki de daha önceki hiçbir neslin görmediği bir doğruluk ifşasına tanıklık edecektir. Mesih’in, halkında açığa vurulan doğruluğunun tersine, evren Tanrı’ya isyan etmenin tüm neticelerini görecektir. Fenalık, kötülük, günah ve yasasızlık insanoğlu ve meleklerin önünde bütünüyle sergilenecektir. İyi ile kötü arasındaki, doğru ile yanlış arasındaki, itaat ile itaatsizlik arasındaki karşıtlık tüm evren, hem insanlar hem de melekler için görülür olacaktır.

`İyi ile kötü arasındaki karşıtlığı ne kadar iyi ayırt edebiliyorsunuz? Bunu yapmamız neden çok önemlidir? (Bkz. İbr. 5:14).`