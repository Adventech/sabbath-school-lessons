---
title: 'Ebedi Seçimler'
date: 02/04/2023
---

Vahiy 14. bölüm İsa’nın düşmüş ve isyankâr dünyaya, neredeyse altı bin yıldır günaha ve kötülüğe gömülmüş olan dünyaya son merhamet mesajıdır. Yeryüzündeki her insanın İsa’nın tarafında veya karşısında yer aldığı son seçimini yapacak olduğu gün gelecek. Vahiy’in bizi günahın mahkûmiyetinden ve aynı zamanda günahın yaşamlarımızdaki pençesinden kurtaran Mesih’in doğruluğu mesajı yeryüzü boyunca yankılanıp duracak.

`Matta 24:14 ayetini okuyun ve Vahiy 14:6 ayetiyle karşılaştırın. İsa öğrencilerine dönüşünden hemen önce müjdenin dünyanın dört bucağına yayılması ile ilgili hangi vaatte bulundu?`

İsa’nın, Matta 24:14 ayetindeki, “Göksel egemenliğin bu Müjdesi bütün uluslara tanıklık olmak üzere dünyanın her yerinde duyurulacak” vaadi, nihai olarak Mesih’in Vahiy 14:6 ayetindeki, müjdenin “her ulusa, her oymağa, her dile, her halka” iletileceğini söyleyen son gün mesajıyla tamamlanmaktadır.

Vahiy 22. bölümde İsa üç defa tez geldiğini söylüyor (Va. 22:7, 12, 20). Rabbimiz, dönüşü konusuna şu sözlerle ekleme yapıyor, “Kötülük yapan, yine kötülük yapsın. Kirli olan, kirli işlerini sürdürsün. Doğru olan, yine doğruyu yapsın. Kutsal olan kutsal kalsın” (Va. 22:11). Vahiy, her kişinin Mesih’in tarafında ya da karşısında olmayı seçmeye yönlendirileceği görkemli bir doruğa doğru ilerliyor.

Elbette, biz her gün sözde “küçük şeylerde” bile yaptığımız tercihlerle ya Mesih’in tarafında olmayı ya da O’nun karşısında olmayı seçiyoruz. Yaşamında bugün sürekli olarak yanlış seçimler yapan bir kişinin, son kriz zamanında, özellikle de kötülük dünyasının tüm gücü karşısındayken aniden İsa’nın tarafında olması elbette pek olası değildir. O halde bugün ve her gün Mesih’e ve O’nun emirlerine sadık kalmayı seçmeliyiz. “Tanrı’yı sevmek O’nun buyruklarını yerine getirmek demektir” (1Yu. 5:3). Ellen G. White’ın söylediği gibi: “İsa geldiğinde karakteri değiştirmedi. Dönüşüm işi şimdi gerçekleştirilmelidir. Kaderimizi belirleyen günlük yaşantımızdır.”—Last Day Events [Son Gün Olayları], s. 295.

`Tanrı karakterlerimizi nasıl biçimlendiriyor? Bizim lütuf içinde gelişmemiz için hangi aracıları kullanıyor? Kutsal Ruh’un daha İsa gibi olalım diye bizi dönüştürmesine daha çok izin vermek için ne yapabiliriz?`