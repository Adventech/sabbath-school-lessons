---
title: '700 Eski İsyancı Vaftiz Edildi'
date: 07/04/2023
---

_Andrew McChesney Tarafından_

Filipinler, Mindoro Adası’nda 52 yıldır isyancılarla çatışma içindeydi. İsyancılara para ve toprak karşılığında barış teklif edildi, ancak hiçbir şey işe yaramıyordu. Sonsuz görünen pusu ve karşı saldırı döngüsü 40,000 kişinin ölümüne sebep oldu.

2017 yılında, Adventist World Radio (AWR, Adventist Dünya Radyosu), TMI müjdeciliği olarak bilinen Yedinci Gün Adventistleri dünya kilisesi girişiminin bir parçası olarak Mindoro’da yayın yapmaya başladı. TMI, her kilise üyesinin birini İsa’ya getirmeye teşvik eden bir program olan Toplam Üye Katılımı anlamına gelir. AWR yerel radyo istasyonlarında yayın yapmaya başladı ve yerel kilise üyeleri Kutsal Kitap dersleri vererek ve komşuları müjdeleme toplantılarına davet ederek bu harekete dahil oldu. Toplantılarda yaklaşık 1,400 kişi vaftiz oldu ve yayınlar devam etti.

2019’da, Mindoro’nun yemyeşil dağlarında saklanan isyancılar, AWR dinlemeye başladı. COVID-19 2020’de dünyayı kasıp kavururken, içlerinden bazıları kendilerini İsa’ya teslim etmeye karar verdi. Asilerin lideri Ka Martin, olanlara anlam veremedi ve böylece AWR’yi dinlemeye başladı.

“Ormanda saklanıyor, izliyor ve savaşçılarının onu neden terk ettiğini anlamaya çalışıyordu,” dedi AWR başkanı Duane McKey. “Böylece o da yayını dinlemeye başladı.”

Martin, uyurken pusuya düşürdüğü ve kendi makineli tüfeklerinden biriyle vurarak öldürdüğü 21 asker de dahil olmak üzere düzinelerce insanın ölümünden sorumluydu. Ancak AWR’yi dinledikçe, o da kendisini İsa’ya adamaya karar verdi.

Filipin tarihinin kanlı bir bölümü, Martin ve eşi de dahil olmak üzere yaklaşık 700 eski isyancı, silahlarını bırakıp AWR liderliğindeki müjde toplantılarında vaftiz edildiğinde sona erdi. Yaklaşık bir yıl önce Filipinler’deki “Dünyanın Son Geri Sayımı” toplantıları sırasında toplamda 60.000’den fazla kişi vaftiz edildi.

Mckey; “Silahların yapamadığını, Tanrı başardı,” diye ekledi.

Filipin hükümeti eski isyancılara af çıkardı. AWR, eski isyancıların çiftçilik yaparak geçimlerini sağlamalarına yardımcı olmak için hükümet ve bir sivil toplum kuruluşu olan ASI üyesi Farm Stew ile birlikte çalışıyor.

Toplam Üye Katılımından sorumlu Genel Konferans başkanının asistanlığını da yapan McKey, “AWR yayınlarını durdurmayacağız” dedi. “Artık yayınları yerel kiliseler yürütüyor ve vaazları biz veriyoruz. Pastör olmayan insanların sayesinde oldu bu. Bu, Toplam Üye Katılımının mükemmel bir örneğidir.”