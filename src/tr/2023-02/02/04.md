---
title: 'Göksel Yargılama'
date: 04/04/2023
---

`Vahiy 14:14 ve Elçilerin İşleri 1:9-11 ayetlerini okuyun. Hangi benzerlikleri görüyorsunuz?`

Yuhanna şöyle diyor, “Sonra beyaz bir bulut gördüm. Bulutun üzerinde ‘insanoğluna benzer biri’ oturuyordu” (Va. 14:14). Elçilerin İşleri 1:9 ayetinde ise Luka şöyle söylemektedir, öğrenciler durup göğe baktıkları sırada O, “onların gözleri önünde yukarı alındı. Bir bulut O’nu alıp gözlerinin önünden uzaklaştırdı.” İsa meleklerle birlikte bir bulutun içerisinde yükseldi ve meleklerle birlikte bir bulutun üzerinde dönecek. Daha sonra, Elçilerin İşleri 1:11 ayetinde melekler şaşkın durumdaki öğrencilere şöyle dedi, “Aranızdan göğe alınan İsa, göğe çıktığını nasıl gördünüzse, aynı şekilde geri gelecektir.” Bu ayette göze çarpmayan ilahi bir hakikat mevcuttur. Bu aynı İsa, Nasıra’nın tozlu sokaklarında yürümüş, Yeruşalim’in kalabalık sokaklarında hizmet etmiş, İsrail’in köylerinde hastaları iyileştirmiş ve Celile’nin otlu çayırlarında vaaz vermiş olan “İnsanoğlu” yeniden geliyor.

İnsanoğlundan aynı zamanda Daniel 7. bölümdeki yargılamanın ışığında bahsedilmektedir.

`Daniel 7:9, 10, 13, 14 ayetlerini okuyun. Daniel neden yargılama kadar ciddi bir meselede İsa’ya “İnsanoğlu” diyor? “İnsanoğlu’nun” yargılamada son derece merkezi olduğunu bilmek, incelediğimiz konular ışığında, neden teselli edici olmalıdır?`

Daniel 7:9, 10 ayetlerinde Daniel göksel saraydaki yerleşimi ve on binlerce on binler sayıda göksel meleğin tahtın etrafında toplandıklarını görüyor. Mahkeme kurulmuş durumda ve kitaplar–yaşamlarımızın göksel kayıtları–evrenin huzurunda açılmaktadır. Daniel 7:13, 14 ayetlerinde İnsanoğlu Eskiden beri var Olan’a, Baba’ya yaklaşır ve O’nun ebedi krallığını devralır. Yargılama, Baba, Oğul ve Kutsal Ruh’un tüm insanlığı kurtarmak için mümkün olan her şeyi yaptıklarını tüm evrenin huzurunda ortaya koyar. Bu yargılama sadece kutsalları değil, aynı zamanda Şeytan’ın asılsız suçlamalarına karşı Tanrı’nın Kendi karakterini aklamaktadır (bkz. Eyüp 1-2, Mez. 51:1-4).

`Tüm yaşamınızın Tanrı’nın huzurunda inceleneceği gerçeği üzerine düşünün. O halde bu gerçekleştiğinde yegâne umudunuz nedir? (bkz. Rom. 8:1).`