---
title: 'Vahiy’in Galipleri'
date: 20/04/2023
---

“Allah’ın emirlerini ve İsanın imanını tutan mukaddeslerin sabrı bundadır” (Va. 14:12 KM). Bu, Tanrı’nın son günlerdeki sadık halkının tasviridir. Fakat o zaman ya da şimdi herhangi birinin Tanrı’nın emirlerini tutmasının yegâne yolu, İsa’ya iman aracılığıyladır. Ayette, bu son derece önemli olmasına rağmen “İsa’ya iman” demiyor, “İsa’nın imanı” ifadesi bundan öte bir şeydir. Mesih’in, Şeytan’ın en şiddetli ayartıları karşısında zafer kazanmasını sağlayan imanın niteliğiydi. İman her inanana verilen bir armağandır. Kutsal Ruh’un yüreklerimize yerleştirdiği imanı hayata geçirdiğimiz zaman, bu iman gelişir. Biz irademizle değil, bizim aracılığımızla çalışmakta olan yaşayan Mesih’in gücü sayesinde galip geliriz. Biz kim olduğumuz sayesinde değil, O’nun Kim olduğu sayesinde galip geliriz.

Biz galip gelebiliriz çünkü O galip geldi. Biz zafer kazanabiliriz çünkü O zafer kazandı. Biz ayartıyı yenebiliriz çünkü O ayartıyı yendi.

`İbraniler 4:14-16 ve İbraniler 7:25 ayetlerini okuyun. Galip gelmenin ve “Tanrı’dan korkan” ve “Ona yücelik veren” hayatlar yaşamanın vasıtası nedir?`

İsa, Tanrı’nın ilahi Oğlu, iblisin hilelerinin üstesinden geldi. O, Tanrı’nın vaatlerine güvenerek ayartılara göğüs gerdi, iradesini Baba’nın iradesine teslim etti ve Baba’nın kudretine güvendi. O’na güvenerek, O’na bakarak, O’na inanarak, biz de zafer kazanabiliriz. İsa bizim her şeyimizdir ve üç meleğin mesajı da tamamen O’nunla ilgilidir. Vahiy’in mesajı bir zafer mesajıdır, yenilgi mesajı değil. Lütufla ve O’nun kudretiyle galip gelen bir halktan bahsetmektedir.

“Galip gelme” sözcüğü şu ya da bu şekilde Vahiy kitabında 11 defa kullanılmıştır. İlk yüzyıldan bizim zamanımıza kadar Hristiyan kilisesini temsil eden yedi kilise görümünde, her kuşaktan, Yuhanna’nın söylediği gibi “galip gelmiş olan” imanlılar bulunmaktadır. Son zamanda, “galip gelmiş” olanlar her şeyi miras alacaklar (Va. 21.7). Bu yasacılık değildir. Bu, kusursuz doğrulukla dolu kusursuz bir hayat yaşamış olan İsa Mesih aracılığıyla zafer kazanmaktır ve onlara sonsuz yaşam vaadini sağlayan yalnızca budur. Bu harekete geçmiş imandır. Bu, iman eden kişinin yaşamındaki dönüştüren, yaşam değiştiren mucizevî lütuftur.

`Sizin yaşamınızda galip gelmeyi arzuladığınız şeyler var mı? Arzularımızı nasıl harekete dönüştürebiliriz? Vahiy’in galiplerinden biri olmak için hangi pratik adımları atabiliriz?`