---
title: 'Tanrı Merkezli Bir Hayat Yaşamak'
date: 18/04/2023
---

Dünyevi değerlerin benliği merkeze koyduğu bu tüketim çılgınlığı çağında, göğün çağrısı benmerkezciliğin tahakkümünden ve benliğin şişirilmiş öneminden vazgeçip yaşamımızın merkezine Tanrı’yı koymamızdır. Bazılarının hayatlarının merkezinde para bulunmaktadır. Diğerlerininkinde keyif ya da güç olabilir. Başkaları için merkezdeki spor, müzik ya da eğlencedir. Vahiy’in mesajı ise açıkça yaşamın gerçek merkezi olan Tanrı’dan korkma ve O’na saygı duyma çağrısıdır.

`Matta 6:33, Koloseliler 3:1, 2 ve İbraniler 12:1, 2 ayetlerini okuyun. Bu ayetler Tanrı’yı hayatlarımızın gerçek merkezi yapmak konusunda bize ne anlatıyor?`

Yeryüzünün son çatışmasının merkezi konusu, zihin için yürütülen savaştır. Burada gerçekten söz konusu olan tabiiyet, yetki ve Tanrı’nın isteğine uymaktır.

Büyük mücadeledeki son savaş düşüncelerimizi kontrol altına almak için iyi ile kötü arasında gerçekleşmektedir. Elçi Pavlus bizi şöyle uyarıyor: “Mesih İsa’daki düşünce sizde de olsun” (Flp. 2:5). Zihin bizim varlığımızın sığınağıdır. Davranışlarımızın kaynağı odur. Filipililer 2:5 ayetinde “olsun” fiiliyle vurgulanmak istenen izin verin ya da seçindir. Bilinçli olarak irade göstermekten bahsedilmektedir. Mesih’in düşüncesine sahip olmayı seçmek, Mesih’in, zihinlerimizi sonsuzluğa dair şeylerle doldurarak düşüncemizi şekillendirmesine izin vermeyi seçmektir. Davranışlarımız düşünce sürecimizin nerede olduğunu ortaya koymaktadır. Tanrı’dan korkmak O’nun yaşamlarımızda öncelikli kılmaktır.

Düşüncelerinizi kontrol etmenin, en azından onları kontrol etmeniz gerektiğinin bilincinde olduğunuzda, ne kadar kolay olduğunu düşünün. Sıklıkla sorun şu oluyor: biz doğru şeyler, “yeryüzündeki şeyler değil, göksel şeyler” üzerinde düşünme seçimini yapmadığımızda, düşkün ve günahkâr olan zihinlerimizin doğal olarak tabandaki şeylere, dünyanın şeylerine eğilimi olacaktır. Bu sebeple Pavlus’un da dediği gibi, bilerek ve isteyerek, kutsal özgür irade armağanından faydalanıp göksel şeyler üzerinde düşünme seçimini yapmamız gerekmektedir.

`“Sonuç olarak, kardeşlerim, gerçek, saygıdeğer, doğru, pak, sevimli, hayranlık uyandıran, erdemli ve övülmeye değer ne varsa, onu düşünün” (Flp. 4:8). Pavlus’un burada bize söylediği şeyi yapmayı nasıl öğrenebiliriz?`