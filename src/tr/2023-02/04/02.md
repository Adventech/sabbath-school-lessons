---
title: 'Tanrı’dan Korkun'
date: 16/04/2023
---

Bizim kuşağımız için Vahiy kitabının gayesi, İsa’nın yakındaki dönüşüne hazırlıklı ve O’nun son gün mesajını dünyaya iletmekte O’nunla birlikte olacak bir halk hazırlamaktır. Vahiy Tanrı’nın planlarını ortaya koyuyor ve Şeytan’ın planlarının gerçek yüzünü gösteriyor. Tanrı’nın son girişimini, tüm insanlığa ivedi, sonsuz, evrensel mesajını sunuyor.

`Vahiy 14:7 ayetindeki, elçi Yuhanna’nın ivedi son zaman çağrısını okuyun. (Ayrıca bkz. Yar. 22:12; Mez. 89:7; Özd. 2:5; Vaiz 12:13, 14; Ef. 5:21.) Yuhanna bize hangi kesin talimatı veriyor?`

Vahiy 14:7 ayetindeki korkmak fiilinin Grekçesi phoebo sözcüğüdür. Buradaki kullanımı aslında korkmak, ürkmek anlamında değil, saygı, hürmet ve sakınma anlamındadır. İlettiği düşünce ise Tanrı’ya mutlak bağlılık ve O’nun isteğine tümüyle boyun eğmektir. Bu, kendini değil Tanrı’yı merkeze alan bir zihnin tavrıdır. Yeşaya 14:13, 14 ayetlerinde Lusifer’in ortaya koyduğu şu tavrın tam tersidir: “İçinden, ‘Göklere çıkacağım’ dedin, ‘Tahtımı Tanrı’nın yıldızlarından daha yükseğe koyacağım; İlahların toplandığı dağda, Safon’un doruğunda oturacağım. Bulutların üstüne çıkacak, Kendimi Yüceler Yücesi’yle eşit kılacağım.’”

Lusifer’in aksine o Mesih’in tavrıdır; O ki “Tanrı özüne sahip olduğu halde… İnsan biçimine bürünmüş olarak ölüme, çarmıh üzerinde ölüme bile boyun eğip kendini alçalttı” (Flp. 2:6, 8).

Büyük mücadelenin özü Tanrı’ya boyun eğmekle ilgilidir. Lusifer benmerkezciydi. Kendi yetkisi dışında herhangi bir yetkiye boyun eğmeyi reddetti. Lusifer, tahtta Oturan’a boyun eğmektense, tahtta oturup yönetmeyi arzuluyordu. Kısacası, Tanrı’dan korkmak, düşünce dünyamızda önceliği O’na vermektir. Kendi benmerkezciliğimizden ve gururumuzdan vazgeçmek ve bütünüyle onun için bir hayat yaşamaktır.

Ve açıkça anlaşılıyor ki bu çok önemli olmalı çünkü üç melekten birincisinin dudaklarından dökülen ilk sözler bunlardır.

Bu sebeple, kulak vermeliyiz.

`Sizin Tanrı’dan korkmakla ilgili kendi deneyimleriniz nelerdir? Tanrı’dan korkmanın neden iyi bir şey olduğunu olumlu bir şekilde bir kişiye nasıl açıklarsınız?`