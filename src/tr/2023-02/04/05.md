---
title: 'Tanrı’yı Yüceltmek'
date: 19/04/2023
---

“O’nu [Tanrı’yı] yüceltin” (Va. 14:7) ifadesinin Eski Ahit’teki kullanımıyla ilgili yapılan bir çalışma, ilginç şekilde, sıklıkla (fakat her zaman değil) bu ifadenin, aynı ilk meleğin mesajında da olduğu gibi (Va. 14:7), ilahi yargı bağlamında (Yeşu 7:19; 1Sa. 6:5; Yer. 13:15, 16; Mal. 2:2), kullanıldığını göstermektedir. Bu fikir Vahiy 19:1, 2 ayetlerinde de görülmektedir: “Haleluya!... Kurtarış, yücelik ve güç Tanrımız’a özgüdür. Çünkü O’nun yargıları doğru ve adildir.”

`1. Korintliler 3:16, 17; 1. Korintliler 6:19, 20 ve 1. Korintliler 10:31 ayetlerini okuyun. Bu ayetler Tanrı’yı yüceltmemizin yegâne yolunu anlamamıza nasıl yardımcı olabilir?`

Elçi Pavlus’a göre bedenlerimiz birer sığınak, Tanrı’nın Ruhu’nun ikamet ettiği yer ve Tanrı’nın varlığıyla kutsal kılınmış olan bir tapınaktır. Kutsal Yazılar, yaşamımızın her alanında Tanrı’yı yüceltmemiz için bize açık bir çağrı yapmaktadır. Tanrı yaşamlarımızın merkezi olduğunda, yediğimiz, giydiğimiz, eğlencemiz ya da başkalarıyla etkileşimimiz ne olursa olsun, tek arzumuz O’nu yüceltmek olur. Biz, O’nun isteğini yerine getirme taahhüdümüzle O’nun sevgi dolu karakterini dünyaya göstererek Tanrı’yı yüceltiriz. Bu, yeryüzünün son zaman yargılaması ışığında daha da önemlidir.

`Romalılar 12:1, 2 ayetlerini okuyun. Pavlus burada bizim yaşamdaki tercihlerimizin bütünü hakkında hangi çağrıda bulunuyor?`

Yeni Ahit’in Grekçesinde, bu ayette geçen bedenler için somata sözcüğü kullanılmıştır. Bu aslında bütün olarak olduğunuz kişiyi, yani bedeniniz, zihniniz ve duygularınızın toplamını ifade etmektedir. Kutsal Kitap’ın Phillips tercümesi “yetkin istek” ifadesini bir “akıllı ibadet davranışı” olarak tercüme etmektedir. Diğer bir deyişle, yaptığınız her işte, zihninizi, bedeninizi ve duygularınızı O’na vererek “Tanrı’dan korkacağınıza” ve “O’nu yücelteceğinize” dair tam bir taahhütte bulunduğunuz zaman, bu akıllı ibadet davranışı olur. Ve ayrıca Tanrı’nın yargısı ışığında, itaat etme çağrısına kulak vermek, gerçekten iyi bir fikirdir.

`Bedeninizle neler yaptığınızı düşünün. Aslında onunla Tanrı’yı yüceltiyor olduğunuzdan emin olmak için ne yapabilirsiniz?`