### Üç Meleğin Mesajı

15 Ekim 1844 tarihinde, Büyük Hayal Kırıklığından bir hafta önce, Almanya’da yaşayan Luther yanlısı bir ailede bir erkek bebek dünyaya geldi. Onun Adı Friedrich Nietzsche’ydi ve modern çağın en etkili Tanrıtanımazlarından biri olacaktı. Batıda Hristiyan Tanrısı’nın ölmekte olduğuna inanan Nietzsche, Hristiyan dininin devam eden ahlâki etkisinin bir “köle ahlâkı,” kendilerini güçlüden koruma çabasıyla “düşmanını sevmek” gibi aptalca kavramlar uyduran zayıfların ahlâkı olduğunu söyleyip onunla alay ederek sövüp sayıyordu. Nietzsche’ye göre çağdaşlık “iyi ve kötü” gibi köhneleşmiş kavramların ötesine geçmeliydi; kitaplarından birindeki (Böyle Buyurdu Zerdüşt) bir karakterin şöyle bir sözü vardır: “Eski yasa yazıtlarını kırın!” (burada elbette On Emir’i kastetmektedir).  

1844 yılı komünizmin kurucusu Karl Marks için de çok önemliydi. “1844 Ekonomik ve Felsefi Elyazmaları” diye bilinen çalışması, Sovyetler Birliği tarafından 1932 yılında yayınlanmış olsa da, 1844 yılında kaleme alınmıştı. Elyazmaları Marks’ın ideolojisinin başlangıçtaki gelişimini ortaya koymaktadır. Marks bu çalışmasında çeşitli ekonomik aşamalardan geçtikten sonra dünyanın tüm işçilerinin birleşeceği, kapitalist baskıcı zümreyi alaşağı edecekleri ve yeryüzünde bir ütopya inşa edecekleri tümüyle maddeci bir gerçekliği savunmuştur.

1844 yılı Charles Darwin için de çok önemliydi. Darwin, o zaman yayınlanmamış olsa da “1844 Makalesi” olarak bilinen yazısında, evrim teorisinin ilk anlatımlarından birini yazıya geçirmişti.  Darwin, 1859 yılına gelindiğinde Türlerin Kökeni kitabının yayımlanmasıyla yeryüzündeki tüm yaşamın doğal ve şans eseri gelişen süreçler vasıtasıyla tek bir ortak atadan geldiğini savunan görüşünü halka sunmuştu.

1844 aynı zamanda Daniel 8:14 ayetindeki 2300 gün peygamberlik sözünün tamamlandığı yıldı ve o aynı yıl Büyük Hayal Kırıklığının kalıntılarından, özündeki mesajıyla Marksist, Niçeci ve Darvinci ideolojileri temelden reddedecek olan dünya çapında bir hareketi filizlendirecek tohumlar ekildi.  

Marks’ın aksine Yedinci Gün Adventist hareketi tarihin maddeci akışını değil Mesih ile Şeytan arasındaki büyük mücadeleyi duyurdu, insan yapımı komünist bir ütopyayla değil, doğaüstü bir şekilde Tanrı’nın ebedi krallığının kurulmasıyla sona erecek bir dünya tarihini açıkladı.

Darwin’in aksine Yedinci Gün Adventist hareketi yaşamın rastlantısal mutasyon ve doğal seçilimle ilerleyen doğal ve tesadüfi süreçlerle değil, yeryüzünü altı günde yaratıp yedinci günde dinlenen Yaratan Tanrı’nın kudretiyle meydana geldiğini öğretti.

Ve Nietzsche’nin aksine, Yedinci Gün Adventist hareketi Tanrı’nın sadece var olduğunu değil, aynı zamanda O’nun evrensel ahlâk kanunu olan On Emir’in (“eski yasa yazıtları”) Tanrı’nın tüm insanlık üzerindeki mutlak yargılama standardı olmayı sürdürdüğünü ve tüm insanlığı bağladığını duyurdu.

Tüm bunların 1844 yılında gerçekleşmiş olması tesadüf olabilir mi? Öyle olmadığı açıktır.

Marks, Nietzsche, Darwin–çalışmaları insanlığa tamir edilemez biçimde zarar vermiş olan üç etkili kişidir. Fakat tüm bu yanlışlıkların ortasında Tanrı dünyayı O’nun hakikatine tanıklık edecek kişilerden mahrum bırakmadı. İşte bu sebeple bu yıkıcı ideolojiler arasında, zaman içerisinde Yedinci Gün Adventist Kilisesine dönüşecek ve O’nun son günle ilgili gerçeğini, üç meleğin mesajını dünyaya duyuracak olan hareketi ortaya çıkardı. Bu mesajlar, bahsi geçen üç korkunç derecede aldanmış adamın yaydığı yanlışları ve kavram hatalarını temelden çürütecek olan mesajlardır.  

Üç meleğin mesajı bir anlamda Yedinci Gün Adventist kilisesinin marşlarıdır. Ve özünde bu mesajlar basit ve sade müjdedir fakat “sahip olduğunuz gerçek” (2Pe. 1:12) bağlamında sunulmuş olan müjdedir.

İşte bu çeyreğin konusu da bu, üç meleğin mesajıdır.

_Connecticut, A.B.D. doğumlu ve uluslararası tanınmışlığa sahip bir müjdeci olan Mark Finley, 2005-2010 yılları arasında Genel Konferans başkan yardımcılığı yaşmıştır. Tam zamanlı çalışmadan emekli olduktan sonra, Genel Konferans başkanına yardımcılık etmeye başlamıştır. Pastör Finley ve eşi Ernestine üç çocuğa ve beş toruna sahiptir._