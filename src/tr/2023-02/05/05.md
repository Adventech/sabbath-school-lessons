---
title: 'Göğün Bir Anlık Görünümü'
date: 26/04/2023
---

Vahiy 4. bölümde Yuhanna gökte açık kapı görür ve şu sözlerle içeri davet edilir: “Buraya çık! Bundan sonra olması gereken olayları sana göstereyim” (Va. 4:1). İsa elçiyi açık kapıdan göğün tapınağına bakmaya ve iyi ile kötü arasındaki büyük mücadelenin ebedi sahnelerini izlemeye davet etmiştir. Biz de Yuhanna ile birlikte bu açık kapıdan içeri bakabilir ve sonsuz kurtuluş tasarısının bir anlık görünümüne bakabiliriz. Bizler göğün kutsal sarayında görüşülen meselelerin tanıklarıyız. İyi ve kötü arasındaki büyük mücadelenin temel meseleleri gözlerimiz önünde gelişiyor.

`Vahiy 4:2-4 ayetlerini okuyun. Daniel 7. bölümdeki yargılama sahnesiyle hangi benzerlikleri görüyorsunuz?`

Bunun bir taht odası sahnesi olduğu çok açıktır. Baba Tanrı göksel varlıklarla çevrili tahtında oturmaktadır. Tanrı’nın hükümlerini simgeleyen yıldırımlar ve gök gürültüleri bulunmaktadır. Ayrıca, Vahiy 4:4 ayetinde 24 ihtiyarın Tanrı’nın tahtının etrafında hazır bulunduğunu görüyoruz.

Peki, bu 24 ihtiyar kimdir? Eski İsrail’de Levililer’in kâhinliğinde 24 bölüm mevcuttu. Bu kâhinler Tanrı’nın huzurunda halkı temsil ediyorlardı. 1. Petrus 2:9 ayetinde elçi Yeni Ahit imanlılarının “seçilmiş soy, Kral’ın kâhinleri” olduklarını söylüyor. Bu 24 ihtiyar bir gün sevinç içinde Tanrı’nın tahtının etrafında toplanacak olan tüm kurtarılmışları temsil ediyor olabilir ya da belki Mesih’in dirilişinde dirilmiş olan ve O’nunla göğe yükselen kişileri temsil etmektedir (Mat. 27:52, Ef. 4:7, 8).

Her şekilde, bu iyi haberdir. Tanrı’nın tahtının etrafında yeryüzünden kurtarılmış kişilerden bazıları bulunmaktadır. Onlar da aynı bizim gibi ayartılarla karşılaştılar. Mesih’in lütfu ve Kutsal Ruh’un gücü sayesinde galip geldiler. Giydikleri “beyaz kaftanlar,” onların günahlarını örtüp paklayan Mesih’in doğruluğunu temsil etmektedir. Başlarında bulunan altın taçlar kötü ile olan savaşta zafer kazanmış olduklarını ve göğün imanla dolu inançlılar soyundan olduklarını işaret etmektedir.

Gökte kurulmuş bir taht olduğunu ve Tanrı’nın o tahtta oturduğunu görüyoruz. Tahtın etrafını göksel varlıklar sarmış ve birden tüm göksel varlıkların ilahi söylemeye başlamasıyla övgü ilahisinin sesi arttıkça artıyor: “Rabbimiz ve Tanrımız! Yüceliği, saygıyı, gücü almaya layıksın. Çünkü her şeyi Sen yarattın; hepsi senin isteğinle yaratılıp var oldu” (Va. 4:11).