---
title: 'İsa Layıktır'
date: 27/04/2023
---

Vahiy 5:1-5 ayetlerinde bir kez daha bir taht görüyoruz. Her iki yüzü yazılı bir tomar ortaya çıkıyor. Tomar ilahi mühürle mühürlenmiş, gökte ve yerde kimse tomarı açamaz. Göksel varlıklar ürperiyor. Mesele çok ciddi. Yeryüzünün nihai yargılamasında hiçbir melek insanlığı temsil edemez. Yuhanna ağlıyor çünkü tomarı açacak kimse yok. Sonra, ihtiyarlardan, yeryüzünden kurtarılanlardan biri Yuhanna’nın yüreğine cesaret veren sözler söylüyor. İsa, Tanrı’nın Kuzu’su tomarı açmaya layıktır.

Yuhanna Vahiy 5:5 ayetinde günah sorununun mutlak çözümüne bakıyor. Burada, yaşlı peygamber herhangi birinin Tanrı’nın tahtındaki nihai yargılamayı geçmesinin yegâne yolunu görüyor.

“Bunun üzerine ihtiyarlardan biri bana, ‘Ağlama! dedi. İşte, Yahuda oymağından gelen Aslan, Davut’un Kökü galip geldi. Tomarı ve yedi mührünü O açacak.’ Tahtın, dört yaratığın ve ihtiyarların ortasında, boğazlanmış gibi duran bir Kuzu gördüm” (Va. 5:5, 6).

`Vahiy 5:8-12 ayetlerini okuyun. Göğün tamamı İsa’nın hüküm tomarını açmaya ve bizi kurtarmaya layık olduğu duyurusuna ne şekilde karşılık veriyor?`

Tüm insanlığın kurtuluşu için Kendi yaşamını feda etmiş olan Tanrı’nın Kuzu’su İsa, tomarı alır ve açar. Göğün tamamı coşkulu bir övgüyle seslerini yükseltir. O’nun Şeytan’ın ayartıları karşısındaki zaferi, Golgota’nın çarmıhındaki ölümü, dirilişi, Başkâhinlik hizmeti, O’nun lütfuna imanla karşılık vermeyi seçen herkes için kurtuluşu mümkün kılar. Yargılama, Tanrı’nın halkı için son derece iyi bir haberdir. Günahın hükümdarlığının sona erdiğinden ve Tanrı’nın halkının kurtarıldığından bahseder.

Bundan daha yüreklendirici bir şey olabilir mi? İsa yargılamada bizi temsil etmektedir. O’nun kusursuz doğruluğu bizi örtmektedir. O’nun doğruluğu bizi yenilemek için içimizde çalışmaktadır. O’nun lütfu bizi bağışlamakta, dönüştürmekte ve dindar hayatlar yaşamamız için bize güç vermektedir.

Korkmamıza gerek yok. İsa yargılamada bizim için bulunuyor ve kötülüğün güçleri mağlubiyete uğratıldı. Yargılama, Tanrı’nın halkının “lehine” sonuçlandı (Dan. 7:22). Yargılamanın amacı bizim ne kadar kötü olduğumuzu ortaya çıkarmak değil, Tanrı’nın ne kadar iyi olduğunu ortaya koymaktır.

`Yargılamadaki büyük umudumuz, İsa’nın bizim temsilcimiz olması gerçeği hakkında yeniden düşünün. Bu neden bizim tek umudumuzdur?`