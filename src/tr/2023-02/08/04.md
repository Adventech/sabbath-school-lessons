---
title: 'O Kadar da Kurnazca Olmayan bir Aldatmaca'
date: 16/05/2023
---

İblis, bizim yaratılışımızın benzersizliğini yıkma girişimlerinden birinde, o kadar da kurnazca olmayan bir sahtekârlık yaptı. Aramızdaki kişilerden bazıları tarafından dahi kabul edilen sahtekârlığın savı şu şekilde: Yaratılışın ilk kaynağı Tanrı’dır fakat O’nun hayatı var etmesi uzun çağlar boyunca sürmüştür. Bunun için kullandığı yol da evrimdir. Bu yaklaşım “bilimsel veri” ile Yaratılış kitabındaki öyküyü uyumlaştırmaya çalışıyor gibi. Bu düşünce, yaratılışın günlerinin uzun, belirsiz zaman dilimleri olduğunu ve yeryüzündeki yaşamın milyarlarca yaşında olduğunu ileri sürmektedir.

`Mezmurlar 33:6, 9 ve İbraniler 11:3 ayetlerini okuyun. Bu açık Kutsal Kitap ayetleri Tanrı’nın dünyayı nasıl yarattığı konusunda bize ne anlatıyor?`

Kutsal Kitap anlatısı çok açıktır. “Çünkü O söyleyince, her şey var oldu; O buyurunca, her şey belirdi” (Mez. 33:9). “Evrenin Tanrı’nın buyruğuyla yaratıldığını… iman sayesinde anlıyoruz” (İbr. 11:3). Yaratılış kitabının ilk bölümü, Tanrı’nın dünyayı 24 saatten oluşan gerçek altı günde yarattığını ve yedinci gün dinlendiğini doğrulamaktadır. Yaratılış 1. ve 2. bölümün dilbilimsel yapısı başka bir şeye izin vermemektedir. Gerçek anlamda altı gün süren yaratılışa inanmayan araştırmacılar dahi yazarın amacının altı günlük yaratılışı öğretmek olduğunu kabul etmektedir.

Yaratılış kitabında “gün” sözcüğü için kullanılan İbranice sözcük “yom”dur. Kutsal Kitap boyunca ne zaman bir sayı “yom” sözcüğünü bir sıfat olarak nitelese (üçüncü gün, ilk gün, her neyse), zaman süresini 24 saatle sınırlandırır. Kutsal Kitap’ta “yom” ismini niteleyen bir sayının sınırsız bir dönemi işaret ettiği tek bir örnek bile bulunmamaktadır. “Yom” sözcüğü istisnasız olarak 24 saatlik süreyi belirtir.

Ayrıca, ve söz konusu durumda, Tanrı dünyayı gerçek altı günde yaratmadıysa yedinci gün Sebti’nin ne önemi kalırdı ki? Tanrı neden onu tutmayı emretsin? Altı gün süren yaratım hiç gerçekleşmediyse, Sebt gününü altı günlük yaratılışın ebedi bir mirası olarak bırakmanın da hiç bir mantığı kalmazdı. Uzun çağlar boyunca süren yaratılışı kabul etmek, Sebt gününe olan ihtiyacı sorgulamak demektir. Bu ayrıca Kutsal Yazı’nın doğruluğu konusunda ciddi sorular ortaya çıkmasına yol açacaktır.

Şeytan, Sebt gününe saldırarak Tanrı’nın yetkisinin tam kalbine meydan okumaktadır. Altı günlük Yaratılış’ın anısını yok etmek için, altı gülük yaratılış gerçeğini inkâr etmekten daha etkili bir şey olabilir mi? Hristiyanlar da dahil pek çok kişinin yedinci gün Sebti’ni görmezden geldiğine şaşmamalı. Son aldatmaca için ne büyük bir tertip ama.