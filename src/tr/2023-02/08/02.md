---
title: 'Yargılama, Yaratılış ve Sorumluluk'
date: 14/05/2023
---

Biz rastlantı eseri oluşmuş hücrelerin toplamından başka bir şey değilsek, sadece bir şans ürünüysek ve biraz gelişmiş bir Afrika maymunundan öte değilsek, o halde hayatın hiçbir anlamı bulunmamaktadır. Biz yeryüzü denilen gezegende yaşayacak bir alan için kapışmakta olan tahmini sekiz milyar kişiden biri olmaktan öte değilsek, yaşam hayatta kalma mücadelesi dışında amacını yitirir. Tersine, Kutsal Kitap’ın Yaratılış öyküsü bize hayatta kalmak için bir sebep vermekte ve yaşamak için bir mecburiyet oluşturmaktadır. Bizi Tanrı yarattı ve davranışlarımızdan O’na karşı sorumluyuz. Bizi yapmış olan Kişi bizi sorumlu kılmaktadır. O “ahlaki görecilik” dünyasında dahi mutlaklar tesis etmiştir.

`Vahiy 14:7, Romalılar 14:10 ve Yakup 2:8-13 ayetlerini okuyun. Yargılama, hesap verme zorunluluğu ve sorumluluk gibi konularda nasıl imalarda bulunmaktadır? Yargılama, Tanrı’nın emirleri ve ibadet arasındaki bağlantı nedir?`

Vahiy 14. bölümde gökte uçan meleklerin mesajı şöyle duyurmaktadır, “Onun yargılama saati geldi” (Va. 14:7). Biz Tanrı tarafından ahlaki seçimler yapabilecek şekilde yaratılmış olduğumuz için, verdiğimiz kararlardan sorumluyuz. Şans eseri bir araya gelmiş hücrelerden öte olmasaydık, sadece kalıtım ve çevrenin ürünleri olsaydık, davranışlarımız büyük ölçüde denetimimiz dışındaki güçler tarafından belirleniyor olurdu.

Fakat yaratılış ahlâki sorumluluğumuz olduğunu söylemektedir. Yeryüzü tarihinin bu kriz zamanında, yargılama saatinde, Tanrı bizi sonsuzluğu göz önünde tutarak seçimler yapmaya çağırıyor. İlk meleğin ciddi “göğü, yeri, denizi, su pınarlarını yaratana” (Va. 14:7) tapınma çağrısı, tüm ibadetin temelinde yatan şeyin bizim Tanrı tarafından yaratılmış olduğumuz gerçeği olduğunu kabul etmektedir.

Bu arada, bizim Yedinci Gün Sebti’ne olan bağlılığımız, İsa’nın Yaratıcımız olarak ibadet edilmeye layık olduğuna olan inancımızı ortaya koymaktadır. Aynı zamanda, O’nun On Emir yasasını, hayatı dolu dolu yaşamamız için ilahi esinle gelen ilkeler olarak kabul ettiğimizi göstermektedir. Yasa Tanrı’nın egemenliğinin temeli ve O’nun karakterinin bir açıklaması olduğu için yargılamanın standardı da yasa olmaktadır. Sebt Günü emrine sadık kalmamız, itaatkâr hayatlar yaşama taahhüdümüzü onaylamamız anlamına gelmektedir.

`Yaratılışa dair anlayışımız davranışlarımızı nasıl etkilemektedir? Kalıtım ve çevrenin her gün yaptığımız seçimlerle ne ilişkisi vardır? Tanrı’nın lütfuyla, kendi seçmediğimiz karakter kusurlarımızın nasıl üstesinden gelebiliriz?`