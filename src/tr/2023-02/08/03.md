---
title: 'Sebt Günü ve Yaratılış'
date: 15/05/2023
---

Tanrı’nın bize Sebt gününü vermiş olmasının sebebi, dünyamızın Yaratılış’ın güven verici mesajını duymaya çok büyük bir ihtiyaç duyuyor olmasıdır. 1800’lü yılların ortasında, evrim tezi düşün dünyasını kasıp kavururken, Tanrı muazzam derecede umutla dolu bir mesaj gönderdi. Vahiy 14:6, 7 ayetlerinde bulunan bu mesajı çalışmayı sürdürüyoruz.

Şeytan Yaratılış düşüncesini bozmak için her türlü girişimde bulundu çünkü o İsa’dan nefret ediyor, bizim Yaratıcımız ve Kurtarıcımız olduğu için O›na ibadet etmemizi istemiyor. Sebt Günü, Mesih’in Yaratıcımız olarak ibadetimize layık olup olmadığı konusundaki büyük mücadelenin tam merkezinde bulunmaktadır. Tanrı’nın son gün mesajı, tüm insanlığı yeniden göğün ve yeryüzünün Yaratıcısı Mesih’e ibadet etmeye çağıran bir mesajdır. Tüm ibadetin temelinde yatan, O’nun bizi yaratmış olduğu gerçeğidir.

`Yaratılış 2:1-3, Mısır’dan Çıkış 20:8-11 Yasanın Tekrarı 5:12-15 ayetlerini, Vahiy 14:6, 7 ayetleri bağlamında okuyun. Yaratılış ve Kurtarılış arasındaki ilişkiyi Sebt emrinde de nasıl görmekteyiz?`

Sebt günü O’nda dinlenmemizin ölümsüz bir simgesidir. Yaratan’a bağlı kalmanın özel bir işaretidir (Hez. 20:12, 20). Keyfi, yasacı bir gereklilik değildir, işlere dayalı doğruluktan gerçek anlamda dinlenmenin O’nda bulunduğunu ortaya koyar. Sebt günü bizim için kendi başımıza asla gerçekleştiremeyeceğimiz şeyleri yapan bir Tanrı’dan bahsetmektedir.

Kutsal Yazı bizi her Sebt gününde O’nun sevgisinde ve ilgisinde dinlenmeye çağırıyor. Sebt günü bir çalışma simgesi değil, dinlenme simgesidir; yasacılık değil, bir lütuf simgesidir; mahkûmiyet değil, bir güvence simgesidir. Sebt günü kendimize değil, O’na güvenmenin simgesidir. Her Sebt gününde O’nun iyiliğinde seviniriz ve sadece Mesih’te bulunabilecek kurtuluş için O’na övgüler sunarız.

Sebt günü aynı zamanda geçmişteki Aden bahçesinin kusursuzluğu ile gelecekteki yeni gökler ve yeni yeryüzünün görkemi arasındaki sonsuz bağlantıdır (Yşa. 65:17, Va. 21:1).

Sebt günü bizi kökenlerimize geri çağırmaktadır. O, bizim ilk ailemize götüren bir bağlantıdır. Sebt günü zamanın başlangıcından beri ara verilmeksizin tutulmaktadır. O, zamanda geriye doğru gidip yaratılışımıza ulaşan kırılmamış bir bağlantıdır. Bizim, Tanrı’nın çocukları olduğumuz yüce gerçeğine odaklanmamızı sağlar. Ve bizi, O’nunla yakın, samimi bir ilişki içinde olmaya çağırmaktadır.

`Vahiy 14:6, 7 ayetlerinde Sebt emri nasıl ima edilmektedir ve bu bizim son zaman mesajımız için neden önemlidir? (Bkz. Çık. 20:8-11.)`