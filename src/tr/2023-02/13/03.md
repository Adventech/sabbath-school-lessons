---
title: 'Gerçeği Bilmek'
date: 19/06/2023
---

`Yuhanna 8:32, Yuhanna 7:17 ve Yuhanna 17:17 ayetlerini okuyun. İsa, gerçeği ve nerede bulunduğunu bilmekle ilgili hangi vaatlerde bulunuyor?`

Tanrı’nın halkına son çağrısı, Babil’in yanlışlarından kaçmaları ve O’nun sözünde bulunan ölümsüz gerçeğin ışığında yürümeleridir. Her şeyin anahtarı Kutsal Kitap’tır. İnsanlar Kutsal Kitap’a bağlı kaldıkça ve O’nun öğretilerini yerine getirdikçe son krizde, özellikle de Sebt günü konusunda aldatılmayacaklardır.

İkinci meleğin mesajı bizi yanlışı değil gerçeği, geleneği değil Kutsal Yazı’yı, sahte öğretinin yanılgılarını değil Tanrı’nın Sözü’nün öğretilerini kabul etmeye çağırıyor.

İlk iki meleği takip eden üçüncü meleğin mesajı canavarın işareti konusunda uyarıda bulunuyor. Kutsal Kitap’ın peygamberlik sözleri boyunca canavar bir siyasi ya da dini gücü temsil etmektedir. Vahiy 13. ve 14. bölümlerin deniz canavarı dünya çapında bir tapınma düzeni olarak Roma’dan yükselmektedir. Bu Roma gücü etkisini tüm dünyaya yayıyor. O sonunda kilise ile devleti birleştirecek bir harekete dönüşecek. Hedef, ekonomik karışıklığın, doğal afetlerin, toplumsal kargaşanın, uluslar arası siyasi krizlerin ve dünya çapında keşmekeşin yaşandığı bir dönemde, dünya birliğini elde etmek olacak.

Amerika Birleşik Devletleri de sonunda bu dünya çapındaki ittifakta başa geçecek. “Şeytan, iki büyük yanılgı olan ruhun ölümsüzlüğü ve pazar gününün kutsallığı öğretileri aracılığıyla insanları hilelerinin etkisi altına alacaktır. Bunlardan birincisi ruhçuluğun temellerini atarken, ikincisi Roma’yla duygudaşlık bağı meydana getirir. Amerika Birleşik Devletleri’ndeki Protestanlar ellerini uçurumun üzerinden uzatarak ruhçulukla el sıkışmada başta geleceklerdir; sonsuz derinliklerin ötesine uzanarak Roma’nın gücüyle el sıkışacaklardır, böylece bu ülke, bu üçlü ittifakın etkisi altında, Roma’nın adımlarını izleyerek vicdan özgürlüğü haklarını çiğneyecektir.”—Ellen G. White, Büyük Mücadele, s. 593.

Bu mesajlar Mesih’in imanlı takipçilerine yapılan, yüreklerinde yaşamakta olan İsa’nın yaşayan imanı yoluyla Tanrı’nın buyruklarını yerine getirme çağrısıyla sona ermektedir (Va. 14:12).

`İsa’nın “gerçek sizi özgür kılacak” sözlerinden ne anlıyorsunuz? Bu ne anlama geliyor? Gerçek sizi nasıl özgür kıldı? Bu bağlamda “özgür” olmak ne anlama geliyor?`