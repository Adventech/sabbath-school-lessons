---
title: 'Kuzu, Boğazlanmış Kuzu'
date: 22/06/2023
---

Vahiy kitabında pek çok simge bulunmaktadır, bunlar Kutsal Kitap’ın çok önemli simgeleridir; Bunlar, gökteki ejderha (Va. 12:3, 4, 7), göğün ortasında uçan melekler (Va. 14:6), kırmızı bir canavarın üstüne binmiş kadın (Va. 17:3) ve başka pek çok simgedir. Bu simgeler Tanrı’nın Sözü’nde bulunmaktadır; Kutsal Ruh onları oraya yazması için Yuhanna’ya ilham etmiştir ve simgeler bu kitabın sözlerini okuyan ve yerine getirenlere gerçeği açıklamakta önemli işlevlere sahiptir çünkü Kutsal Yazı şöyle demektedir, “Bu peygamberlik sözlerini okuyana, burada yazılanları dinleyip yerine getirene ne mutlu! Çünkü beklenen zaman yakındır” (Va. 1:3).

Fakat Vahiy kitabı boyunca defalarca yeniden karşımıza çıkan başka bir imge daha bulunmaktadır. İmge nedir ve neyi temsil etmektedir?

`Vahiy 5:6, 8, 12; Vahiy 7:17; Vahiy 14:1; Vahiy 15:3; Vahiy 19:7; Vahiy 21:22, 23 ve Vahiy 22:1, 3 ayetlerini okuyun. Kuzu simgesi ne anlama gelmektedir ve Vahiy kitabında neden pek çok kez karşımıza çıkmaktadır?`

Elbette, kitabın ilk sözlerinde söylendiği gibi, bu “İsa Mesih’in vahyidir.” O sadece Kuzu değil, “boğazlanmış” Kuzu’dur (Va. 5:6, 12; Va. 13:8). Yani, çarmıha gerilmiş İsa Mesih. Sadece tüm Kutsal Kitap’ın değil, aynı zamanda Vahiy kitabının ve üç Meleğin mesajının yüreği ve canı da işte buradadır. Kuzu’yu, boğazlanmış Kuzu’yu, bizim günahlarımız için kurban olan çarmıha gerilmiş İsa’yı mesajımızın odak noktası yapmadığımız sürece, çağrımıza sadık kalamayız, Tanrı’nın gerçekleştirmesi için bu kiliseyi büyüttüğü işi yapamayız.

“Bilinçli bir şekilde boğazlanmış Kuzu’yu öğretilerimizin ve görevimizin tam merkezine ve verdiğimiz her vaazın, yazdığımız her makalenin, ettiğimiz her duanın, söylediğimiz her ilahinin, verdiğimiz her Kutsal Kitap dersinin, yaptığımız her işin tam kalbine koymalıyız. Bırakın Kuzu’nun çarmıhta gösterdiği sevgi birbirimize olan davranışlarımızı dönüştürsün ve aynı zamanda dünyaya bakmamız için bizi harekete geçirsin.”—Ángel Manuel Rodríguez, “The Closing of the Cosmic Conflict: Role of the Three Angels’ Messages unpublished manuscript [Evrensel Çatışmanın Kapanışı: Üç Meleğin Mesajının İşlevi],” s. 70.

Yani, tehlikeli canavarlar, savaş açan ejderha, belalar, zulüm ve canavarın işareti tasvirleri arasında, önümüzde ve odağımızda Kuzu, boğazlanmış olan kuzu bulunmaktadır. Ve nihayetinde üç meleğin mesajının tüm konusu, sadece O ve O’nun bizim için yaptıkları, şu an yapıyor oldukları ve her şey sona ermeden önce yapacak olduklarıdır.

`Boğazlanmış Kuzu’yu mesajımızın merkezinde tutmak, sadece diğerlerini ona yönlendirmek için değil, aynı zamanda kendi ruhsal yaşamınız için de neden çok önemlidir?`