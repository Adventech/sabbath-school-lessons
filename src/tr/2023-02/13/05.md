---
title: 'Tanrı’nın Görkemi Yeryüzünü Dolduruyor'
date: 21/06/2023
---

`Vahiy 4:11, Vahiy 5:12 ve Vahiy 19:1 ayetlerini okuyun. Vahiy 18:1 ayetinde açıklandığı gibi Tanrı’nın yeryüzünü dolduran görkemiyle [yüceliğiyle] ilişkilendirilen sözcükler hangileridir?`

Evrendeki iyi ile kötü arasındaki büyük mücadele aynı zamanda Tanrı’nın onuru ve itibarı hakkındadır. İsyankâr bir melek olan Şeytan Tanrı’nın haksız olduğunu, O’na tapınmamızı talep ettiğini fakat karşılığında az şey verdiğini ilan etmişti. İblis Tanrı’nın yasasının bizim özgürlüğümüzü kısıtladığını ve sevincimizi sınırladığını savunmaktadır.

İsa’nın yaşamı, ölümü ve dirilişi bu efsanenin yanlış olduğunu göstermiştir. Bizi yaratmış olan O, bizi kurtarmak için Kendisini bu dünyanın tımarhanesine atmıştır. O, Şeytan’ın suçlamalarını çarmıhta yanıtladı ve Tanrı’nın hem sevgi dolu hem de adil olduğunu ortaya koydu.

O’nun sevgisinin büyüsüne kapılmış, O’nun onurunu düşünen son zaman halkı, O’nun yüceliğini–O’nun sevgi dolu, özverili karakterini bencil, tanrısız dünyaya açıklar ve yeryüzü Tanrı’nın karakteriyle aydınlanır.

`Mısır’dan Çıkış 33:18, 19 ayetlerini okuyun. Tanrı görkemini Musa’ya nasıl gösteriyor? Tanrı’nın görkemi nedir?`

Tanrı’nın görkemi O’nun karakteridir. Biz Tanrı’nın sevgisiyle dolduğumuzda ve karakterlerimiz kurtaran sevgi sayesinde değiştirildiğinde, yeryüzü de Tanrı’nın görkemiyle dolacak.

Kişisel yaşamlarımızda O’nun sevgisini göstermek, dünyaya O’nun görkemini, karakterini gösterir. Ruhsal karanlığa gömülmüş durumda olan dünyaya duyurulacak, göğün ortasında uçan üç meleğin taşıdığı son mesaj şudur, “Tanrı’dan korkun! O’nu yüceltin!” (Va. 14:7).

İyi işlerimizde ya da doğruluğumuzda veya iyiliğimizde kendimiz için bir yücelik bulunmamaktadır. “Mesih’in doğruluğu mesajı yeryüzünün bir bucağından öbür bucağına yankılanmalıdır . . . Bu, üçüncü meleğin işini sona erdiren Tanrı’nın yüceliğidir.”—Ellen G. White, Testimonies for the Church [Kilise İçin Tanıklıklar], 6. cilt, s. 19. Ellen G. White ayrıca şöyle yazmıştı: “İmanla aklanma nedir? Bu, insanın yüceliğini yere çalan ve onun için kendisinin kendi gücüyle yapamadığını yapan Allah’ın işidir.”—Testimonies to Ministers and Gospel Workers [Din Görevlilerine ve Müjde İşçilerine Tanıklıklar], s. 456.

Kendimize yücelik bulunmuyor fakat onun yerine Tanrı’ya yücelik var.