---
title: 'Son Krize Hazırlık'
date: 18/06/2023
---

`1. Selanikliler 5:1-6 ayetlerini okuyun. Elçi Pavlus insanlık tarihinin son günleri hakkında bize ne nasihat veriyor?`

Elçi Pavlus Selanik’teki imanlıları Mesih’in gelişi konusunda “ayık” ve “uyanık” olmaya teşvik etmişti. Pavlus o zaman imanlılara bunu söylediyse, bugün olsa bize ne söylerdi?

Pavlus ayrıca, onların “ışık çocukları” (1Se 5:5) olduklarını, o günün [Mesih’in döndüğü gün] onları “hırsız gibi” (1Se 5:4) yakalayamayacağını çünkü “karanlıkta” (1Se 5:4) olmadıklarını söylemişti.  İsa, “uyanık kalın” ifadesini samimi, yürekten dua etmekle ilgili olarak kullanmıştı (Mat. 24:42, Mat. 26:40, 41). Uyanık kalmak manevi açıdan alarm durumunda olmaktır. Ayık zihinli olmak, içinde yaşadığımız zamanlar konusunda ciddi olmak ve gerçekten önemli olan konulara odaklanmaktır.

Ellen G. White şöyle ekliyor: “Gerçeği bilen bizler, kısa bir süre sonra dünyanın üzerinde patlak vererek herkesi şaşkınlığa uğratacak şey için hazırlanmalıyız.”—Testimonies for the Church [Kilise İçin Tanıklıklar], 8. cilt, s. 28.

Bu, dünya için bir sürpriz olsa da, bizim için sürpriz olmamalı. Ne zaman gerçekleşeceğini bilmiyor olsak da, onun yaklaştığını anlayacak kadarını görebiliyoruz ve bu sebeple şimdi, bugün hazır olma günüdür.

`Daniel 2. bölümü okuyun ve gelip geçen krallıkların sıralamasının tam olarak Daniel’in öngördüğü gibi gerçekleşmiş olduğuna dikkat edin. Bu, Tanrı’nın olacağını söylediği şeyin gerçekleşeceğine, sahiden gerçekleşeceğine güvenebileceğimiz konusunda bize ne öğretmelidir?`

İsa bu son gün mesajlarını, gelecek olan olayları bilelim ve ona hazırlıklı olalım diye bize verdi. Daniel ve Vahiy’in peygamberlik sözleri günümüzün kâhinlik armağanıyla birleştiğinde, bu dünyanın üzerine neyin gelmekte olduğuna dair bize ilahi bir görüş kazandırmaktadır. Tanrı’nın Sözü’ndeki peygamberlik sözleri önceden kurtuluş tarihinin taslağını vermektedir ve Daniel 2. bölüm de Tanrı’ya güvenebileceğimize dair güçlü ve akılcı kanıt sağlamaktadır.

`Pavlus başkaları gibi “uyumayın” diyor. Bu ne anlama geliyor? Aslında uyuyup uyumadığımızı nasıl anlayabiliriz? Eğer uyuyor isek bizi ne uyandırabilir?`