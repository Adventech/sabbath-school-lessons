---
title:  Özgür İrade, Özgür Seçim
date:   07/04/2019
---

Bazı Hristiyanlar, kişinin daha doğmasından önce Allah’ın o kişinin kurtarılıp kurtarılmayacağına karar verdiğine inanıyorlar. Yani, sonunda sonsuza değin kaybolmuş olan kişi, Allah Kendi bilgeliğiyle (bu teolojinin iddiasına göre) onun kaybedileceğine karar vermiş olduğu için kaybedilir. Bu da, o kişinin her ne seçim yaparsa yapsın mahkûm olacağı anlamına gelir. 

Neyse ki, Yedinci Gün Adventistleri olarak biz bu teolojiye katılmıyoruz. Aksine biz, Allah’ın hepimizin kurtulmasına karar verdiğine ve daha dünyanın başlangıcından önce O’nda sonsuz yaşama sahip olmak üzere seçilmiş olduğumuza inanıyoruz.

`Efesliler 1:1–4; Titus 1:1, 2 ve 2. Timoteos 1:8, 9 ayetlerini oku. Bu ayetler Allah tarafından seçilme ve ne zaman seçildiğimiz konuları hakkında bize ne anlatıyor?`

Bu haber ne kadar iyi olsa da, bazı kişiler yine de kayıp olacak (Mat. 25:41). Bunun sebebi de, Allah hepimizi seçmesine rağmen, insanlara en kutsal hediyeyi vermiş olmasıdır, bu da özgür irade ve özgür seçimdir. 

`Matta 22:35–37 ayetleri özgür irade hakkında ne öğretiyor?`

Rab bizi Kendisini sevmeye zorlamaz. Sevgi, sevgi olması için, karşılıksız olarak verilmelidir. Birçok yönden, Kutsal Kitap’ın Allah’ın kayıp insanlara ulaşıp onların kalplerini zorlama olmadan Kendisine kazanmaya çalışmasının öyküsü olduğu söylenilebilir. Bu gerçek, en iyi şekilde İsa’nın hayatıyla hizmetinde ve insanların O’na (özgür iradeleriyle) verdiği karşılıklarda görülebilir. Bazıları O’na doğru çekilmişti; diğerleriyse O’nu öldürmek istiyordu.

Evet, Allah bizi kurtuluş için seçti, fakat sonuçta biz de bu kurtuluşu kabul etmeyi seçmek zorundayız. Şüphe yok ki yaptığımız tüm seçimler içinde Rabb’e hizmet etmeyi seçmek, hem kendimiz için hem de hayatımızın ve yaptığımız seçimlerin etkilediği (birinci dereceden yakınlarımız gibi) kişiler için, açık arayla en önemlisidir.