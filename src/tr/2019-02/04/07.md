---
title:  Ek Çalışma
date:   26/04/2019
---

“Hanok etkin çalışmayla geçen bir hayatın içinde, Allah ile birlikteliğini kararlılıkla sürdürdü. İşleri ne kadar büyük ve acil olursa, duaları da o kadar sürekli ve samimî oluyordu. Belirli dönemlerde kendisini tüm toplumdan uzak tutmaya devam etti. İnsanların arasında bir süre kaldıktan, öğretişi ve örnekliği ile onlara faydalı olmaya çalıştıktan sonra, yalnızca Allah’ın verebileceği o ilahî bilgiye acıkıp susayarak, bir mevsimi tek başına geçirmek üzere çekiliyordu. Hanok Allah ile bu şekilde birliktelikte bulunarak, ilahî sureti gitgide daha fazla yansıtmaya başladı. Yüzü kutsal bir ışıkla, İsa’nın yüzünden yansıyan o ışıkla parlıyordu. Bu ilahî söyleşilerden çıktığı zaman, yüzünde görülen göğün izine tanrısızlar dahi huşu ile bakıyordu.”—Ellen G. White, Gospel Workers [Müjde İşçileri], s. 52. Her ne kadar burada aktarılan Hanok’un öyküsü cesaret vericiyse ve zaman zaman yalnız kalmayı tercih edenler hakkında güçlü sözler söylüyorsa da, birçokları kendi istemedikleri bir yalnızlıkla karşı karşıya kalıyor. Tek başına olmayı istemiyorlar. Evet, daima mevcut olan Rab ile sevinçli bir birliktelik içinde olabiliriz, fakat bazen insanlarla paydaşlığa ve yoldaşlığa hasret kalırız. Kilise olarak, her hafta Sebt günü yanımızda oturan fakat zorlu bir yalnızlık döneminden geçen kişilere el uzatmaya hazır olmamız ne kadar da önemli. Aynı zamanda, böyle bir zamandan geçen kişi sensen, kilisede (ya da başka bir yerde) güvenebileceğini düşündüğün kişileri ara ve onları bilgilendir. Çoğu zaman insanlar birinin yaşamında neler olup bittiğini yüzüne bakarak anlayamazlar. En azından bazı insanlar için, bir maskenin ardına saklanmak kolaydır.

**Tartışma Soruları**

`1.	Kiliseniz aranızdaki yalnızların ihtiyaçlarına karşı daha duyarlı olmayı nasıl öğrenebilir?`

`2.	“Bunu ihtiyacım olduğu için söylemiyorum. Çünkü ben her durumda eldekiyle yetinmeyi öğrendim” (Flp. 4:11). Pavlus’un buradaki sözlerinin genel bağlamını oku. Bunları kendimize uygulamayı nasıl öğrenebiliriz? Aynı zamanda, bu ayeti gerçekten acı çeken birinin durumuyla ilgili olarak okurken neden çok dikkatli olmalıyız?` 

`3.	Derste, hayatınızda çok yalnızlık çektiğiniz bir dönemle ilgili konuşun. Sana ne yardım etti? Seni ne incitti? Başkalarına yardımı olabilecek ne öğrendin?`