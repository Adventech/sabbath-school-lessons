---
title:  Evliliğe Hazırlanmak
date:   15/04/2019
---

Bir kişinin yaşadığı en büyük değişimlerden biri evliliktir.  

Tabii ki herkes evlenmez. Sonuçta, en büyük örneğimiz İsa hiç evlenmedi, birçok Kutsal Kitap karakteri de öyle. 

Fakat birçok insan evleniyor, dolayısıyla Kutsal Kitap muhakkak ki hayatı değiştiren en büyük faktörlerden biri olan evlilik konusunda sessiz kalmamıştır. 

Kutsal Kitap’ta söz edilen ilk toplumsal düzenleme evliliktir. Allah için evlilik o kadar önemlidir ki, Aden bahçesinde Adem ile Havva’ya evlilik hakkında söyledikleri Kutsal Yazı’da üç yerde daha karşımıza çıkıyor. “Bu nedenle adam annesini babasını bırakıp karısına bağlanacak, ikisi tek beden olacak” (Yar. 2:24; ayrıca bkz. Mat. 19:5, Mar. 10:7, Ef. 5:31). Bu ayetler bize, kişi evlendiğinde yaşamındaki en önemli ilişkinin, ebeveynleriyle olan ilişkisinden bile daha fazla, eşiyle arasıdaki ilişkisi olması gerektiğini söylüyor. Bir erkekle kadın arasındaki evliliğin Allah için bu kadar önemli olmasının sebeplerinden biri de, Oğlu İsa ile gelini kilise arasındaki ilişkiyi simgeliyor olmasıdır (Ef. 5:32).

Bir ev inşa ederken, oturup maliyeti hesaplamak zorundayız (Luka 14:28–30); ya bir yuva kurarken ne kadar daha çok? Ev, tuğla ve harçla, ahşap ve demirle, teller ve camla inşa edilir. Bir yuva ise maddesel olmayan şeylerle kurulur.

`Yaşamın tüm unsurları için önemli olan, fakat evliliğe hazırlananlar için bilhassa önem taşıyan özellikler neler? 1Ko. 13:4–8; Gal. 5:22, 23.`

Evliliğe hazırlık, bizzat ve şahsen kendimizle başlamalıdır. Aynı zamanda, müstakbel eşimize de bizi iyi bir şekilde tamamlayıp tamamlamadığını görmek için dikkatle bakmalıyız. Çalışkan biri mi? (Özd. 24:30–34). Asabi mi? (Özd. 22:24). Ortak inançları paylaşıyor muyuz? (2Ko. 6:14, 15). Ailem ve arkadaşlarım müstakbel eşim hakkında ne düşünüyor? (Özd. 11:14). İmana mı dayanıyorum, yoksa sadece duygulara mı? (Özd. 3:5, 6). Bu sorulara verilen cevaplar, mutlulukla dolu bir gelecek ya da ömür boyu üzüntü anlamına gelebilir.

`Bazı iyi evlilikleri düşün. Bunlarda, diğer türden kişilerarası ilişkiler için de geçerli olabilecek hangi ilkeleri buluyorsun?`