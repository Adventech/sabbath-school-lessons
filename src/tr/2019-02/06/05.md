---
title:  Doğru Zamanda Aşk
date:   08/05/2019
---

**Ezgiler Ezgisi 4:8–5:1 ayetlerini oku.**

Ezgiler Ezgisi 4:16 ve 5:1 ayetleri kitapçığın tam ortasındadır ve Süleyman ile Şulamlı kız arasındaki evliliğin tamamlanmasını kendi zirvesi olarak tanımlar.

`Aşağıdaki ayetlerde Süleyman neden bahsediyor? Ezg. 4:12, 16; 5:1; 8:8–10.`

Ezgiler Ezgisi’nde, Allah’ın insanların evliliğe kadar cinsel olarak iffetli kalmasını tasarladığının Kutsal Kitap’taki en ikna edici kanıtını görüyoruz. En güçlülerinden biri, Şulamlı kızın çocukluğuna yapılan atıfta, ağabeylerinin onun bir “sur” mu yoksa “kapı” mı olacağını merak etmeleridir (Ezg. 8:8, 9). Başka bir deyişle, Şulamlı kız evlenene kadar temiz mi kalacaktı (sur), yoksa önüne gelenle birlikte mi olacaktı (kapı)? Yetişkin bir kadın olduğunda, iffetini koruduğunu ve kocasına temiz olarak vardığını doğruluyor: “Ben bir surum” (Ezg. 8:10). Hatta Süleyman da onun evlendiği geceye kadar bakire kaldığını şu sözlerle doğruluyor: “Kapalı bir bahçesin... kapalı bir kaynak, mühürlü bir pınar” (Ezg. 4:12). Kız, kendi deneyiminden yola çıkarak, arkadaşlarına aşk ve evlilik adımlarını çok dikkatli bir şekilde atmalarını öğütleyebilir. Ezgilerin Ezgisi’nde üç yerde Şulamlı kızın “Yeruşalim kızları” diye bahsettiği bir grup kadına, doğru zaman gelene kadar, yani kendisi gibi onlar da kendilerini evliliğin yakın antlaşmasıyla güven içinde bulana kadar, aşkın yoğun tutkusunu uyandırmamalarını öğütlediğinden bahsediliyor (Ezg. 2:7, 3:5, 8:4).

Şiirde ikinci defa sevgili, gelinini kendisiyle gelmeye çağırıyor (Ezg. 2:10, 4:8). Düğünden önce Süleyman’ın davetini kabul edememişti, fakat şimdi kendisi Süleyman’ı bahçesine davet ediyor (Ezg. 4:16), o da memnuniyetle kabul ediyor (Ezg. 5:1). Süleyman kızın sadece cazibesine kapılmamıştı; kız onun kalbini çalmıştı (Ezg. 4:9), Süleyman onun aşkıyla sarhoş olmuştu (Ezg. 4:10) ve onun şimdi ve sonsuza değin sadece kendisine ait olmasıyla sevinip coşmuştu: “Kapalı bahçesin sen, kızkardeşim, yavuklum, kapalı bir kaynak, mühürlü bir pınar” (Ezg. 4:12). Bu kusursuz kadınla birlikteliğinde, kendisini Vaat Edilmiş Ülke’ye varmış hissediyor: “Bal damlar dudaklarından, bal ve süt var dilinin altında” (Ezg. 4:11).

`Cinselliklerini ifade ederken verdikleri yanlış kararlardan pişman olanlar için hangi güzel haberler var? 1Yu. 1:9; Mez. 103:12, Yşa. 55:7, Yu. 8:11 ile karşılaştır.`