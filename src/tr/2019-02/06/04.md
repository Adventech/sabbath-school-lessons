---
title:  Sevgi Dolu Bir Bilgi
date:   07/05/2019
---

Birçokları Ezgiler Ezgisi’nde “Aden’e dönüş” teması görmüştür. Her ne kadar anlatılan çift ilk erkek ve kadın olmasa da, şiir ilk bahçeyi akla getiriyor. Allah’ın onların “tek beden” (Yar. 2:24, 25) olması tasarısı, ince mecazlar ve simgeler kullanılarak şiir boyunca ifade ediliyor.

`Ezgiler Ezgisi, evli çiftin özel yaşamında karşılıklılık esasına bağlı kalmayı ne şekilde ifade ediyor? Ezg. 4:7–5:1. Pavlus’un 1. Korintliler 7:3–5 ayetlerindeki talimatı hangi yönlerden benzer?`

Süleyman onu “Benimle gel” (Ezg. 4:8) diyerek çağırıyor. Gelini de karşılık veriyor. Daha sonra kadın Süleyman’ı davet ediyor: “Sevgilim bahçesine gelsin” (Ezg. 4:16). O da karşılık veriyor (Ezg. 5:1). Kutsal Kitap buradaki yakınlaşma ortamında zorlama ya da suistimal olamayacağını öğretiyor. İki taraf da bu ilişkiye özgürce ve sevgiyle dâhil oluyor. “Benim bahçem” ve “onun bahçesi” aynıdır.

“Süleyman” ve “Şulamlı” adlarının ikisi de “barış,” “esenlik” ya da “tamlık” anlamlarına gelen İbranice şalom sözcüğünden türetilmiş. Hayranlıkları da karşılıklı (Ezg. 4:1–5, 5:10–16). İlişkilerindeki denge, dizelerin ve mısraların bile şiirsel bir şekilde hep çift çift olmasıyla ortaya konuluyor. Antlaşma ifadesi “Sevgilim benimdir, ben de onun” (Ezg. 2:16) Aden’deki dilin bir yansıması: “İşte, bu benim kemiklerimden alınmış kemik, etimden alınmış ettir” (Yar. 2:23). 

`Evlilik birliğinin “bilmek” olarak tanımlanması, Allah ile ilişkimize dair kavrayışımızı ne şekilde zenginleştirir? Yar. 4:1, 25; 1Sa. 1:19; Luk. 1:34; Yu. 17:3; 1Ko. 8:3.`

Kutsal Kitap koca ve karısının yakın birlikteliği için bilmek kavramını kullanıyor. Bu sevgi dolu “bilgide” eşlerin varlıklarının en saklı iç derinlikleri karşılıklı olarak birbirlerine sunuluyor. Sadece iki vücut değil, iki yürek de “bir bedende” birleşiyor. Bilmek ayrıca kişilerle Allah arasındaki ilişkiyi de tanımlıyor. Anlayışlı bir Hristiyan için evliliğin benzersiz ve hassas bilgisi, yoldaşlığıyla, bağlılığıyla, sonsuz hazzıyla en muhteşem ve kutsal gizeme, Mesih ile kilisenin birliğine dair derin bir kavrayış sağlıyor.