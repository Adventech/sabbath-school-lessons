---
title:  Merkez Mesih
date:   12/05/2019
---

`Pavlus, Mesih’teki halklar arasında var olan yeni birliği tanımlarken hangi örneği veriyor? Mesih “iki topluluğu” nasıl “bir” yapmıştır? Ef. 2:11–22; ayrıca bakınız Gal. 3:28.`

Mesih’in çarmıhı insanları birbirinden ayıran engelleri ortadan kaldırıyor. Yahudi tapınağında duvarlar ibadet edenleri birbirinden ayırıyordu, kadınları erkeklerden, Yahudileri diğer uluslardan olanlardan. Pavlus Yahudilerin ve diğer uluslardan olanların Mesih’teki birliğini tarif ederken, uluslar, farklı topluluklar, sosyal tabakalar ve cinsiyet gibi insanları bölen diğer farklılıklar için de aynı şekilde geçerli olan bir dil kullandı. “Bu iki topluluktan kendisinde yeni bir insan yaratarak esenliği sağlamak” (Ef. 2:15) ifadesi, çiftlerin evlilikteki “tek beden” birliğini gerçek anlamda anlamalarına yardım eden iyi haberdir. Ayrıca, Mesih’e iman yoluyla uzun zamandan beri bölünmüş olan aileler de birleştirilebilir.

`Kutsal Kitap’tan Mesih’te birlikle ilgili ayetleri (ezberden) okuyabilmek bir şeydir; bunu gerçekten tecrübe etmek ise bambaşka bir şey. Mesih, bize vaat edilen birliği ve tekliği tecrübe etmemizi sağlayan hangi pratik değişiklikleri hayatlarımıza getiriyor? Örneğin bakınız: Rom. 6:4–7, 2Ko. 5:17, Ef. 4:24–32.`

“Büyük bir dairenin kenarından çıkarak merkezine doğru giden doğruları düşünün. Bu doğrular merkeze yaklaştıkça, birbirlerine de yaklaşırlar... 

“Biz de, Mesih’e yaklaştıkça birbirimize yaklaşacağız.”—Ellen G. White, The Adventist Home [Adventist Aile], s. 179.

“Baba ile oğul, karı ile koca arasında... onlar O’nun varlığını fark etseler de etmeseler de, Arabulucu Mesih durmaktadır. O’nun aracılığı, O’nun sözünün ve bizim O’nu izleyişimizin aracılığı olmadan, kendimiz dışındaki dünya ile doğrudan bağlantı kuramayız.”—Dietrich Bonhoeffer, The Cost of Discipleship [Öğrenciliğin Bedeli] (New York: The MacMillan Publishing Co., 1979), s. 108. 

`Ailen, ya da kilise ailen, bu dairenin merkezine ne kadar yakın? İlişkilerin gerektiği gibi olması için başka neyin inmesi şarttır?`