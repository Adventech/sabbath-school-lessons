---
title:  Göğü ve Yeri Yaratan’a Tapının
date:   24/05/2018
---

`Vahiy 14:6, 7 ayetlerini bir kez daha oku. İlk meleğin duyurduğu mesaja özgü olan unsurlar neler ve birbirleriyle ne şekilde ilişkililer?`

Dünyaya tanıklığa çağrı ve Allah’tan korkup O’nu yüceltmeye çağrı olan müjdeyle birlikte, Allah’a Yaratıcı olarak tapmaya çağrı da geliyor. Boşuna değil. “Mevcut olan gerçeğin” diğer tüm yönleri, yani sonsuza dek kalıcı müjde, tanıklığa çağrı, yargı, tüm bunlar Allah’ın bizim Yaratıcımız olduğu gerçeğini bir kenara bırakırsak ne anlama gelir ki? Bu gerçekler ve tüm diğer gerçekler, her şeyi meydana getirenin Rab olduğu temel gerçeğinden kaynaklanmaktadır. Yaratıcı olarak Rabb’e taparak, öze dönmüş oluyoruz. İnsan olmanın, hayatta olmanın ve yeryüzündeki tüm canlılardan farklı olarak Allah’ın suretinde yaratılmış olmanın anlamının temeline dönüyoruz. Yaratıcı olarak Rabb’e ibadet ederek, varlığımızın ve gelecek için beslediğimiz tüm umutların O’na dayandığını kabul ediyoruz. İşte bu yüzden yedinci gün Sebti’ni tutmak çok önemli. Bu, Allah’ın bizim yegâne Yaratıcımız olduğunun ve sadece O’na ibadet edeceğimizin özel bir tasdiki. Yani, müjdeyle birlikte, yargıyla birlikte, Yaratıcı olarak Rabb’e ibadet etmeye çağrı da burada ön plana çıkartılıyor.

`Vahiy 14:8–11 ayetlerini oku. Bu ayetler bize Yaratıcı olarak Rabb’e ibadet etmenin önemini anlamamıza yardım edebilecek ne söylüyor?`

Son olaylar gerçekleştikçe, tüm dünyaya Yaratıcı yerine canavara ve heykeline ibadet etme baskısı uygulanacak. Canavara ve heykeline ibadet edenlerin akıbetine ilişkin korkutucu uyarıyı göz önünde bulundurursak, insanların ibadetine lâyık tek Varlık olan Allah’a Yaratıcı olarak ibadet etmeye yapılan vurguyu daha iyi anlayabiliriz. Son krizde, bu gerçek her zamankinden daha da önemli bir hale gelecek.

`Yaratılmış yeryüzünün inanılmaz harikaları üzerinde etraflıca düşün. Bunlar bize tüm bunları yaratan tek Varlık hakkında ve neden yalnızca O’nun ibadetimize lâyık olduğuna ilişkin ne öğretebilirler ve öğretiyorlar?`