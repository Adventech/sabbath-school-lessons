---
title:  Ek Çalışma
date:   11/05/2018
---

Gökte Allah’la savaşan ejderha, yani Şeytan (Va. 12:7), yeryüzünde “Tanrı’nın buyruklarını yerine getiren” Allah’ın halkıyla savaşan aynı varlıktır (Va. 12:17; ayrıca bkz. 12:2, 4). Aslında, bizzat Şeytan’ın kendisi de ibadet edilen bir varlık oluyor (Va. 13:4). Yani Şeytan, gökte Allah’a savaş açarak başlattığı mücadeleyi yeryüzünde devam ettirmeye çalışıyor. Allah’a saldırısının odağında da Allah’ın yasasına yaptığı saldırı bulunuyor.

“Dördüncü emirde Allah göklerin ve yerin yaratıcısı olarak ilan edilmekte, böylece diğer tüm sahte tanrılardan ayırt edilmektedir. Yedinci gün, yaratılış işinin anıtı olmak üzere, insan için dinlenme günü olarak kutsanmıştı. Allah’ı insanların zihinlerinde sürekli olarak varoluşun kaynağı ve saygı gösterilerek ibadet edilmesi gereken Varlık olarak tutmak için tasarlanmıştı. Şeytan insanları Allah’a olan bağlılıklarından ve Allah’ın yasasına itaatten döndürmeye çalışır; bu nedenle çabalarını bilhassa Allah’ı Yaratıcı olarak sergileyen emre yöneltir.”–Ellen G. White, The Great Controversy [Büyük Mücadele], s. 53, 54 [Allah ve Şeytan Arasındaki Savaş, s. 52, 53].

Biz Rabb’e taparız çünkü O “göklerin ve yerin” Yaratıcısı’dır, yedinci gün Sebti ise O’nun yaratıcılığının temel işaretidir, bu işaretin kökeni Yaratılış haftasına kadar gider (bkz. Yar. 2:1–3). O yüzden Allah’ın yetkisine saldıran Şeytan’ın, bu yetkinin ilk ve temel işareti olan yedinci gün Sebti’nin peşinde olması şaşırtıcı değildir.

Son günlerde Allah’ın yeryüzünde O’na olan bağlılıklarında sıkı ve kararlı olan bir halkı olacak, bu bağlılık, ibadet edilmeye layık yegâne varlık, Yaratıcı olarak Rabb’e işaret eden tek emir de dahil olmak üzere, Allah’ın tüm emirlerine itaatlerinde sergilenecektir.

**Tartışma Soruları**

`Günah gerçeğinden bahsetmelerine rağmen, Allah’ın yasasının yürürlükten kalktığını söyleyen kişilerin sorunu nedir? Bu akıl yürütme biçimindeki hangi büyük tutarsızlığa işaret edebilirsin?`

`Sebt Günü yerine Pazar’ı savunanlarla kendi kişisel deneyimlerin nasıl oldu? Hangi savları kullandın? Ne kadar etkili oldular? Yedinci gün Sebti’ni tutmanın işlerle kurtuluş teşebbüsü olduğunu söyleyen yaygın iddiaya ne şekilde cevap verebilirsin?`

`Başkalarıyla Sebt hakkında konuşurken ve son zaman olaylarına hazırlanırken, “canavarın işareti”yle ilgili zorlukların henüz gerçekleşmediğini açıkça ortaya koymamız neden çok önemli?`