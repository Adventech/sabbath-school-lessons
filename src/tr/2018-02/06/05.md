---
title:  Yeni Ahit’te Yedinci Gün
date:   09/05/2018
---

Dünkü derste gördüğümüz gibi, Pazar gününün Sebt’in yerini aldığı fikrini desteklemek için yaygın olarak kullanılan ayetlerin hiçbiri aslında öyle bir şey söylemiyor. Hatta, Yeni Ahit’te yedinci gün Sebti’nden bahsedilen her ayette, onun Allah’ın On Emri’nden biri olarak halen tutulmakta olduğu ortaya konuluyor.

`Luka 4:14–16; 23:55, 56 ayetlerini oku. Bu ayetler Mesih’in ölümü öncesinde ve sonrasında yedinci gün Sebti hakkında bize ne anlatıyor?`

Mesih’in yanında olan kadınların “Sebt Günü, Tanrı’nın buyruğu uyarınca dinlendiklerine” (Luka 23:56) dikkat edin. Bahsedilen buyruğun, Sina Dağı’nda taş levhaya yazılmış olan dördüncü emir olduğu açıkça bellidir. Yani İsa’yla birlikte geçirdikleri zamanda O’ndan her ne öğrendilerse, Sebt emri de dahil olmak üzere Allah’ın emirlerini tutmak dışında bir şey öğrendiklerine dair hiçbir belirti yok. Hatta Mesih öğrencilerine “Beni seviyorsanız, buyruklarımı yerine getirirsiniz” (Yu. 14:15) demişti. Kendisinin de bizzat yerine getirdiği bu buyrukları içinde yedinci gün Sebti de vardı. Eğer Pazar günü Sebt’in yerine geçecek idiyse, oradaki kadınlar bu konuda hiçbir şey bilmiyorlardı.

`Elçilerin İşleri 13:14, 42–44; 16:12, 13 ayetlerini oku. Bu ayetler yedinci gün Sebti’nin tutulmasına dair hangi kanıtları önümüze koyuyorlar? Haftanın ilk gününün tutulmasına dair hangi kanıtları önümüze koyuyorlar?`

Bu ayetlerde Sebt gününün Pazar’a değiştirildiğine dair hiçbir kanıt göremiyoruz. Aksine, İsa’ya ilk inananlar arasındaki yedinci gün Sebti’ni tutma alışkanlığına açıkça işaret ediyorlar.

Elçilerin İşleri 16:13 ayeti bilhassa ilginçtir, çünkü olaylar sinagog bağlamı dışında gerçekleşir. İmanlılar, bazılarının “mutat olarak” dua etmeye gittiği bir ırmak kıyısında toplanıyorlardı. Bunu da, İsa’nın ölümünden yıllar sonra, yedinci gün Sebti’nde yapıyorlardı. Pazar gününe bir değişim gerçekleşmişse de, bu ayetler bunu belirtmiyor.

`Pazar gününü tutanlara yedinci gün Sebti hakkında yargılayıcı olmayan ve nazik şekilde tanıklık edebileceğin bazı yollar neler?`