---
title:  Ek Çalışma
date:   01/06/2018
---

Evrim teorisinin son günlerdeki olaylar bağlamındaki çıkarımları, özellikle de Sebt’in rolü ile ilişkili olanlar üzerinde derinlemesine düşünelim. Teorinin fikir babası Charles Darwin’in evrimi yaymasının sebeplerinden biri de –büyük mücadeleyi anlamamış olarak– sevgi dolu, iyi bir Yaratıcı ile kötülük ve çileyi bağdaştırmakta zorlanmış olmasıdır. Bu yanılgısı yüzünden cevaplar için başka yöne bakma gereği duydu. 1800’lerin ortalarından sonlarına kadar, Charles Darwin evrim teorisini yeniden gözden geçirirken, Allah’ın Darwin’in teorisinin temsil ettiği her şeye karşı çıkan bir hareketi, Yedinci Gün Adventist kilisesini ortaya çıkarması da tesadüf değildir. Yaratılışçı temelleri isminden belli olan Yedinci Gün Adventist Kilisesi’nin Darwin’in teorisiyle aynı dönemde büyümeye ve genişlemeye başlamış olması ne kadar ilginç.

Kim bilir, belki de Darwin Ellen G. White’ın yazdığı şu birkaç cümleyi okuyup anlamış olsaydı, insanoğlu düşüncesi belki de yeryüzü merkezcilik ve cansızdan canlı oluşumu fikirlerinden beri düştüğü en büyük yanlışlardan birinden korunmuş olacaktı: “Yeryüzü lânetle vurulmuş olsa da, doğa yine de insanın ders kitabı olmalıydı. Artık yalnızca iyiliği temsil edemezdi; zira kötülük her yerdeydi ve kirletici dokunuşuyla karayı, denizi ve havayı bozuyordu. Bir zamanlar yalnızca Allah’ın karakterinin, yani iyilik bilgisinin yazılı olduğu yerde artık Şeytan’ın karakteri, yani kötülük bilgisi de yazılıydı. İnsan, artık hem iyilik hem de kötülük bilgisini açıklayan doğadan, sürekli olarak günahın sonuçlarına ilişkin uyarı alacaktı.”—Education [Eğitim], s. 26.

Bunun için, Darwin’in evrimle ilgili kurgularının temelinde, Allah’ın ve içinde yaşadığımız düşmüş dünyanın doğasını ve karakterini yanlış anlamış olması vardır. Maalesef, bu teorinin çıkarımları özellikle de son krizde insanların Şeytan’ın aldatmacalarına yem olmalarına yol açacak.

**Tartışma Soruları**

`Birçok Hristiyan Şeytan’ın gerçek varlığı fikrini neden reddediyor? Bu bakış açısı bize Kutsal Kitap’ın açık öğretisini reddetmenin ne kadar tehlikeli olduğu hakkında ne öğretiyor?`

`Ölüme yakın deneyim yaşadığını ve bu tecrübe sonrasında aslında ölümden sonra da yaşamaya devam ettiğimizi öğrendiğini iddia eden birine ne cevap verirsin?`

`Evrime inanların son günlerde aldatmacalara kanmaya neden daha yatkın olabileceğiyle ilgili aklına başka hangi sebepler geliyor?`