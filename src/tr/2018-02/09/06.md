---
title:  Sahte Üçlübirlik
date:   31/05/2018
---

Allah’ın üçlü birlikten oluşan doğası kavramı Kutsal Kitap’ta baştan sona mevcuttur. Bununla birlikte, Vahiy kitapçığında son zaman aldatmacaları ve zulümleri tasvir edilirken, Vahiy 13. bölümde ejderha, deniz canavarı ve yer canavarından oluşan “sahte üçlübirlik”ten bahsedilir.

`Vahiy 12:17; 13:1, 2 ayetlerini oku. Burada ne tarif ediliyor?`

Buradaki ejderha Baba’nın sahtesi olarak görülmüştür, çünkü tüm kontrol açıkça onda. Mesih’in sahtesi olan deniz canavarına güç, yetki ve taht veren de o. Peki bu ikinci güç neden sahte Mesih olarak görülüyor?

`Vahiy 13:2–5 ayetlerini oku. Bu deniz canavarının özellikleri neler?`

İsa’nın Kendi yetkisini Baba’dan aldığını söylemesini (bkz. Mat. 28:18) anımsatacak şekilde, kendi yetkisini ejderhadan almasının yanı sıra, bu deniz canavarı da İsa gibi önce ölümle karşılaştı, sonrasında da dirildi (bkz. Va. 13:3). Ayrıca bu canavarın yetkisini “kırk iki ay” yani üç buçuk yıl kullanacağı söyleniyor ki, bu da Mesih’in gerçek anlamda üç buçuk yıllık hizmetinin bir güne bir yıl ilkesine dayanan peygamberlik günü temelli sahtesidir.

`Vahiy 13:11–17 ayetlerini oku. Yer canavarı burada nasıl tasvir ediliyor?`

Bu yer canavarı deniz canavarının çıkarlarını koruyor, aynı Kutsal Ruh’un Kendisini değil de İsa’yı yüceltmesi gibi (Yu. 16:13, 14). Ayrıca, aynı Kutsal Ruh’un gökten yeryüzüne “ateş” indirmesi gibi (Elç. 2:3), yer canavarı da benzer bir şey yapıyor (bkz. Va. 13:13).

“Sonunda yer canavarı Pentikost’un bir sahtesini gerçekleştiriyor! Ne amaçla? Tüm dünyaya sahte üçlübirliğin gerçek Tanrı olduğunu kanıtlamak için.”—Jon Paulien, What the Bible Says About the End Time [Kutsal Kitap’ın Son Zaman Hakkında Öğretisi], (Hagerstown, Md.: Review and Herald® Publishing Association, 1998), s. 111.

`Farkında olmamız gereken diğer son zaman aldatmacaları neler ve başkalarının da bunların aldatmaca olduklarını fark etmelerine nasıl yardımcı olabiliriz?`