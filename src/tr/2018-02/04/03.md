---
title:  Mesih’in Sevgisi
date:   23/04/2018
---

Günah insan neslini Allah’tan ayırdı; aralarında derin bir uçurum oluştu ve bu uçurum kapanmadığı sürece insanoğlu ebedî yıkıma mahkûmdu. Uçurum büyük ve tehlikeliydi. Günah sorununu çözmek, adil ve kutsal Allah ile günahkâr insanlığı birleştirmek için tek kelimeyle mucizevi bir şey olması gerekiyordu. Allah’la birlikte olan sonsuz olan Kişi’nin, Allah kadar ilahî olan Kişi’nin bizzat insan olması ve insanlığında bizim günahlarımız için Kendisini kurban olarak sunması gerekti.

`Yuhanna 1:1–3, 14 ve Filipililer 2:5–8 ayetlerini oku. Bu ayetler İsa’nın kim olduğu hakkında bize ne öğretiyor?`

Mesih sonsuzdu ve varlığı hiçbir şeye ya da hiç kimseye bağlı değildi. O, Allah’ın sadece dıştan görünüşü değil, Allah’ın ta kendisiydi Öz doğası ilahî ve sonsuzdu. İsa bu ilahîliğini sürdürdü, ancak insan bedeninde yasayı tutmak ve yasayı çiğneyenlerin hepsi (yani hepimiz) için Vekil olarak ölmek amacıyla bir insan oldu (Rom. 3:23).

Mesih, diğer insanlardan farksız bir insan oldu. Allah’ın yasasını kendi içsel ilahî gücüyle değil, tüm insanların kullanabileceği aynı dış ilahî güce dayanarak tuttu.

İsa tümüyle Tanrı’ydı ve tümüyle insandı. Bu, “güçlü sözüyle her şeyi devam ettiren” (İbr. 1:3) Kişi’nin, “yemlikte yatan bebek” (Luka 2:16) olarak bulunan aynı Kişi olduğu anlamına geliyor. Bu, “her şeyden önce var olan O’dur ve her şey varlığını O’nda sürdürmektedir” (Kol. 1:17) ayetinde bahsedilen Kişi ile, “bilgelikte ve boyda gelişen” (Luka 2:52) insan çocuğun aynı Kişi olduğu anlamına geliyor. Bu, “var olan hiçbir şey O’nsuz olmadı” (Yu. 1:3) denilen Kişi ile, “çarmıha gerilerek öldürülen” (Elç. 5:30) Kişi’nin aynı Kişi olduğu anlamına geliyor.

Tüm bunlar Mesih’in bize beslediği sevgiyi ortaya koyuyorsa ve Mesih’in bize beslediği sevgi Baba’nın bize beslediği sevginin bir tezahürüyse, sevinçli ve müteşekkir olmak için çok fazla sebebimiz olduğuna ne şüphe!

`Romalılar 8:38, 39 ayetlerini oku. Bugünkü derste okuduklarımız, Pavlus’un bu ayette bize söylediklerine güvenmemiz için ne çeşit güçlü nedenler ortaya koyuyor?`