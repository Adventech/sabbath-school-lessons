---
title:  Baba’nın Sevgisi
date:   22/04/2018
---

Çarmıhtan kısa bir süre önce, İsa çok yakınındakilerle insanların Kendisi aracılığıyla nasıl Baba’ya ulaşabilecekleri hakkında konuşuyordu. O esnada Filipus şöyle dedi: “Ya Rab, bize Baba’yı göster, bu bize yeter” (Yu. 14:8)

`İsa Filipus’a ne cevap verdi? Yuhanna 14:9. Cevabı bize Baba hakkında ne öğretiyor? Allah hakkındaki hangi yanlış fikirlere açıklık getiriyor?`

Bazıları, merhamet, lütuf ve af dolu olan Yeni Ahit’in Tanrısı’na kıyasla Eski Ahit’in Tanrısı’nın adalet Tanrısı olduğunu söylüyorlar. Böylece ikisi arasında aslında geçersiz olan bir ayrım yapıyorlar. Hem Eski, hem de Yeni Ahit’teki Tanrı, aynı karaktere sahip aynı Allah’tır.

Mesih’in bu dünyaya geliş sebeplerinden biri de Baba Allah hakkındaki gerçeği ifşa etmektir. Yüzyıllar boyunca, sadece putperest uluslarda değil, aynı zamanda Allah’ın seçilmiş halkı içinde de, O ve O’nun karakteri hakkında çok yanlış fikirler yayıldı durdu. “Yeryüzü Allah’ın yanlış anlaşılmasıyla karardı. Kasvetli karanlıkların aydınlatılması ve dünyanın Allah’a geri getirilebilmesi için, Şeytan’ın aldatıcı gücü kırılmalıydı.”–Ellen G. White, Çağların Arzusu, s. 22 [Sevgi Öğretmeni, s. 16] İsa’nın yeryüzüne gelmesinin sebeplerinden bazıları da bunlardı.

Allah değişmez. Eski Ahit’te bahsedilen olaylar etrafındaki tüm gerçeklerden haberdar olsaydık, Allah’ı Eski Ahit’te de aynı Yeni Ahit’teki kadar merhametli olarak görürdük. Kutsal Yazı şöyle beyan eder: “Allah sevgidir” (1Yu. 4:8) ve Allah değişmez. “İsa Mesih dün, bugün ve sonsuza dek aynıdır” (İbr. 13:8).

Ayrıca şunu da unutmayın, çarmıha gerilmiş olan Eski Ahit’in Tanrısı’dır.

Bu Tanrı aynı zamanda acıyan, lütfeden, tez öfkelenmeyen, sevgisi engin ve sadık Tanrı’dır (Çık. 34:6, 7). Allah’ın sevgisi tükenmez (Mez. 143:8) ve sevgisine umut bağlayanlardan hoşlanır (Mez. 147:11). Allah’ın insanlara esenlik ve umut vermek için tasarıları var (Yer. 29:11). O sevgisiyle, bir daha azarlamayacak, fakat halkı için ezgilerle coşacak (Sef. 3:17). Bunlar ve çok daha fazlası Baba Allah’ın gerçekte nasıl olduğunun göstergesi.

`İsa’nın Baba Allah’ı temsil ettiği gerçeğini düşün. Bu özellikle de bazen Allah’tan korkanlar için neden umut dolu ve harika bir gerçek?`