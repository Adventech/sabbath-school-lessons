---
title:  “Büyük Babil”
date:   06/06/2018
---

`Aşağıdaki ayetleri oku. Bu ayetler Babil hakkında bize ne öğretiyor? Yer. 51:6, 7, 53, 57; Zek. 2:7; Va. 17:5, 6; 18:2, 3.`

Dün gördüğümüz gibi, Babil’in sahte ibadetin başkenti olarak uzun bir geçmişi vardı; öyleyse ulusları birbirine düşüren son zaman gücü için uygun bir simgedir.

`Ejderha, deniz canavarı ve kırmızı canavarı karşılaştır (Va. 12:3, 13:1–3, 17:3). Benzerlikler ve farklılıklar neler?`

Üç canavarın da, Daniel 7. bölümdeki canavarların başları ve boynuzlarının toplamını temsilen, yedişer başı ve onar boynuzu var. Birbiri ardına gelen her imparatorluk, kendinden öncekilerin üzerine inşa edilmişti. Benzer şekilde, kırmızı canavar hem ejderhanın, hem deniz canavarının (sırasıyla putperest Roma’yı ve papalık dönemindeki Roma’yı temsil ediyor) hem de yer canavarının (Va. 13:11–14) unsurlarını birleştirerek, “Allah’ın üç düşmanını da gerçek bir güç birliği altında topluyor.”—Jacques B. Doukhan, Secrets of Revelation, The Apocalypse Through Hebrew Eyes [Vahiy’in Sırları, İbrani Gözüyle Esinleme] (Hagerstown, Md.: Review and Herald® Publishing Association, 2002), s.162. Vahiy 17. bölümdeki ilave bir unsur, kırmızı canavarın üzerinde oturan, dini ve politik güçlerin gayrimeşru birliğini temsil eden kadın. Bu kadın Vahiy 12. bölümdeki iffetli kadınla taban tabana zıt:

| İffetli Kadın (Va. 12) | Fahişe (Va. 17) |
| ------------ | ------------ | 
| Gökte | Sular Üzerinde |
| Güneşe Sarınmış | Mor ve Kırmızı Giysilere Bürünmüş |
| On İki Yıldızdan Oluşan Taç | Altınlar, Değerli Taşlar ve İncilerle Süslenmiş |
| Ejderhanın Saldırısına Uğruyor | Ejderha Tarafından Destekleniyor |
| Bakiyenin Annesi | Fahişelerin Annesi |

Babil “Fahişelerin Annesi” olarak kendisini çoğaltmakla meşguldü. Sapkın ana kilisenin pek çok sapkın kızı var. Fakat Allah sapkın Hristiyanlık tarafından uygulanan yanlışları ve işlenen gaddarlıkları sahiplenmez. O’nun gerçek halkı, Şeytan’ın saldırısına uğramasına rağmen, yüzyıllardır varlığını sürdürüyor.

Vahiy 14:8 ayeti insanları, sonunda canavarın işaretiyle birlikte ortaya çıkacak son aldatmacaya sürükleyecek olan Babil’in düşüşü ya da gerçekten sapma konusunda zaten uyarmıştı. Bu uyarı, hâlâ Babil’de olan Allah’ın halkına oradan çıkıp Allah’ın son zaman bakiye kilisesinde birleşmeleri için yapılacak son bir çağrı ile doruğa çıkarak, daha da güçlü bir şekilde tekrar edilecek.