---
title:  Bir İbadet Meselesi
date:   05/06/2018
---

Kutsal tarih boyunca, Rab sürekli olarak putçuluğa ya da diğer sahte ibadet biçimlerine düşenlerle uğraşmak zorunda kalmıştır (bkz. Mat. 4:8–10). Vahiy 13. bölümde tasvir edilen son krizde, ibadet meselesi yeniden ortaya çıkacak. Burada da, Allah’ın halkı kime kulluk ve ibadet edeceklerine dair bir karar vermek zorunda kalacak (bkz. Yeşu 24:15).

İkinci haftada, “Daniel ve Son Zaman” başlıklı derste “altın heykele tapınmaları” (Dan. 3:5) emredilen üç İbrani gencin öyküsünü görmüştük. Vahiy 13. bölümün, Allah’ın halkının son zamanlarda karşılaşacağı zulümleri tasvir ederken, nasıl bu bölümdeki ifade tarzını kullandığını da gördük. Yani, Daniel 3. bölümdeki olayları, Vahiy 13. bölümde tasvir edilen canavar kuvvetlerinin en yakın bağlamında, son günlerde olacak olayların bir habercisi olarak görebiliriz. Hepsine altın heykele tapınmaları emredilmişti, yoksa kızgın fırında ölüme gönderileceklerdi. Benzer bir şekilde, Vahiy 13. bölümde de, canavarın heykeline “tapmayan herkes öldürülecekti” (Va. 13:15).

`Vahiy 14:9–11; 16:2; 19:20; 20:4 ayetlerini oku. Bu ayetler ibadet meselesinin ne kadar önemli bir hale geleceği hakkında bize ne anlatıyor?`

Babil her zaman sahte ibadetin başkenti olmuştur. Babil Kulesi, kendisini inşa edenlerin Lusifer gibi “bulutların üstüne çıkma” (Yşa. 14:14) arzularına ve aynı zamanda yeni bir küresel tufan durumunda kendilerini kurtarma çabalarına tanıklık etti. Onlar böylelikle Allah’ın bir daha yeryüzünde tufan olmayacağına dair verdiği söze inanmayı reddettiler (Yar. 9:8–11).

Neo-Babil İmparatorluğu da aynı şekilde insan elinden çıkma işleri övüp durdu. Nebukadnessar “işte... kurduğum büyük Babil!” (Dan. 4:30) diyerek böbürlendi. Daha sonra, kral Belşassar Süleyman’ın tapınağının altın kaplarını bir ziyafet için getirtti ve “onlarla içtiler. Şaraplarını içerken altından, gümüşten, tunçtan, demirden, ağaçtan, taştan ilahları övdüler” (Dan. 5:3, 4). Tapınağın gerçek kaplarının sarhoş edici şarapla doldurulup, onlardan içenlerin duyarlılıklarını körelttiğine dikkat edin. Bunun sonucunda, Babil düştüğünde şehirdekilerin çoğu helâk oldu. Gerçeğin dıştan görünüşü, ölümcül “Babil şarabı” kılığına girerek bizi aldatabilir. Sahte ibadet ve sahte fikirler, Şeytan’ın krallığının para birimidir.

`Şu anda herhangi sahte ibadet içinde olmadığımızdan nasıl emin olabiliriz?`