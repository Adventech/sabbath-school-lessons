---
title:  Inside Story
date:   08/06/2018
---

#### ‘İsa’ya Güven’ Şapkaları

_Andrew McChesney, Adventist Misyonu_

ABD’nin Alaska eyaletinde, barda karıştığı kavgada, bir adamın ölümüne sebebiyet verdiği için dokuz ay tutuklu kalan Tony Pouesi, sürpriz bir şekilde erken salıverildikten sonra Tanrı ile daha yakın bir yürüyüşe başladı.

Gidecek bir yeri olmadığı için, Yedinci Gün Adventistlerinin Anchorage’daki Büyük İşler Uluslararası Hıristiyan Yaşam Merkezi’nde eski mahkumlar için hazırlanan eve yerleşti. Kişisel sabah ibadeti yapmaya başladı. Çarşamba ve Cuma akşamları dua toplantılarına katıldı. Sebt gününü tuttu.

“Gerçek bir Hıristiyan ailesi deneyimini ilk defa orada tecrübe ettim,” diyor Tony.

İsa’ya olan bu yeni keşfettiği sevgiyi diğerleriyle paylaşmak için yüreğinde bir istek oluştu ve Alaska Sokak Hizmetlerini kurmaya karar verdi. Tony haftanın beş günü sokakta GLOW broşürleri, Kutsal Kitap Vaatleri kitapları, yiyecek ve kıyafet dağıtıyor. Yabancılarla dua edip onlarla İsa hakkında sohbet ediyor.

Tony, üzerinde “İsa’ya Güven” kelimelerinin basılı olduğu özel sipariş şapka ya da tişört giymenin mükemmel bir sohbet başlatma yöntemi olduğunu keşfetmiş.

“Tanıklık etmek için müthiş bir yöntem. Pek çok insan yanıma yaklaşıp Tanrı hakkında sohbet etmeye başlıyor. İlgili olduklarını fark ettiklerime, Tanrı’nın hayatımı nasıl değiştirdiğini anlatıyorum.”

Fakat Tony’nin en büyük sıkıntısı kendi ailesi. Hapishaneden çıktıktan kısa bir süre sonra, Washington’daki bekar annesini aramış.

“Bu dünyada senden isteyeceğim sadece tek şey var,” demiş annesine. “Senden bu Keşif Kutsal Kitap derslerini çalışmanı istiyorum.”

Peygamber Sözü’nün Sesi çalışmalarının sonucunda, Tony’nin annesi sigarayı bıraktı ve 14 kilo verdi. Artık Sebt günlerini de tutuyor.

“Kutsal Kitap derslerinden sonra annemin asla aynı kalmayacağını biliyordum,” diyor Tony. “Bu işte Rabb’in gücü.”

Tony İsa’yı paylaşmak için yeni yollar aramaya başladı. Bir Sebt günü kiliseden ayrılırken büyük beyaz bir haç taşıyan bir adamla tanıştı. Adam altı yıldır bu haçı taşıyarak dünyayı dolaştığını söyledi ve Tony’nin hikayesini dinledikten sonra haçı ona hediye etti.

Tony’nin haç taşıyarak şehri dolaşacak cesareti toplaması biraz zaman aldı. Ama en sonunda taşımaya başladığında, insanların tepkileri muazzamdı.

“İnsanlar korna çalıp, el sallayıp, ‘Rabb’e hamd olsun!’ diyorlardı, bu muhteşemdi.”

Tony haçın tanıklık etmek için en iyi yöntem olduğuna ikna olmuş değil. Ama “İsa’ya Güven” kıyafetlerinin etkili olduğu konusunda şüphesi yok. Sokak hizmetine kaynak sağlamak için baskılı şapka ve gömleklerini internet üzerinden insanlara ulaştırmaya çalışıyor.

“Rab bu ateşi bana Müjdeyi yaymam için verdi ve bu ateş bende hala var,” diyor Tony.

_Tony Pouesi hakkında daha fazlası geçen haftada._