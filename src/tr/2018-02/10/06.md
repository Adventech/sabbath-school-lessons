---
title:  Ey Halkım! Çık Oradan!
date:   07/06/2018
---

Kutsal Kitap’taki peygamberlik sözlerinin öğrencileri uzun yıllardır dünyadaki olayları ilgiyle takip etmekteler, özellikle de son zamanla ilgili gibi görünenleri. Mesela Amerika Birleşik Devletleri’nin rolünü bir düşünün. 1851 yılına kadar geri götürebileceğimiz bir tarihte, bazı Adventistler Amerika’yı ikinci canavar kuvveti olarak tanımlıyordu (Va. 13:11–15), ABD’nin o dönemki durumu dikkate alınırsa bu çok şaşırtıcı bir tanımlamaydı. 1800’lerin ortalarında, büyük güçler hâlâ Eski Dünya ülkeleriydi: Prusya, Fransa, Avusturya-Macaristan ve İngiltere. O dönem Amerika için barış zamanıydı ve ordusu yaklaşık yirmi bin askerden oluşuyordu; sadece Waterloo Muharebesi’nde (1815) çarpışan asker sayısı bunun on katıydı. 1814 yılında, sadece kırk yıl önce, İngilizler başkent Washington’u işgal edip yakmışlardı. 1867’de, Oturan Boğa’nın adamları General Custer’ın Birleşik Devletler 7. Süvari Alayı’nı darmadağın ettiler. Dolayısıyla, bazı yorumcular Amerika Birleşik Devletleri’ni bir gün “canavarın işaretini” dünyaya zorla kabul ettirecek güç olarak belirledikten sonra bile, ülke hâlâ kendi topraklarındaki yerlilerle savaşıyordu ve her zaman da kazanıyor da değildi!

Dünyadaki olaylar tam olarak inandığımız gibi ilerliyor, ona şüphe yok. Ama yine de sona ulaşmamızdan önce gerçekleşmesi gereken şeyler var. O yüzden, mesela “canavarın işaretinden” bahsederken, şu an hiç kimsenin, dördüncü emiri ister tutsun ister tutmasın, o işareti taşımadığını vurgulamak çok önemli.

Üstelik, daha gerçekleşecek şeyler var.

`Vahiy 18:1–4 ayetlerini oku. Burada ne oluyor ve bunu şimdi hatırlamamız neden önemli? Bu ayetler dünyaya karşı olan görevimiz hakkında bize ne öğretiyor?`

Bu ayetler, dünyanın politik, ahlakî ve ruhsal olarak kasvetli bir resmini çiziyor. Dünya üzerindeki sahte dini öğretilerin kötücül etkisini gözler önüne seriyorlar. Ama aynı zamanda bu ayetlerde büyük bir umut barınıyor, çünkü gökten inen başka bir melek görkemiyle yeryüzünü aydınlatıyor. Dahası, Allah’ın sadık halkı, bilmeleri gerekeni henüz öğrenmemiş olanlar, Babil’den çıkmaya çağrılıyor. Öyleyse bunun anlamı, sona çok yakın olacağımız o anda, Babil’den daha önce çıkmış olan Allah’ın halkının hâlâ içeride olanlar için yapması gereken bir iş olduğudur.

`Rabb’in hâlâ Babil’de olanların bazılarına “Halkım” demesi bize ne ifade etmeli? Başkalarıyla ilişki kurarken bunu unutmamak bizim için neden önemli?`