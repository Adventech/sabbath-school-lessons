---
title:  Babil Yıkıldı
date:   18/06/2018
---

Babil’in yeryüzündeki etkisi ne kadar yozlaştırıcı ve geniş kapsamlı olsa da, Vahiy kitapçığı bir gün hepsinin sona ereceğini söylüyor.

`Vahiy 18:1–10 ayetlerini oku. Bu ayetler “büyük Babil” hakkında bize ne söylüyor?`

Babil’in düşüşünden bahseden ikinci meleğin mesajı (Va. 14:8) burada, Vahiy 18:2 ayetinde tekrar ediliyor. Bu oluşumun ne kadar da yozlaşmış bir hale geldiğinin bir ifadesi.

“Kutsal Kitap, Rabb’in gelişinden önce Şeytan’ın ‘her türlü mucizede, yanıltıcı belirtilerle harikalarda ve... aldatan her türlü kötülükte’ etkinlik göstereceğini; onlar ise ‘gerçeği sevmeye ve böylece kurtulmaya yanaşmadıklarından,’ bu nedenle ‘yalana kanmaları için onların üzerlerine yanıltıcı bir güç’ gönderileceğini bildirir. (2. Selanikliler 2:9–11). Bu duruma ulaşılıncaya ve tüm Hristiyan aleminde kilisenin dünyayla birleşmesi tamamen gerçekleşinceye dek, Babil’in çöküşü tamamlanmayacaktır. Bu değişim ilerleme kaydetmektedir ve Vahiy 14:8 ayetinin tam anlamıyla gerçekleşmesi gelecekte olacaktır.”–Ellen G. White, The Great Controversy [Büyük Mücadele], s. 389, 390 [Allah ve Şeytan Arasındaki Savaş, s. 393, 394].

Bu “tam anlamıyla gerçekleşme”nin zamanı geldi mi, sadece Allah bilir. Fakat bildiğimiz bir şey var ki, bu ayetlere göre ruhsal Babil büyük kötülüğü nedeniyle bir gün Allah’ın yargısıyla yüzleşecektir. “Çünkü üst üste yığılan günahları göğe erişti, ve Tanrı onun suçlarını anımsadı” (Va. 18:5). Bu ifade de Eski Ahit’te eski Babil’e ilişkin kullanılan dili yansıtıyor (bkz. Yer. 51:9) ve yargı zamanının mutlaka geleceği anlamına geliyor.

Tabi ki, gelecek olan bu yargı şaşırtıcı olmamalı. Ne de olsa, eski Babil yargıya uğradı (bkz. Dan. 5). Kutsal Yazı bir çok yerde, Babil de dahil olmak üzere, herkesin yaptıkları için hesap vereceğini çok net bir şekilde ifade ediyor. Hristiyanlar olarak bu yargılamada bizi savunacak bir arabulucumuz olduğunu bilmek ne kadar da rahatlatıcı (1Yu. 2:1; Dan. 7:22). Yoksa bizim akıbetimiz de Babil’inkinden çok farklı olmazdı.

`Bugün sanki cezasız kalıyormuş gibi görünen tüm haksızlıkların ve kötülüklerin bir gün Allah’ın son cezasıyla yüzleşeceğine dair verilmiş olan vaatten ne şekilde teselli bulabilirsin?`