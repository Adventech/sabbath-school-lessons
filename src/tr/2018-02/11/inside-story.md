---
title:  Inside Story
date:   15/06/2018
---

#### Benim Kocam, Benim Saham

_ABD’deki Adventist bir eş_

Kocam ve ben her zaman birer Adventist müjdecisi olmak istedik. İkimiz de öğrenci müjdeci olarak dünyanın farklı bölgelerinde hizmet ettik ve evlendikten sonra da yurt dışındaki faaliyetlere devam ettik.

İnanılmaz bir on yıldı. Üç ülkede hizmet ettik ve Tanrı’nın daha sonra sulayabileceği pek çok tohum ektik.

Zaman geçtikçe eşimle sıkıntılar yaşamaya başladık. Başlangıçta sürekli gömleğinin yakasını düzeltmek zorunda kalmam gibi ufak şeylerdi. Yemek yapardı ama dolapta malzemeleri nereye geri koyacağını bilemezdi. Bir program üzerinde anlaşırdık ama sonra dikkatini çeken başka bir şey için son anda iptal ederdi.

Hayal kırıklığımı telefonda anneme anlattığımda, beni aşırı detaycı olmakla suçlayıp daha iyi bir eş olmam için beni uyardı.

Hizmet sahasından geri dönüp bir süreliğine onunla yaşamaya başladığımızda, annem fikrini değiştirdi. Eşim bulaşıkları yıkayarak bizi şaşırttı ama sonra yıkadıklarını dolapta nereye koyduğunu bulamadık.

Annem, “Üzgünüm tatlım, senin biraz abarttığını düşünmüştüm ama yine de onu affetmen ve ona saygı duyman gerekiyor,” diyerek benden özür diledi.

Eşim her zaman iyi kalpli biri olmuştur. Her zaman yardımcı olmak ister. Ancak onunla her gün yaşadığınız zaman, yaptıklarının yardımcı olmak bir yana dursun, ekstradan iş yüküne yol açtığını fark edersiniz ve bu bir sure sonra gerçekten çok yorucu olmaya başlıyor.

Sonunda öyle bir noktaya geldik ki, ona olan bütün saygımı kaybettim. Onun sözüne güvenmemeye başladım. Ne yapacağımı, nereye gideceğimi bilmiyordum. Sonra, fikrini öğrenmek için saygın bir Adventist danışmanla konuştum. Eşimin davranışlarını anlatırken danışman beni durdurdu.

“Sizce eşinizde ADHD olması mümkün mü?” diye sordu.

ADHD ya da dikkat eksikliği ve hiperaktivite bozukluğu, beynin yürütücü fonksiyonlarıyla ilgili bir hastalık. En karakteristik belirtileri de, dikkatini toplayamama, dürtüsel davranış ve hiperaktiflik.

Sonunda, evlendiğimizden on sekiz yıl sonra, eşimin neden böyle davrandığını anlayabildim. Beklentilerimden vazgeçmek ve Tanrı’nın yüreğimde çalışmak istediğini kavramak zorundaydım.

Ben eşimi çok seviyorum. Bir daha asla yurt dışında müjdeci olamayabiliriz ama benim için sorun yok. Ellen White diyor ki, “Mesih için çalışmak önce evimizde, ailemizle başlar. … Aileden daha önemli olan hizmet sahası yoktur.” (“Kilise için Tanıklıklar,” Cilt 6, sayfa 429).

_Kendi hizmet sahamı buldum._