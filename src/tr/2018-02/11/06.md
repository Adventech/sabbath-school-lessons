---
title:  Mühür Olarak Sebt
date:   14/06/2018
---

Gördüğümüz gibi, yedinci gün Sebti Adem ve Havva ile başlayıp İsrail zamanlarında devam eden tarih boyunca Allah’ın gerçek halkının bir işareti olmuştur. Bunun ayrıca Yeni Ahit kilisesinde İsa’nın ve elçilerin hizmetiyle sürdürüldüğünü ve “Tanrı’nın buyruklarını yerine getiren, İsa’ya imanlarını sürdüren” (Va. 14:12) Allah’ın son gün halkının ayırt edici bir işareti olduğunu görüyoruz.

`Sebt neden bu kadar önemli ve Hristiyanlar için hangi özel anlamı taşıyor? Çık. 20:8–11; İbr. 4:9, 10.`

Sebt, On Emir’in merkezinde yer almaktadır. Yaratıcı tarafından yetkisinin bir işareti ya da mührü olarak verilmiştir. O’nu ismen, “Tanrın Rab” olarak tanımlar. O’nun yargısı altındaki alemi, “yeri göğü, denizi ve bütün canlılar” olarak tanımlar. Ayrıca O’nun yetkisinin dayanağını “çünkü Rab gökleri, yeri... altı günde yarattı ve yedinci günde istirahat etti” [KM] şeklinde tanımlar.

Yeni Ahit İsa’yı, aracılığıyla Allah’ın her şeyi yarattığı Kişi olarak tanımlar (Yu. 1:1–3; Kol. 1:16; İbr. 1:1, 2). Yani dünyamızı altı günde yaratıp yedinci gün istirahat eden İsa’dır. Bu yüzden, İsa’nın o Cuma öğleden sonra çarmıhta asılıyken “Tamamlandı!” (Yu. 19:30) diye haykırması büyük önem taşır. İsa tıpkı Yaratılış işini bitirdikten sonra Sebt günü dinlendiği gibi, kurtuluşumuz için kurban olarak bizim yerimize ölme işinden sonra da Sebt günü boyunca mezarda dinlendi. Öyleyse, Sebt Günü iki kere kutsanmıştır, ilk olarak Yaratılışta, sonra da çarmıhta. İşte bu yüzden, İbraniler kitapçığına göre, Sebt günü istirahat eden bir Hristiyan “Tanrı işlerinden nasıl dinlendiyse... kendi işlerinden öylece dinlendiğini” (İbr. 4:10) gösterir. Sebt, bizim kendimizi kurtaramayacağımızın, kurtuluşun başından sonuna kadar iman yoluyla mümkün kılınmış olan İsa’nın işi olduğunun mükemmel simgesidir. (İbr. 12:2 ayetiyle karşılaştırın).

`Sebt günü işlerimizden istirahat etmeyi simgeliyorsa, Pazar gününü tutmak neyi simgeliyor ve Babil’in temel karakteriyle ne şekilde örtüşüyor?`