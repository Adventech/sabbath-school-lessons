---
title:  İman Hayati
date:   06/04/2018
---

#### Hawai Düğünü, 1.Bölüm

_Benjie Leach_

Sebt günü öğleden sonrası planlandığı gibi başladı. 

Pastörlük yaptığım Campion Akademisi’nden yaklaşık 30 bando öğrencisi, ABD’nin Colorado eyaletindeki Rocky Dağları’nın eteklerinde bulunan bir kasabada Ellen G White’ın kitabı “Yol Gerçek ve Yaşam”ın nüshalarını dağıttılar.

Sonra, öğrencilerin daha önce performans sergilediği yerel Adventist Kilisesi’ne gittik ve Rocky Dağı Ulusal Parkı civarında yürüyüş yapmak için kıyafetlerimizi değiştirdik.

Otobüsümüz dağın zirvesine yakın manzaralı bir gözlem noktasında mola verdiğinde, uzun cübbeler giymiş kalabalık bir grup insanın gözlerini dikmiş bize baktığını fark etim. İlk bakışta onların saldırgan bir tür Doğu dinine mensup olduklarını düşündüm. Hemen geri dönüp, oradan uzaklaşmak istedim, onlarla tartışmak istemiyordum.

Fakat öğrenciler bu insanlara tanıklık etmek için beş dakika daha kalmam için ısrar ettiler. Gönülsüzce kabul ettim.

Birkaç dakika sonra öğrencilerden biri yanıma gelip şöyle dedi: “Bu bir Doğu dini değil. Bu bir Hawai düğünü.”

Şaşkındım. “Bir Hawai düğünü neden Colorado’da düzenlenir ki?” 

Meğer sadece damat aslen Hawai’liymiş. Öğrenci, gelin ve damadın bir sorunu olduğunu, nikahı kıyacak pastörün 45 dakika geciktiğini söyledi.

“Sen de bir pastör değil misin?” diye sordu.

Ona bekledikleri pastörün mutlaka geleceğini söyledim ama adam gelmedi. Gelinin bir arabanın yanında ağladığını gördüğümde hemen yanına gittim. Kızcağız ağlaya ağlaya pastörün bir kazaya karıştığını ve nikaha gelemeyeceğini söyledi. 

Gelinin durumuna çok üzülmüştüm. “Tamam”, dedim. “Sanırım nikahınızı ben kıyabilirim.”

Gelin şaşkındı. “Bunu yapabileceğinizi size düşündürten nedir?” diye sordu.

“Ben bir pastörüm,” dedim.

“Pastör gibi görünmüyorsunuz.”

“Hanımefendi, size yalan söylemiyorum,” dedim ruhsatımı göstermek için cebimden cüzdanımı çıkartırken.

Gözleri fal taşı gibi açıldı. “Sen gerçekten bir pastörsün! Nikahımızı kıyabilir misin?” diye sordu.

Şimdi de ben pek emin değildim. “Evlilik ruhsatınızı görmek istiyorum.” dedim ona.

Evrağı dikkatle inceledim. Usüle uygundu.

“Galiba nikahınızı kıyacağım,” dedim. “İsimleriniz nedir?”

Olan biteni gören öğrenciler çok heyecanlandılar. Tören başlamadan önce birkaç bando üyesi gelinle damat için müzik bile yaptılar.

_Benjie Leach, Fort Worth, Teksas’ta gönüllü bir ev sağlık pastörüdür._