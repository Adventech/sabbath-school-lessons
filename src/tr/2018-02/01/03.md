---
title:  Akılla Bilinenden Fazlası
date:   02/04/2018
---

Her ne kadar kötülüğün neden ortaya çıktığını açıklayamasak da (zira bir gerekçesi yoktur), Kutsal Yazı onun gökte, Lusifer’in kalbinde başladığını açıklıyor. Ellen G. White’ın yazılarından edindiğimiz etkileyici kavrayışların dışında (örneğin Allah ve Şeytan Arasındaki Savaş [Büyük Mücadele] kitabındaki “Kötülüğün Kökeni” bölümüne bakabilirsiniz), Kutsal Yazı kötülüğün gökte nasıl başladığına dair bize pek fazla ipucu vermiyor. Ancak Allah’ın Sözü onun dünyada nasıl yükseldiği konusunda çok daha açık.

`Yaratılış 3:1–7 ayetlerini oku. Burada gerçekleşen olayda Adem ve Havva’nın kusurunu gösteren nedir?`

Burada üzücü olan, Havva’nın Allah’ın onlara söylediklerini hatırlıyor olmasıydı. O sözleri tekrarladı: “Allah: ‘Ondan yemeyin, ve ona dokunmayın ki, ölmiyesiniz’ dedi.” (Yar. 3:3, KM). Kutsal Yazı’nın bize bildirdiği kadarıyla ağaca dokunmakla ilgili herhangi bir şey söylenmediğini biliyoruz, yine de Havva ağacın meyvesini yemenin ölümle sonuçlanacağını biliyordu. 

O zaman Şeytan, açıkça ve göz göre göre bu sözlerin aksini iddia etti. “Yılan, ‘Kesinlikle ölmezsiniz’ dedi” (Yar. 3:4). 

Çelişki daha ne kadar net olabilir ki? Şeytan’ın Havva’ya yaklaşımı başlangıçta ne kadar incelikli olsa da, onun ilgisini çekmeyi başardıktan ve kendisine direnmediğini gördükten sonra, Rabb’in emrine açıkça meydan okudu. Asıl üzücü olansa, Havva’nın bilgisizlikten dolayı bu şekilde davranmış olmamasıydı. “Bilmiyordum, gerçekten bilmiyordum,” diyemezdi. 

Gayet iyi biliyordu. 

Fakat bu bilgi onu yanlış yapmaktan alıkoyamadı. Aden’deki kusursuz ortama rağmen, başlı başına bilgi Havva’yı (sonra da gerçeği bilen diğer kişi olan Adem’i) günah işlemekten alıkoyamadıysa, biz de bilginin bizi kurtarmak için yeterli olacağını düşünerek kendimizi kandırmaktan vazgeçmeliyiz. Evet, tabii ki Allah sözünün bize ne anlattığını bilmeliyiz, fakat bunun yanında o sözün bize söylediğine mutlak olarak itaat edeceğimiz bir teslimiyet hali içine girmeliyiz. 

`Allah bir şey söyledi, Şeytan başka bir şey. Adem ile Havva sahip oldukları bilgiye rağmen Şeytan’ın sözünü dinlemeyi tercih ettiler. Binlerce yıl geçmiş olmasına rağmen ne kadar az şeyin değiştiğini bir düşün. Biz aynı hatayı yapmaktan nasıl sakınabiliriz?`