---
title:  Cennette ve Dünyada Savaş
date:   03/04/2018
---

İlk atalarımızın düşüşü dünyayı günah, kötülük ve ölüme batırdı. İnsanlar buna nelerin doğrudan sebep olduğu, kimin ya da kimlerin hataları olduğu konularında fikir ayrılığına düşebilir, ancak burada hepimize eziyet veren kargaşanın, şiddetin, çalkantının ve çatışmanın gerçekliğini kim inkâr edebilir ki? 

Evrensel bir mücadeleden, evrensel bir çatışmadan bahsediyoruz; bu normal çünkü bu gerçeğin ta kendisi. Fakat bu çatışmanın evrensel kökleri her ne olursa olsun, burada yeryüzünde de her an gerçekleşmekte. Gerçekten de, Aden bahçesinde günaha düşüşten İsa’nın ikinci gelişiyle sonuçlanacak olan son olaylara kadar, Kutsal Kitap tarihinin büyük kısmı, birçok yönden ele alındığında büyük mücadelenin Kutsal Kitap’a göre açıklanmasından başka bir şey değildir. Biz bu mücadelenin içinde yaşamaktayız. Allah’ın Sözü neler olduğunu, temelinde hangi sebeplerin yattığını ve en önemlisi de nasıl sona ereceğini bize açıklıyor.

`Vahiy 12:1–17 ayetlerini oku. Bu bölüm hem gökte hem de yeryüzünde gerçekleşen hangi mücadeleleri tasvir ediyor?`

Hem gökte bir savaş, hem de yeryüzündeki savaşları görüyoruz. İlk savaş ejderha (yani Şeytan, Va. 12:7–9) ile Mikail (İbranice anlamı: “Kim Allah gibidir?”) arasında gerçekleşiyor. Yaratılmış bir varlıktan başka bir şey olmayan, Şeytan (Düşman) adıyla tanınan isyankâr Lusifer, Ebedî Yaratıcı İsa’ya karşı savaşıyor (İbr. 1:1, 2; Yu. 1:1–4). 

Lusifer kendi Yaratıcısı’na isyan etti. Büyük mücadelenin konusu çatışan tanrılar değildir; konu kendi Yaratıcısı’na isyan eden ve aynı zamanda yaratılışa da saldırarak bu isyanı açıkça ortaya koyan yaratılmış bir varlıktır.

Mesih’e karşı gökte verdiği savaşta yenik düşen Şeytan, O’nun yeryüzünde insan olarak doğumunun ardından O’nun peşine düşmeye çalıştı (Va. 12:4). Burada Mesih’e karşı verdiği savaşı kaybeden, bundan sonra çölde O’na karşı verdiği mücadeleyi, daha sonra da çarmıhtaki mücadeleyi kaybeden Şeytan, Golgota’da uğradığı mutlak bozgundan sonra Mesih’in halkına savaş açtı. Bu savaş Hristiyanlık tarihi boyunca şiddetli bir şekilde devam etti (Va. 12:6, 14:16) ve son güne kadar da devam edecek (Va:12:17), ta ki Şeytan tekrar bozguna uğratılana kadar, bu kez İsa’nın ikinci gelişinde.

`Vahiy 12:10–12 ayetlerini oku. Diğer metinlerde bahsedilen tüm mücadele ve çatışmanın içinde, bu ayetlerde nasıl bir umut buluyoruz?`