---
title:  Rabb’in Günü
date:   24/06/2018
---

İsa’nın ikinci gelişini sadece Yeni Ahit’in bir öğretisi olarak görme eğiliminde olsak da, bu doğru değil. Tabi ki O’nun ikinci gelişiyle ilgili gerçekler ancak ilk gelişinden, ölümünden, dirilişinden ve göğe yükselişinden sonra daha dolu ve detaylı bir şekilde bize açıklandı. Fakat Yeni Ahit’teki bir çok konuda olduğu gibi bu konuda da, Eski Ahit bu çok önemli gerçeğe dair ipuçlarını daha gerçekleşmesine çok zaman varken ortaya koyuyordu. Yeni Ahit’in yazarları, İsa’nın ikinci gelişi öğretisiyle yeni bir gerçeği açıklamıyorlardı; aksine, Kutsal Kitap’ta zaten açıklanmış olan bir gerçeği büyük ölçüde ayrıntılandırıyorlardı. Yalnızca şimdi, çarmıha gerilmiş ve dirilmiş Kurtarıcı’nın ışığında, İkinci Geliş vaadi daha mükemmel olarak anlaşılabilir ve değerlendirilebilir.

`Aşağıdaki ayetleri oku. İsa’nın ikinci gelişiyle ilgili bize ne öğretiyorlar? Yşa. 13:6, 9; Zek. 14:9; Dan. 12:1.`

Şüphesiz, “Rabb’İn günü” kaybolanlar için bir yıkım, ıstırap ve karmaşa günü olacak. Fakat “adları yaşam kitabında bulunan” tüm Allah’ın halkı için bir kurtuluş günüdür (ayrıca bkz. Flp. 4:3, Va. 3:5, 13:8). Bu tema, yani kötüler için hüküm günü, Allah’a sadık olanlar içinse korunma ve ödüllendirilme zamanı anlamına gelen “Rabb’İn günü” konusu Eski Ahit’te mevcut. Örneğin, bazıları “Rabb’İn kızgın öfkesi”yle karşılaşırken, “doğruluğu ve alçakgönüllülüğü amaç edinme” çağrısını dikkate alanlar “Rabb’İn öfke gününde” kurtulabilirler (Sef. 2:1–3).

`Matta 24:30, 31 ayetlerini oku. Bu ayetler İsa’nın ikinci gelişinde kayıp olanlar ve kurtarılanlar arasındaki aynı muazzam ikiliği hangi şekilde önümüze koyuyor?`

`Son olaylar gerçekleştikçe, hangi tarafta olduğumuz da gittikçe daha da belirginleşecek. Doğru tarafta olmamızı güvence altına almak için şu an hangi seçimleri yapabiliriz ve yapmak zorundayız?`