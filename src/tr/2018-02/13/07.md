---
title:  Ek Çalışma
date:   29/06/2018
---

İsa’nın ikinci gelişi, insanoğlunun bu düşkün dünyadaki günahının ve ıstırabının üzücü hikâyesine bir kapanış, ek bölüm ya da son söz değil. Aksine, İkinci Geliş Hristiyanın inancının görkemli doruk noktası, büyük umududur. Olmasaydı, ne olurdu? İnsanoğlunun hikayesi tekerrür edip duruyor, sefil bir sahne diğerini izliyor, facia üstüne facia yaşanıyor, ta ki ölümle sonuçlanana kadar. Mesih’in dönüşünün bize verdiği umut da olmasa, hayat William Shakespeare’in yazdığı gibi; “ses ve öfke dolu, tam bir aptal tarafından anlatılan, hiçbir şey ifade etmeyen bir masal” olurdu. Hal böyleyken, biz bu umudu taşıyoruz, çünkü Allah’ın Sözü bunu bizim için defalarca doğruluyor. Biz bu umuda sahibiz, çünkü İsa Kendi canını fidye olarak vererek bizi kurtardı (Mar. 10:45) ve İsa gerçekten de bedelini ödediği şeyi almak için geliyor. Gökteki yıldızlar bize İkinci Geliş’ten bahsetmez. Ağaçlarda cıvıldayan kuşlar onu müjdelemez. Bunlar özünde, gerçekle ilgili iyi, umut verici bir şeye işaret ediyor olabilirler. Ama bir gün İsa döndüğünde “borazan çalınacak, ölüler çürümez olarak dirilecek ve biz de değiştirileceğiz” (1Ko. 15:52) diyen gerçeği öğretmezler. Onlar bize bir gün yukarı baktığımızda “İnsanoğlu’nun Kudretli Olan’ın sağında oturduğunu ve göğün bulutlarıyla geldiğini” göreceğimizi öğretmezler (Mar. 14:62). Hayır, biz bunları biliyoruz, çünkü bunlar bize Allah’ın Sözünde anlatılıyor ve biz de Söz’ün bize vaat ettiğine güveniyoruz.

**Tartışma Soruları**

`Eğer İsa’nın ikinci gelişi bazılarının savunduğu gibi Hristiyan ilkelerinin Mesih’in takipçilerinin yaşamlarında tümüyle ifade edilmesinden başka bir şey olmasaydı, bu ne anlama gelirdi düşün. Ne kadar harika bir gösterge olsaydı da, sonunda neden bizi umutsuz bırakırdı?`

`Günümüzün yaygın görüşlerinden olan evrenin hiçlikten doğmuş olması neden aptalca bir fikir? İnsanlar böyle bir mefhumu neden destekliyor ve bazıları buna neden inanıyor? Ezelî ve ebedî bir Tanrı’nın her şeyi yaratmış olduğu inancı neden evrenin varlığını çok daha gerçekçi ve mantıklı bir şekilde açıklıyor?`

`Bu hayatta, onlara şu anda sahip olmak uğruna sonsuzluk umudunu feda edebilecek kadar çok önem verdiğin şeylerin listesini ders grubundakilerle paylaş. Listelerinizdeki maddelere bakarak birbirinizden neler öğrenebilirsiniz? Listelere hiçbir şey yazılmamışsa, bir çok insana olduğu gibi, yaşamlarımızdaki herhangi şeyin bizi kurtuluştan alıkoymadığından nasıl emin olabiliriz?`