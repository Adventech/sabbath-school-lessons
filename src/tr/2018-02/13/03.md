---
title:  Daniel ve İsa’nın İkinci Gelişi
date:   25/06/2018
---

İsa zamanındaki bir çok Yahudi, Mesih’in Romalıları alt edip İsrail’i dünyanın en kuvvetli ulusu yapmasını beklemiş olsa da, İsa’nın gelişleri, ilki de ikincisi de, bunun için değil. Aksine, Allah’ın sadık halkı için sakladığı, yaşlı, günahkâr ve düşmüş dünyanın yeniden düzenlenmesinden çok daha büyük bir şey var.

Belki de Eski Ahit’te yeni dünyanın eskisinin üzerine kurulmayacağı, aksine yeni ve tamamıyla farklı bir yaratılış olacağı gerçeğini en açık şekilde ortaya koyan Daniel 2. bölümdür.

Daniel 2. bölümde dört büyük dünya imparatorluğunun yükselişi ve çöküşü anlatılıyor: Babil, Med-Pers, Grek ve son olarak da zamanla bölünerek modern Avrupa uluslarını oluşturan Roma. Ne var ki, Nebukadnessar’ın düşünde gördüğü heykelin (birbirini takip eden dört büyük dünyasal kuvveti simgeliyor) sonunun olağanüstü bir şekilde gelmiş olması, bu dünya ile Rabbimiz İsa Mesih’in dönüşünden sonraki dünya arasında bir bağlantı olmadığını gösteriyor.

`Daniel 2:34, 35, 44, 45 ayetlerini oku. Bu ayetler bu dünyanın akıbeti ve yenisinin doğasıyla ilgili ne öğretiyor?`

Bu ayetler İsa döndüğünde olacaklar ile ilgili anlam kargaşasını ortadan kaldırıyor. Luka 20:17–18 ayetlerinde İsa, Kendisini bu dünyadan kalanları ezip toz edecek bu taşla tanımlıyor. Daniel 2:35 ayetinin Aramice aslı şöyle anlaşılır: altın, gümüş, kil, demir ve tunç parçalandıktan sonra, “yaz harmanının saman ufağı gibi oldular; ve onları yel kaldırdı, ve onlar için bir yer bulunamadı” [KM]. Yani, İsa döndükten sonra bu dünyadan geriye bir şey kalmayacak.

Bu esnada, bu eski dünyanın tüm kalıntılarını yok eden taş “büyük bir dağ oldu, bütün dünyayı doldurdu.” İkinci Geliş’in sonucu olarak yükselen bu krallık, “hiç yıkılmayacak” ve “sonsuza dek sürecek” bir krallıktır (Dan. 2:44).

Bu gezegende yaşamış olan her kişiyi, iki sondan biri beklemektedir. Ya sonsuzlukta İsa’yla birlikte olacağız, ya da bu eski dünyanın saman ufağıyla birlikte hiçlikte yok olacağız. Öyle ya da böyle, sonsuzluk hepimizi bekliyor.