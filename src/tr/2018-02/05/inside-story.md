---
title:  Inside Story
date:   04/05/2018
---

#### Çek Televizyonu

_Andrew McChesney, Adventist Misyonu_

Irena Metzova, neden Atlantik Okyanusu’na düşen bir yolcu jetine binmekten son anda kurtulduğunu bilmiyordu. Fakat hayatının bağışlanmış olması sayesinde Sebt gününü ulusal televizyonda paylaşma şansını yakaladı.

Irena, lise öğrencisi oğlunun da dahil olduğu bir basılı yayın müjdeciliği öğrenci grubu için gönüllü aşçılık yaparak geçirdiği yaz sonrasında, New York’tan memleketi Çek Cumhuriyeti’ne dönmeyi planlamıştı. Fakat hava yolu şirketi KLM, grev dolayısıyla uçuşlarını erteledi ve Irena’ya son dakikada Swissair’in uçuşundan yer ayırttı. Irena Çek Cumhuriyeti’ndeki kız kardeşine programdaki değişikliği bildirdi ve ertesi gün Prag hava alanında buluşmak üzere anlaştılar.

Sabah kardeşi, bir Swissair DC-10 uçağının New York’tan kalktıktan iki saat sonra yaptığı kaza haberiyle uyandı. Bu Irena’nın uçağıydı.

Göz yaşları içinde Irena’nın eşini aradı. “Ben kardeşimi, sen de karını kaybettin,” dedi.

Ama Irena uçağa binmemişti. New York John F. Kennedy Havaalanı’ndaki 111 numaralı uçuşunu kontrol ettirmek için Swissair bankosuna gittiğinde, müşteri temsilcisi ona her şeyi değiştirecek bir şey söylemişti.

“Bayan Metzova, siz Çeksiniz,” demişti müşteri temsilcisi. “Sizi Çek Hava Yolları’ndan Çek Cumhuriyeti’ne aktarmasız giden bir uçağa alabiliriz. Ne dersiniz?”

Irena, Cenevre’de aktarma yapmak zorunda kalmayacağı için bu fikri beğenmiş, müşteri temsilcisi de onun için yeni bir bilet basmıştı.

“Uçağa yetişmek için 15 dakikanız var,” demişti temsilci. “Çabuk olun!”

Swissair uçağı 2 Eylül 1998, saat 22:30’da Kanada açıklarında denize çakıldı. Uçaktaki 229 kişiden hiç biri kurtarılamadı. İçlerinde bir yıl eğitim almak için Fransa’ya giden Yedinci Gün Adventisti bir öğrenci de vardı. Trajedinin sebebinin uçakta çıkan bir yangın olduğu sanılıyor.

Dünya yasa boğulurken Irena’nın kardeşi seyahat planındaki değişikliği öğrendi.

Aşağıda resmi bulunan, şimdi 68 yaşındaki Irena neler olduğunu açıklayamıyor fakat trajediden birkaç yıl sonra Çek ulusal televizyonunda bir yayına katıldığında, imanından bahsetme fırsatını yakalamış. “Cevap Bulan Dualar” adlı televizyon programına katılan Irena, henüz komünizm döneminde olan Çekostovakya’daki baskı ortamına rağmen kendisine söz verildiğinde Tanrı’nın iyiliğinden bahsetmiş ve Sebt günü hakkındaki dördüncü buyruğu okumuş.

İrena’nın, GLOW1 broşür hizmetlerinin koordinatörü olan oğlu Kamil Metz, pek çok kişinin Kutsal Kitap’taki Yedinci Gün Sebtini ilk kez o gün duyduğunu söylüyor.

“Program yayınlandıktan sonra diğer Adventistler, akrabalarının kendilerini arayıp ‘Sebt gününün Kutsal Kitap’ta yer aldığını hiç bilmiyorduk’ dediklerini söylediler.”

Bunların hepsi Irena bir şekilde o uçağa binmediği için oldu.

_1. Kurtuluş, sağlık, dua ve Kutsal Kitap’ın güvenilirliği konuları üzerine hazırlanan cep boy broşürler aracılığıyla, müjdeyi yayma konusunda dünya genelindeki imanlıları harekete geçirmeyi amaçlayan bir hizmet._