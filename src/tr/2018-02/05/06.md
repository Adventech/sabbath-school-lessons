---
title:  Kefaret Günü
date:   03/05/2018
---

İbraniler kitapçığı, dünyasal İbrani tapınağı hizmetinin, Mesih’in bizim başrahibimiz olarak atanarak girdiği göksel tapınağın bir örneği olduğunu söylüyor. İki bölmesi, arınma ve kurban törenleriyle dünyasal hizmet, “Musa’[nın] tapınma çadırını kurmak üzereyken Tanrı tarafından uyarıldı[ğı gibi],” “göktekinin örneği ve gölgesi”ydi (İbr. 8:5).

Ayrıca, tıpkı dünyasal tapınaktaki törenin iki bölmedeki, yani Kutsal Yer ve En Kutsal Yer’deki hizmetten oluştuğu gibi, Mesih’in göksel tapınaktaki hizmeti de bu şekildedir. Dünyasal tapınakta, yargılama kavramı Kefaret Günü’nde temsil edilmekteydi ve bu yüzden Levililer 16. bölümde anlatıldığı gibi tapınak temizleniyordu. Bu, başrahibin ikinci bölmeye, En Kutsal Yer’e girerek halk adına temizleme ve kefaret işini yaptığı, yılda bir kez gerçekleşen bir olaydı (Lev. 16:12–14).

`İbraniler 9:20–23 ayetlerini oku. Arındırılması ve temizlenmesi gereken nedir ve bu neden Mesih’in Kefaret Günü hizmetine açık bir göndermedir?`

Göksel tapınağın kendisinin temizlenmeye ya da “arındırılmaya” ihtiyaç duyduğunun ifade edilmesi, alimleri çok şaşırtmıştı. Fakat konu Kefaret Günü’ne yapılan atıf dikkate alınarak anlaşıldığında, sorun ortadan kalkıyor. İbraniler 9:23 ayetinde, Mesih’in göksel tapınaktaki işinin, dünyasal başrahibin Kefaret Günü’nde İsrail tapınağında yaptığının gerçek ifadesi olduğu anlatılıyor. Dünyasal rahibin dünyasal tapınağı temizleme hizmeti, Mesih’in bir gün göksel tapınakta yapacağı işin bir öngörümüydü. Metinde bu göksel temizlemenin Mesih’in göğe yükselişinden hemen sonra başladığı söylenmiyor. Daniel kitabını incelediğimizde, hizmetin bu safhasının 1844 yılında başladığını görüyoruz. Öyleyse, son günleri yaşayan Hristiyanlar olarak, içinde bulunduğumuz dönemin ciddiyetinin farkında olmalıyız, fakat aynı zamanda Mesih’in bizim için geçmişte yaptığının ve şimdi de göksel tapınakta yapıyor olduğunun güvencesiyle huzur bulabiliriz.

`Birinci meleğin mesajı ilan ediyor: “Tanrı’dan korkun! O’nu yüceltin! Çünkü O’nun yargılama saati geldi” (Va. 14:7). Yargılama gerçeği, sonun ne kadar yakın olduğuna işaret ediyor. Bu gerçek yaşamımıza ne şekilde etki etmeli?`