---
title:  Bizim Başrahibimiz
date:   01/05/2018
---

`İbraniler 7:24–27, 8:6 ayetlerini oku. Bu ayetlerde bize hangi büyük umut veriliyor?`

Mesih, tümden kurtarma yeterliliğine sahiptir, çünkü başka hiç bir rahibin sahip olamayacağı nitelikler O’nda toplanmıştır. O, günahları affetme yetkisi olan Allah’tır. O’nun rahipliği süreklidir. Hristiyanlık dönemi boyunca, hastaları iyileştirdiği, yalnızları teselli ettiği zamanki aynı sevgi dolu merhametiyle, halkı için sürekli arabuluculuk etmiştir. O da insandı ama günahsız doğmuş ve öyle de kalmıştı. Günahsız Kişi olarak, toplam insanlık günahının sarsıcı ağırlığı altında ölmüştü. O yüzden sadece O, Tanrı–İnsan olarak gökteki tapınakta günahkârlar için arabuluculuk edebilir.

Bu ayetler de Mesih’in kurbanlığının ilk ve son kez olduğunu doğruluyor. Sadece bir kez olması gerekiyordu ve yaşamış her insanoğluna kurtuluş getirmesi yeterliydi.

Sonuçta, çarmıhta can verenin kim olduğunu düşünürseniz, böyle bir sununun her insanoğlu için yeterli olmaması mümkün olabilir mi?

`İbraniler 9:11–15 ayetlerini oku. Mesih, ölümüyle ve şimdi de gökteki hizmetiyle bizim için ne sağlamıştır?`

İbraniler 9:12 ayeti Mesih’in “sonsuz kurtuluşu sağladığını” söylüyor. “Kurtuluş” olarak çevrilen Grekçe sözcük aynı zamanda “fidye ödeyerek kurtarma,” “salıverme,” ve “kurtarış” anlamlarına geliyor. Bu, Luka 1:68 ayetinde Zekeriya’nın, Rabb’in “halkının yardımına gelip onları fidyeyle kurtardığını” söylediği yerde kullanılan aynı sözcüktür. Mesih’in kanına –yeterli olan tek kurbanın kanı– yapılan atfın anlamı, bu kurtuluşu, bu salıverilmeyi sağlayanın kurbanlık Kuzu’nun Mesih olduğunun vurgulanmasıdır. Müjdenin iyi haberi ise, Mesih’in bunu Kendisi için değil bizim için yaptığı ve O’nun kurbanlığını kabul eden her kişi için de geçerli olacağıdır.

`Mesih’in bizim için “sonsuz kurtuluşu sağladığı” ve bunu başardıktan hemen sonra da göksel tapınaktaki yerinde yine bizim için çalışmaya başladığını düşün. Bu, Mesih’in göksel tapınakta bizim için yaptığıyla ilgili bize ne şekilde umut veriyor?`