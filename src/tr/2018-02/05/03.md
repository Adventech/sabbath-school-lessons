---
title:  Allah’ın Kuzusu
date:   30/04/2018
---

`Yuhanna 1:29, Vahiy 5:12 ve 13:8 ayetlerini oku. Bu ayetlerdeki ortak imge ve bu imgenin bizim kurtuluş planını anlamamız için taşıdığı önem nedir?`

Vaftizci Yahya İsa’ya “Allah’ın Kuzusu” derken, yanlış anlaşılmaz bir şekilde tapınağa atıfta bulunuyordu. Daha da doğrusu, Mesih’in günah için ölümünün, öteden beri günahlar için kurban edilen tüm kuzuların (ve İbrani tapınağındaki törenlerde kurban edilen tüm diğer hayvanların) boğazlanmasının yerine geçtiğini söylüyordu. Aslıda dört Müjde de, başka ne öğretirlerse öğretsinler, en nihayetinde İsa’nın dünyanın günahlarını ortadan kaldıran Tanrı Kuzusu rolünde yaptıklarının hikâyesini anlatmaktadır.

Fakat İsa’nın öyküsü ve bizim kurtuluşumuz için yaptıkları, ölümü ve yeniden dirilişiyle dahi, Müjdelerde sona ermiyor.

İbraniler kitapçığı başından itibaren Mesih’in kurbanlık Kuzu görevinden sonra üstlendiği göksel tapınaktaki başrahip hizmetinden bahsetmektedir. O’ndan ilk bahsedilen, çarmıhtan sonraki rolüyle ilgili olan ayetten başlayarak (İbr. 1:3), ilerideki tüm bölümlerde İsa’dan hep başrahip olarak bahsediliyor. Göksel tapınaktaki işiyle ilgili tüm detaylı açıklama da İbraniler 7:1–28 ayetlerinde yapılıyor.

`İbraniler 7:1–28 ayetlerini oku. Yazar burada İsa hakkında ne söylüyor?`

Bu ayetlerin anlamı çok derin ve zengin olmakla birlikte, özünde söyledikleri şudur: İsa Mesih’in rahipliği, Harun’un soyundan gelenlerin dünyasal tapınak hizmetindeki rahipliğinden daha iyidir. Ancak şimdi, dünyasal tapınaktaki dünyasal rahiplik yerine, gökteki tapınakta bizim için hizmet eden göksel bir başrahibimiz var. Yani, artık İsa’ya odaklandığımızda, gözlerimizi göksel tapınaktaki başrahibimiz olarak O’na odaklayabiliriz.