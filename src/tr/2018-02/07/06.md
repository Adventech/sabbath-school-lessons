---
title:  Yeteneklerinizi Kullanarak
date:   17/05/2018
---

`Matta 25:13–30 ayetlerini oku. Armağanlarımızı kullanmanın bizi Mesih’in dönüşü için hazırlamaktaki işlevi nedir?`

Her ne kadar İsa burada bir öncekinden farklı bir benzetme anlatmış olsa da, her ikisi de Mesih’in dönüşüne hazır olmaktan bahsediyor. Her iki benzetme de hazırlıklı olanlar ve hazırlıklı olmayanlarla ilgili ve her ikisi de kendi ruhsal ihmalkârlıkları yüzünden sonsuz kayba uğrayanların akıbetini gösteriyor.

Yağın on kız için Kutsal Ruh’u temsil ettiği gibi, ikinci hikâyede de Grekçe bir ölçü birimi olan ancak batı dillerine “yetenek” anlamında geçen “talant” (Mat. 25:15) yetenekleri temsil ediyor. “Talantlar, tüm doğal yetilerle birlikte, Ruh’un özel armağanlarını temsil eder.”—The SDA Bible Commentary [Yedinci Gün Adventist Kutsal Kitap Şerhi] cilt 5, s. 510.

Öyküdeki tüm köleler efendilerinden mal teslim almışlardı. Aldıklarının, “her birinin yeteneğine göre” kendilerine emanet edilen efendinin malı olduğunu unutmayın (Mat. 25:14, 15). Armağanlar onlara emaneten verilmişti; yani aslında bu köleler sahip olmadıkları halde ellerindekinden sorumlu olan vekilharçlardı. İşte bu yüzden efendi geri döndüğünde, “onlarla hesaplaşmaya oturdu” (Mat. 25:19).

Ruhsal armağanlar Kutsal Ruh’tan gelir. (bkz. 1Ko. 12:1–11, 28:31; Ef. 4:11) En az armağanın kendisinde olduğunu düşünenlere de iyi haber var. Armağanlar asla Veren olmadan alınamaz. Yani bu insanlar armağanlarını, en büyük armağan olan Kutsal Ruh’u alarak alırlar.

Armağanlar zaten Mesih’te bizimdir, fakat onlara gerçekten sahip olmamız Kutsal Ruh’u kabul edişimize ve O’na teslim olmamıza bağlıdır. İşte kâr edemeyen kölenin yaptığı hata tam da buradadır. Ona bir armağan verilmişti ama o armağanla hiçbir şey yapmadı. Armağanını geliştirmedi. Kendisine lütufla verileni alıp onunla bir şey yapmak için çaba göstermedi. Bunun sonucunda da İsa ona “kötü ve tembel” dedi (Mat. 25:26), çok güçlü bir kınama.

`İsa bu benzetmeyi son günler ve O’nun geri dönüşü bağlamında anlattı. Öyleyse bu hikâye, yeteneklerimizi kullanma şeklimizin son günlere hazırlıklı olmak için çok önemli olduğuna dair bize ne öğretiyor?`