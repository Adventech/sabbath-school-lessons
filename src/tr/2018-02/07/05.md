---
title:  On Kız
date:   16/05/2018
---

İsa, Matta 24. bölümde gelişinin işaretleriyle ilgili yaptığı konuşmanın ardından, 25. bölümde buna nasıl hazırlanmak gerektiğini anlatıyor.

`Matta 25:1–13 ayetlerini, On Kız benzetmesini oku. İsa burada O’nun dönüşüne nasıl hazırlanabileceğimizi anlamamıza yardım edecek ne söylüyor?`

İsa konuşmasının bu bölümüne on kızdan bahsederek başlıyor. Onlardan “kızlar” (bakireler) olarak bahsedilmesinden, Hristiyan olma iddiasındakileri temsil ettiklerini anlıyoruz. Yani mücadelede Şeytan’ın tarafında değildiler. Göklerin Egemenliği’ne benzetiliyorlar (Mat. 25:1). Ama son zaman gelip çattığında, hepsi uyuyakaldı (Mat. 25:5). Mesih, O döndüğünde hazırlıksız olmamaları için, uyanık kalma konusunda önceden uyarmıştı (Mat. 24:42).

On kızın da kandili vardı ve hep beraber güveyi karşılamaya gittiler, yani hepsi O’nun gelişini bekliyorlardı. Bir gecikme olunca, O’nun geleceğine iman etmiş olan bu kızların hepsi uyuyakaldı. Birden, gece yarısı, hepsi uyandırıldı: güvey geliyordu (Mat. 25:1–6).

Akılsız kızlar şaşkındı, hazırlıksız yakalanmışlardı. Neden? Bir çeviri “kandillerimiz söndü” diyor (Mat. 25:8). Grekçe orijinale uygun olan diğer çeviriler ise kandilleri “sönüyor” (sönmekte) diyor, yani hâlâ titrek bir alev vardı. Hâlâ biraz yağları vardı, ama Mesih’i karşılamaya hazırlanmak için yeterli değildi.

Öyleyse sorun neydi?

Bu kızlar, Mesih’in dönüşünü bekleyen ama O’nunla sadece yüzeysel bir deneyimi olan Hristiyanları temsil ediyor. Biraz yağları var, yaşamlarında Ruh’un işi bir miktar mevcut, ancak yalnızca titrek bir alev kadar; daha fazlasına ihtiyaç duymalarına rağmen azıyla yetinmişler.

“Ruh insanın kalbinde onun isteğine ve rızasına göre çalışarak onda yeni bir mizaç yaratır; fakat akılsız kızlarla temsil edilen sınıf yüzeysel bir çalışmadan hoşnut olmuştur. Allah’ı tanımazlar. O’nun karakterini incelememişlerdir; O’nunla birliktelikte bulunmamışlardır; bu nedenle nasıl güveneceklerini, nasıl bakacaklarını ve yaşayacaklarını bilmezler. Allah’a hizmetleri yozlaşarak şekilciliğe dönüşür.”—Ellen G. White, Christ’s Object Lessons [Mesih’in Örnek Dersleri], s. 411.

`Kendimize bakıp bizim de bu insanlarla aynı hataları yapmadığımıza emin olmak için ne yapabiliriz? Eğer bu hataları yaptığımızı fark edersek, bunu nasıl değiştirebiliriz?`