---
title:  Vahiy Kitapçığındaki Tapınak Motifi
date:   17/04/2018
---

İki temel ayrıma ek olarak, Vahiy kitapçığının İbrani tapınağının çevresine inşa edilmiş yapısal bir katmanı daha vardır. Bu tapınak motifi iki temel ayrımın herhangi biriyle sınırlanmamıştır, her ikisinin de içinde mevcuttur.

Dünyasal tapınakta faaliyet avluda, hayvanların kesildiği yakmalık sunu sunağında başlar. Hayvanın Çarmıhın simgesi olarak ölmesinden sonra rahip, İsa’nın göğe yükseldikten sonra göksel tapınakta yaptığı hizmetin bir örneği olan tapınağın ilk bölmesine girerdi. Bu, İsa’nın altın kandilliklerin arasında yürümesiyle temsil edilmektedir (Va. 1:13).

`Vahiy 4:1, 2 ayetlerini oku. Açık kapı neyi temsil ediyor? Sahne nerede geçiyor? Ayrıca bkz. Elç. 2:33; 5:31; Ef. 1:20; İbr. 10:12, 13; Mez. 110:1; Va. 12:5.`

Mesih, göğe yükselişinin hemen ardından, göksel tapınaktaki Kutsal Yer’e işte bu ilk açık kapıdan girerek görevine başlamıştır. Vahiy kitapçığında İsa’yı ilk gördüğümüz yer, altın kandilliklerin önünde ayakta durduğu dünyasal tapınağın ilk bölmesidir (bkz. Va. 1:10–18).

`Vahiy 11:19 ayetini oku. Göksel tapınak açılırken, Yuhanna’nın dünyasal tapınağın ikinci bölmesinde bulunan (bkz. Lev. 16:12–14) Allah’ın ahit sandığını görmesinin önemi nedir?`

Ahit sandığının göksel tapınaktaki görüntüsü, tartışmasız En Kutsal Yer’e ya da göksel tapınağın ikinci bölmesine göndermedir. Vahiy kitapçığında sadece İsa’nın iki bölmeli hizmetini değil, aynı zamanda hayatî ve teselli edici bir gerçek olan gökteki ve yeryüzündeki olayların birbiriyle bağlantılı olduğunu da görüyoruz. Geçmişin denemeleri ve Vahiy kitapçığında anlatılan son günler arasındayken bile şu güvenceye sahip olabiliriz: “tüm gök, bir halkı Rabb’in hazırlık gününde ayakta durabilmek üzere hazırlamakla meşguldür. Gök ve yeryüzü arasındaki bağlantı çok yakın gibi görünüyor.”—Ellen G. White, My Life Today [Bugünkü Hayatım], s.307.