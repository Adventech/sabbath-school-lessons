---
title:  'Vahiy Kitapçığında İsa: İkinci Bölüm'
date:   19/04/2018
---

`Vahiy 1:10–18 ayetlerini oku. İsa orada Kendisiyle ilgili ne söylüyor?`

Bu ayetlerde İsa göksel tapınağın ilk bölmesinde ayakta dururken karşımıza çıkıyor. O’nun bu sahnede ortaya çıkışı o kadar ihtişamlı ki, Yuhanna korku içinde O’nun ayaklarının dibine yığılıyor. Her zaman teselli edici olan İsa ona korkmamasını söylüyor ve ardından Kendisinin Tanrı olarak ezelî ve ebedî varlığına atıfta bulunarak, Alfa ve Omega, İlk ve Son olduğunu bildiriyor. Daha sonra ölümünden, dirilişinden ve dirilişinin getirdiği umuttan bahsediyor. “Ölümün ve ölüler diyarının” anahtarları İsa’dadır. Başka bir deyişle, İsa burada Yuhanna’ya, erkek kardeşi öldüğü zaman Marta’ya söylediği ve yine Yuhanna’nın kaydettiği aynı şeyi söylüyor: “Diriliş ve yaşam Ben’im. Bana iman eden kişi ölse de yaşayacaktır. Yaşayan ve Bana iman eden asla ölmeyecek. Buna iman ediyor musun?” (Yuhanna 11:25, 26).

Marta aracılığıyla ve şimdi de Yuhanna aracılığıyla, İsa bize Hristiyan inancının zirvesi olan diriliş umudunu gösteriyor. Bu umut olmasa başka ne umudumuz kalır ki?

`Vahiy 22:7, 12, 13 ayetlerini oku. Bu ayetler de İsa hakkında neyi ortaya çıkartıyor?`

“Mesih İsa Alfa ve Omega’dır, Eski Ahit’in Yaratılış’ı, Yeni Ahit’in Vahiy’idir. İkisi de Mesih’te birleşir. Adem ve Allah, Şeytan’ın ayartılarını yenip Adem’in utanç verici başarısızlığının ve düşüşünün fidyesini ödeyen ikinci Adem’in itaati ile barıştırılmıştır.”—Ellen G. White Yorumları, The SDA Bible Commentary [Yedinci Gün Adventist Kutsal Kitap Şerhi] , 6. Cilt, s. 1092. Evet, İsa başlangıç ve sondur. O bizi başlangıçta yarattı, sonda da yeniden yaratacaktır.

Başından sonuna, bize sadece tarihi değil, son zaman olaylarını da anlattığı üzere, Vahiy kitapçığı hâlâ Apokalipsis Yesû Hristû, yani İsa Mesih’in Vahyi’dir. Yine, son zaman olaylarıyla ilgili yapacağımız tüm çalışmalarda, İsa Mesih her şeyin merkezinde olmalıdır.

`Günlük hayatımızda İsa Mesih’i yaşamımızın merkezinde tutmak için neler yapmalıyız?`