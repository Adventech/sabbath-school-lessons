---
title:  Ek Çalışma
date:   08/03/2024
---

Elçilerin İşleri 7. ve İbraniler 11. bölümleri okuyun. Yeni Ahit, Tanrı’nın tarihte halkını egemen bir şekilde yönetmesinin nihai gayesinin ne olduğunu söylüyor?

Tarihi Mezmurlar Tanrı’nın halkına bağlılığının güçlü tanıklarıdır. Tanrı’nın halkının tarihindeki her olay, Nasıralı İsa’nın kişiliğindeki dünyanın Kurtarıcısı ilahi vaadinin nihai olarak yerine gelmesine doğru götüren, Tanrı’nın inayetiyle gerçekleşen bir aşamaydı. Sıklıkla Tanrı’nın halkını şaşkına çeviren ve Tanrı’nın onları terk ettiğini düşünmelerine yol açan denemeler dahi, Tanrı’nın egemen denetimi altındaydı ve O’nun takdirinin bir parçasıydı çünkü Tanrı tarihin üstün Rabbi’dir. Mezmurcu, halkın sadakatsizliğinin bile Tanrı’yı halkına bağlı kalmaktan ve vaatlerini yerine getirmekten alıkoyamayacağını ustalıkla ifade ediyor. Bununla birlikte, tövbe etmeyen kişiler ve topluluklar antlaşmanın bereketlerinden hariç tutuluyordu. Onların utanç verici sonları, Tanrı’sız ya da Tanrı'ya karşı çakarak yaşanan bir hayatın insanları nasıl yok ettiğini gösteren kalıcı bir uyarı olarak hizmet etmektedir.

Mezmurlar her dönemden Tanrı’nın çocuklarını umutlarını Rab’be bağlamaya ve O’na sadık kalmaya teşvik ediyor. “Rab’bin bizi yönlendirdiği yoldan ve O’nun tarihimizdeki öğretisinden ayrılmadığımız sürece, gelecekten korkmak için hiçbir nedenimiz bulunmamaktadır.”—Ellen G. White, Life Sketches [Yaşam Öyküleri], s. 196.

Tanrı’nın halkı, korkmadan ilerlemek için tarihlerindeki gerçekleri bilmelidir. Ellen G. White imanlılara “her hafta en az bir kere 105. ve 106. Mezmur'u okumalarını tavsiye ediyor.”—Testimonies to Ministers and Gospel Workers [Din Görevlilerine ve Müjde İşçilerine Tanıklıklar], s. 98.

Tanrı’nın halkının tarihi, Tanrı’nın Sözü’nde verdiği her vaadin tamamlanacağını gözler önüne seriyor. Hem mevcut durumda her bir kişinin gözetilmesiyle ilgili ilahi vaatler hem de geleceğe dair, yeni yeryüzünde Tanrı’nın adalet ve barış krallığını kuracak olan Mesih’in ikinci gelişiyle ilgili vaatler buna dahildir.

**Tartışma Soruları**:

`1. Tanrı’nın tarihte halkını bağlılıkla yönettiğini anımsamanın bereketleri nelerdir? Geçmişin derslerini unutmanın ya da görmezden gelmenin yol açacağı sonuçlar nelerdir? Eski İsrail’in yapmaya çağrıldığı aynı şeyi yapmaya çağrılan bir kilise olarak, bu aynı ilkeyi kendimize nasıl uygulayabiliriz?`

`2. Bu Mezmurlar Tanrı’nın yaşamımızı öngörüyle gözettiğinin farkına varmamız ve işlerin neden bu şekilde gerçekleştiğini anlamamızın kolay olmadığı zamanlarda bile O’nun sınırsız yöntemlerine sabır gösterip güvenmemiz için bizi nasıl cesaretlendiriyor?`

`3. Kişisel ve toplu ibadetlerimizde Tanrı’nın halkının tarihiyle ilgili derslerin daha öne çıkmasını nasıl sağlayabiliriz? Çocuklarımıza Tanrı’nın halkının daha yakın tarihini anlatmak konusunda nasıl daha bilinçli olabiliriz?`