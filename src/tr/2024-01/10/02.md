---
title:  Rab’bin Durdurulamaz Sadakati
date:   03/03/2024
---

`78. Mezmuru okuyun. Bu Mezmur’da hangi üç anahtar tarih dönemi vurgulanıyor? Asaf bu dönemlerin her birinden hangi tekrar eden dersleri çıkartıyor?`

İsrail’in geçmişiyle ilgili değerlendirmeler, Tanrı’nın sadakatini ve İsrail’in sadakatsizliğini ortaya koyuyor. Bunlar aynı zamanda gelecek kuşaklara atalarının hatalarını tekrarlamamayı, Tanrı'ya güvenip O’nun anlaşmasına sadık kalmayı öğretmelidir. Mezmurcu, tarihi bir benzetme olarak kullanıyor (Mez. 78:2) ve bu da insanların Mezmur’un mesajını derinlemesine düşünmeleri, ne anlama geldiğini kendi başlarına araştırmaları gerektiği anlamına geliyor. Mezmurlar 78:2 ayeti, İsa’nın benzetmelerle öğretme yönteminin bir peygamberlik tarifidir (Mat. 13:34, 35).

Mezmur ayrıca Mısır’dan Çıkış döneminden (Mez. 78:9-54), halkın Kenan ülkesine yerleştirilmesinden (Mez. 78:55-64) ve Davut zamanından (Mez. 78:65-72) bahsediyor. Rab’bin görkemli işlerini ve halkın Tanrı’yla antlaşmalarını bozmalarının sonuçlarını gözler önüne seriyor. İsrail’in tarihi, halkın Tanrı'ya gösterdiği sadakatsizliğin pek çok biçimini, özellikle de putperestliklerini anlatmaktadır (Mez. 78:58).

Fakat mezmurcu İsrail’in sadakatsizliğinin kökenini vurguluyor: Tanrı’nın onlar için yaptıklarını unutmuşlardı, Tanrı'ya güvenmemiş, O’nu denemişlerdi (Mez. 78:18, 41, 56) ve O’na isyan etmiş, O’nun yasasını, antlaşmasını ve tanıklıklarını tutmakta başarısız olmuşlardı (Mez. 78:10, 37, 56). Mezmurcu bu açık sadakatsizlik biçimlerini vurguladıktan sonra, tarihte İsrail’in geri çevrilmesinin özünde tek bir sebepten, halkın Rab’be güvenmekte başarısız olmasından kaynaklandığını ima ediyor (Mez. 78:7, 8).

Mezmur’u okurken, Rab’bin sınırsız sabrı ve lütfu karşısında halkın gösterdiği sürekli inatçılık ve ruhsal körlük insanı kahrediyor. Her yeni kuşak öğrenmek konusunda nasıl bu kadar yavaş olabiliyordu?

Bizim de geçmiş kuşakları çok fazla yargılamadan önce kendimizi değerlendirmemiz gerekiyor. Biz de Tanrı’nın geçmişteki mucizelerini unutuyor, O’na karşı antlaşmadan kaynaklanan sorumluluklarımızı ihmal etmiyor muyuz? Mezmur halkı kendi işlerine güvenmeye teşvik etmiyor. Tersine, 78. Mezmur insan iradesinin, Tanrı’nın sadakatinin sürekli bir farkındalığına ve O’nun lütfunun kabulüne dayanmadığı sürece ne kadar boşuna olduğunu gösteriyor. Tanrı’nın halkının başarısızlıkla sonuçlanan savaşları (Mez. 78:9, 62-64), Mezmur’un, Tanrı'ya bağlı kalmak dışında kalan tüm insani gayretlerin başarısızlıkla sonuçlanmaya mahkum olduğu dersini aydınlığa kavuşturmaktadır.

`Geçmiş hatalarınızdan ne dersler öğrendiniz ya da öğrenmeliydiniz?`