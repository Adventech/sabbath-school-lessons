---
title:  Rab’bin Asması Benzetmesi
date:   06/03/2024
---

`80. Mezmuru okuyun. Bu Mezmur’da Tanrı’nın halkı nasıl tasvir ediliyor ve hangi büyük umut için ricada bulunuyorlar?`

İsrail, Tanrı’nın Mısır’dan, zulüm ülkesinden uzaklaştırdığı ve bolluklarla dolu Vaat Edilen Ülke’ye taşıdığı bir bağ olarak resmediliyor. Bağ tasviri, Tanrı’nın İsrail’i seçmesini ve inayetiyle gözetmesini aktarıyor (ayrıca Yar. 49:11, 12, 22; Yas. 7:7-11 ayetlerini okuyun).

Fakat 80. Mezmur’da Tanrı’nın bağı O’nun gazabına uğramış durumdadır (Mez. 80:12). Peygamberler bağın yok edilmesini, Tanrı’nın yargısının bir işareti olarak duyuruyor çünkü asma bozulmuştu (Yşa. 5:1-7, Yer. 2:21).

Bununla birlikte, 80. Mezmur ilahi yargıya sebep olan şeyler üzerinde düşünüp taşınmıyor. Tanrı’nın lütfunun derinlikleri düşünüldüğünde, Tanrı’nın bu kadar uzun bir zaman boyunca varlığını halkından esirgemesi karşısında mezmurcunun kafası karışıyor. Bir tarafta Tanrı’nın gazabı ve yargısıyla, öteki taraftaki lütfu ve bağışlayıcılığı arasındaki gerginlik, mezmurcunun ilahi gazabın galip gelip halkı bütünüyle yok etmesinden korkmasına yol açıyor (Mez. 80:16).

`Çölde Sayım 6:22-27 ayetlerini okuyun. Bu bereket 80. Mezmur tarafından nasıl kullanılmıştır?`

Mezmur’un nakaratı, Harun’un, Tanrı’nın halkını sürekli olarak bereketleyeceği vaadini hatırlatıyor (Say. 6:22-27) ve Tanrı’nın lütfunun insanların sefaletinin sebepleri karşısında zafer kazanacağı umudunu vurguluyor: “Bizi eski halimize kavuştur, ey Tanrı, yüzünün ışığıyla aydınlat, kurtulalım!” (Mez. 80:3; ayrıca bkz. Mez. 80:7, 19).

Buradaki “eski halimize kavuştur” ifadesinin İbranicesi “döndür” anlamına gelen bir sözcükten gelmektedir ve Kutsal Kitap’ta defalarca Tanrı’nın, uzaklaşan halka O’na dönmeleri için yaptığı çağrılarda kullanılmıştır. Tövbe kavramıyla, günaha sırt çevirip Tanrı'ya geri dönmekle yakından ilişkilidir. “Benim RAB olduğumu anlayacak bir yürek vereceğim onlara. Onlar benim halkım olacaklar, ben de onların Tanrısı olacağım. Çünkü bütün yürekleriyle bana dönecekler” (Yer. 24:7).

`Siz kendiniz tövbeyi bir Tanrı'ya dönüş olarak tecrübe ettiniz mi?`