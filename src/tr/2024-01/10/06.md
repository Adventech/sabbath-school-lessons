---
title:  Tarihte Rab’bin Üstünlüğü
date:   07/03/2024
---

`135. Mezmuru okuyun. Bu Mezmur’da hangi tarihi olayların altı çizilmektedir? Mezmurcu bu olaylardan hangi dersleri çıkartıyor?`

135. Mezmur Tanrı’nın halkını, Yaratılış’ta (Mez. 135:6, 7), İsrail’in kurtuluş tarihinde Mısır’dan Çıkış zamanında (Mez. 135:8, 9) ve Vaat Edilen Ülkenin fethedilmesinde (Mez. 135:10-12) ortaya koyduğu iyiliği ve sadakati için Rab’be övgüler sunmaya çağıyor.

Rab İsrail halkını Kendi öz halkı olarak seçerek lütfunu göstermiştir (Mez. 135:4). “Öz Halk” ifadesi Rab ve halkı arasındaki belirleyici antlaşmaya dayalı ilişkiyi gösteriyor (Yas. 7:6-11; 1Pe. 2:9, 10). İsrail’in seçilmesi Rab’bin yüce iradesine dayanıyordu ve bu sebeple İsrail’in kendisini diğer halklardan üstün görmesinin bir temeli yoktu. Mezmurlar 135:6, 7 ayeti Rab’bin dünya için yüce gayelerinin İsrail’le değil Yaratılış’la başladığını gösteriyor. Bu sebeple, İsrail Tanrı’nın tüm dünya için kurtarıcı gayelerinin gerçekleştirilmesinde üzerine düşen görevi alçakgönüllülükle yerine getirmeliydi.

Tanrı’nın halkının yararına gerçekleştirdiği büyük işlerin tekrarlanması (Mez. 135:8-13), O’nun halkını “haklı çıkaracağı” ve onlara acıyacağı vaadiyle sona eriyor (Mez. 135:14). Burada bahsedilen haklı çıkarma, Tanrı'nın zulüm görenleri ve muhtaçları savunmasıdır (Mez. 9:4, Mez. 7:8, Mez. 54:1, Dan. 7:22). Vaat, Rab’bin halkının davasını destekleyeceği ve onları savunacağıdır (Yas. 32:36). Bu sebeple, 135. Mezmur Tanrı’nın halkına Rab’be güvenmeleri ve O’nunla yaptıkları antlaşmaya bağlı kalmaları için ilham vermeye çalışmaktadır.

Rab’bin halkına bağlılığı, mezmurcuyu putların anlamsızlığını ve Rab’bin dünyadaki eşsiz üstünlüğünü onaylamaya yönlendiriyor (Mez. 135:15-18). Putlara güvenmek, onlara tapınanların o putlar kadar umutsuz olduklarını ifade eder (Mez. 135:18). Mezmur, Tanrı'ya, halkının hem Yaratıcısı hem de Kurtarıcısı olarak övgüler sunulması gerektiğini gösteriyor. Bu, On Emir’deki dördüncü emrin birbirini tamamlayan iki yorumunda harika bir şekilde aktarılmaktadır (Çık. 20:8-11, Yas. 5:12-15). Tanrı’nın yaratılıştaki ve tarihteki gücü bu dünyada benzersiz olduğu için, Tanrı’nın halkı her zaman O’na güvenmeli, sadece O’na ibadet etmelidir. Bizim Yaratanımız ve Kurtarıcımız olarak yalnızca O’na ibadet edilmelidir. Başka her hangi birine ya da bir şeye ibadet etmek puta tapmaktır.

`Kendi hayatlarımızda putlara sahip olmadığımızdan nasıl emin olabiliriz? Puta tapınmak neden sandığımızdan daha kolay olabilir?`