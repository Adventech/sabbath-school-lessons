---
title:  Temiz Bir Yürek Yarat İçimde
date:   12/02/2024
---

`Mezmurlar 51:1-5 ayetlerini okuyun. Mezmurcu neden Tanrı’nın merhametine başvuruyor?`

Kral Davut, hayatının ruhsal olarak en karanlık anlarında Tanrı’nın huzurunda bağışlanma isteyerek içini döktü (2. Samuel 12). Bağışlama, Tanrı’nın sıradışı lütuf armağanı olan “sınırsız merhametin” sonucudur (Mez. 51:1). Kral Davut, günahının hak ettiği karşılığa uygun olarak değil (Mez. 103:10), O’nun ilahi karakterine, yani O’nun merhametine, sadakatine ve şefkatine uygun olarak onunla muhatap olmak için, Tanrı’ya sesleniyor (Mez. 51:1; Çık. 34:6, 7).

`Mezmurlar 51:6-19 ayetlerini okuyun. Günahın bağışlanması burada nasıl tasvir ediliyor? İlahi bağışlamanın amacı nedir?`

İlahi bağışlama masumiyetin yasal bir duyurusundan daha fazlasıdır. İnsan benliğinin en içerideki kısımlarına ulaşan derin bir değişim meydana getirir (Mez. 51:6, İbr. 4:12). Yeni bir yaratım doğurur (Mez. 51:10, Yu. 3:3-8). “Yaratma” diye tercüme edilen İbranice sözcük bara’, ilahi bir yaratıcı gücü tasvir etmektedir (Yar. 1:1). Sadece Tanrı bara’ fiilini gerçekleştirebilir; sadece Tanrı tövbe eden kişinin yüreğinde kökten ve kalıcı bir değişim meydana getirebilir (2Ko. 4:6).

Davut mercanköşk otuyla arıtılmayı talep ediyor (Lev. 14:2-8, Mez. 51:7). Suçunun onu, kirlilik durumu sona erene kadar toplumdan dışlanan cüzamlı gibi Rab’bin varlığından dışladığını düşünüyor (Mez. 51:11). Kurbanların onu tam olarak yenileyemeyeceğinden korkuyor çünkü önceden tasarlayarak gerçekleştirdiği zina ve cinayet günahlarına kefaret edebilecek bir kurban yoktu (Çık. 21:14, Lev. 20:10).

Sadece koşulsuz ilahi lütuf Davut’un “alçakgönüllü ve pişman yüreğini” bir kurban olarak kabul edebilir ve onu Tanrı ile uyumlu bir var oluşa yenileyebilirdi (Mez. 51:16, 17). Davut, mercanköşk otuyla arındırılmayı isteyerek, Tanrı’nın huzuruna dönmek istiyor.

`Tanrı Davut’un zina, aldatma ve cinayet günahlarını bağışlayabiliyorsa, sizin için ne umut var demektir?`