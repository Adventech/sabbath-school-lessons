---
title:  O’nun Sevgisi Sonsuzdur
date:   11/02/2024
---

`136. Mezmuru okuyun. Bu Mezmur’daki hakim düşünce nedir? Mezmurcu, geçerli iddiası için kanıtı nereden buluyor?`

136. Mezmur, Tanrı’nın halkını, yaratımda (Mez. 136:4-9) ve İsrail’in tarihinde (Mez. 136:10-22) gösterdiği merhameti için Rab’be övgüler sunmaya çağırıyor. “Merhamet” (İbranicesi khesed “değişmez sevgi”), Tanrı’nın iyiliğini, yaratımına ve İsrail ile yaptığı antlaşmaya olan bağlılığını açıklamaktadır. Bu Mezmur, Tanrı’nın muazzam kudretinin ve ihtişamının, O’nun değişmez sevgisine dayandığını göstermektedir.

Rab, “tanrılar Tanrısı” ve “rabler Rabbi’dir.” Bu, “en yüce Tanrı” (Mez. 136:1-3) anlamına gelen bir İbrani deyimidir ve başka tanrıların var olduğunu değil, O’nun yegane Tanrı olduğunu ifade eder.

Rab’bin başka kimse tarafından kopya edilemeyecek büyük harikaları, O’nun egemenliğinin inkar edilemez göstergesidir (Mez. 136:4). Gökleri, yeryüzünü, putperestlerin tapındığı gök cisimlerini yaratan Tanrı’dır (Yas. 4:19). Fakat Mezmurlar putperest tanrılarının ve olabildiğince insana dayanan her güvence kaynağının yetkilerini ellerinden almaktadır. Onlar yaratımın ürünlerinden öte şeyler değildir. Yaratan değil, ancak yaratılan şeylerdir; bu çok önemli bir ayrımdır.

Rab’bin güçlü eli, kudretli kolu tasviri (Mez. 136:12) Tanrı’nın kudretinin etkililiğini ve merhametinin kapsamlı nüfuz alanını vurgulamaktadır.

Tanrı’nın yaratılıştaki ve tarihteki merhameti, halkına O’na güvenmeleri ve antlaşmasına sadık kalmaları için ilham vermelidir. O’nun “sevgisi sonsuzdur” nakaratı Mezmurlar 136’da 26 kere tekrarlanmaktadır, böylelikle ibadet edenleri, Rab’bin değişmediğine ve geçmişteki iyiliklerini her yeni kuşak için de tekrarlayacağına dair güvence vermektedir. Tanrı halkını hatırlamaktadır (Mez. 136:23) ve O lütuf antlaşmasına sadıktır. Rab’bin sonsuz sevgisine inanmak, Kutsal Kitap imanının kalbidir ve sevinçle ibadet etmeyi, güven duymayı, aynı zamanda sessizliği ve tövbe etmeyi gerekli kılar.

136. Mezmur (23-25 ayetler) Tanrı’nın genel olarak tüm dünyayı gözettiğini vurgulayarak sona eriyor. Tanrı’nın merhameti sadece İsrail’i değil tüm yaratılışı kapsamaktadır. Yani, Mezmur Tanrı’nın kurtaran lütfunun evrenselliğini dillendirmekte, tüm dünyayı, İsrail’in Rab övgüsüne katılmaları için yüreklendirmektedir (ayrıca bkz. Luk. 2:10, Yu. 3:16, Elç. 15:17).

`Çarmıhta bizim günahlarımıza vekalet ederek ölen İsa tasviri, Tanrı hakkındaki büyük gerçeği, "Onun sevgisinin sonsuz olduğunu" nasıl en güçlü şekilde göstermektedir?`