---
title:  Ya RAB, Sen Suçların Hesabını Tutsan
date:   13/02/2024
---

`130. Mezmuru okuyun. Günahın ağırlığı ve günahkarlar için umut nasıl tarif ediliyor?`

Mezmurcunun büyük kederi kendisinin ve halkının günahlarıyla ilgili (Mez. 130:3, 8). Halkın günahları o kadar ağır ki, halkı sonsuza dek Tanrı’dan ayırmakla tehdit ediyor (Mez. 130:3). Kutsal Yazı, Yargı Günü için saklanan günah kayıtlarından (Dan. 7:10, Va. 20:12) ve günahkarların isimlerinin yaşam kitabından silinmesinden bahsediyor (Çık. 32:32, Mez. 69:28, Va. 13:8).

Mezmurcu bu yüzden Tanrı’nın, günah kayıtlarını yok edecek olan bağışlayıcılığına çağrıda bulunuyor (Mez. 51:1, 9; Yer. 31:34; Mika 7:19). O biliyor ki, “Tanrı doğası gereği öfkeli değildir. O’nun sevgisi sonsuz dek kalıcıdır. O’nun ‘öfkesi’ ancak insan O’nun sevgisinin değerini bilmediğinde ortaya çıkmaktadır . . . O’nun öfkesinin amacı yaralamak değil, tersine insanları iyileştirmektir; antlaşma halkını yok etmek değil, tersine korumaktır (bkz. Hoş. 6:1, 2).”—Hans K. LaRondelle, _Deliverance in the Psalms_ [Mezmurlar’da Kurtarış], s. 180, 181. Tanrı'ya hürmet etmemize ilham veren, O’nun günahları cezalandırmaya değil, bağışlamaya hazır olmasıdır (Mez. 130:4, Rom. 2:4). Gerçek ibadet, Tanrı’nın sevgi karakterine duyulan hayranlığın üzerine inşa edilir, cezalandırılma korkusu üzerine değil.

Tanrı’nın çocukları, umutlarını Rab’be bağlamaya çağrılmışlardır (Mez. 27:14, Mez. 37:34). “Umut bağlamak” anlamına gelen İbranice sözcük qawah, tam olarak uzanmak anlamına gelir ve İbranicede “umut” sözcüğünün köküdür. Yani, Rab’be umut bağlamak acınası koşullara edilgen bir teslimiyet değil, tersine Rab’bin müdahalesine umutla dolu bir “uzanma” ya da hevesli bekleyiştir. Mezmurcunun umudu onun kişisel iyimserliğine değil, Tanrı’nın Sözü’ne dayanmaktadır (Mez. 130:5). İman ederek Rab’be umut bağlamak boşuna değildir çünkü karanlık gecenin ardından ilahi kurtarışın sabahı gelir.

Mezmurcunun kişisel savunmasının nasıl tüm topluma mal olduğuna bakın (Mez. 130:7, 8). Kişinin iyiliği, tüm halkın iyiliğine ayrılmaz biçimde bağlıdır. Bu sebeple kişi sadece kendisi için değil, toplum için dua eder. Biz imanlılar olarak bir toplumun parçasıyız ve toplumun bir parçasını etkileyen şey, herkesi etkiler.

`“Ya RAB, sen suçların hesabını tutsan, kim ayakta kalabilir, ya Rab?” (Mez. 130:3) sorusu hakkında düşünün. Bu kişisel olarak size ne ifade ediyor? Rab sizin suçlarınızın hesabını tutsa nerede olurdunuz?`