---
title:  Doğru Bir Yaşam Sürmenin Bereketleri
date:   22/02/2024
---

`Mezmurlar 1:1-3; Mezmurlar 112:1-9 ayetlerini ve 128. Mezmuru okuyun. Rab’be hürmet edenlere hangi bereketler vaat edilmiştir?`

Rab’be saygı gösterenlere vaat edilen pek çok bereket içinde en önemlisi belki de esenliktir. 1. Mezmur doğru kişileri, akarsu yakınına dikilmiş, mevsiminde meyve veren ve yaprağı hiç solmayan bir ağaç benzetmesiyle tasvir ediyor (Mez. 1:3; Yer. 17:7, 8; Hez. 47:12). Bu benzetme tüm bereketlerin kaynağını tanımlıyor, Tanrı’nın tapınağında, O’nun huzurunda ikamet etmek ve Tanrı’yla kesintisiz, sevgi dolu bir ilişki içinde olmak. Saman çöpü diye tasvir edilen, istikrarsız, yersiz ve geleceksiz kötülerden farklı olarak, doğru kişiler kök salmış, meyve veren bir ağaç gibidir, Tanrı’nın yanında bir yere ve sonsuz yaşama sahiptirler.

Mezmurlar 128:2, 3 ayetleri, kişinin kendi asma ve incir ağacının altında oturmasının barış ve refahı simgelediği Mesih’in krallığının bereketlerini anımsatıyor (Mika 4:4). Yeruşalim’e esenlik bereketi (Mez. 122:6-8; Mez. 128:5-6), kötülüğü sona erdirip yeryüzünde barışı yeniden tesis edecek olan Mesih’in umudunu açıklıyor.

“Kutsal Kitap’ta kurtulanların mirasına ‘ülke’ denir. (İbraniler 11:14-16). Orada göksel Çoban sürülerini yaşam sularının pınarlarına götürür. Yaşam ağacı meyvesini her ay verir ve ağacın yaprakları ulusların hizmetindedir. Cam berraklığında, hiç durmadan akan ırmaklar vardır, kıyılarında sallanan ağaçlar, Rabb’in fidyeyle kurtardıkları için hazırlanan yollara gölge eder. Geniş ovalar güzel tepelerle birleşir, Allah’ın dağları heybetli zirvelerini yükseltirler. Yaşam ırmaklarının yanındaki huzurlu ovalarda, çoktan beridir göçebe ve gezgin olan Allahın halkı, bir yuva bulacaktır.”—Ellen G. White, _Büyük Mücadele_, s. 680.

Yeni Ahit bu umudun gerçekleşmesini, Mesih’in ikinci gelişinde ve yeni yeryüzünün yaratılmasında tasvir etmektedir (Mat. 26:29, Vahiy 21). Bu sebeple, doğru kişiler bu hayatta pek çok berekete sahip olsalar da, zamanın sonunda Tanrı’nın krallığı bütünüyle yenilendiğinde, Tanrı'nın hoşnutluğu bütün doluluğuyla onları bekliyor olacaktır.

`Çarmıh ve orada gerçekleşen şey neden Yeni Ahit’te bulunan, Tanrı'nın bizim için hazır bulundurduğu şeyler konusundaki vaatlerin güvencesidir? Bu vaatlerden şimdi bile nasıl teselli bulabiliriz?`