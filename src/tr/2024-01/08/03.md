---
title:  Günlerimizi Saymayı Bize Öğret
date:   19/02/2024
---

`90. Mezmur’u ve Mezmurlar 102:11, Mezmurlar 103:14-16 ayetlerini okuyun. İnsanın çıkmazı nedir?`

Düşkün insan varlığı, sonsuzluğun ışığında ancak bir buğu gibidir. Tanrı’nın gözünde bin yıl, üç dört saat süren “bir gece nöbeti gibidir” (Mez. 90:4). İlahi zamanla karşılaştırıldığında, insan ömrü uçup gider (Mez. 90:10). İnsanların en güçlüsü, bitkilerin en zayıfıyla kıyaslanabilir (Mez. 90:5, 6; Mez. 103:15, 16). Ayrıca kısa bir ömür bile zahmetle ve kederle doludur (Mez. 90:10). Tanrı'ya inanmayan dünyevi insanlar bile, özellikle onlar olmadan ilerleme tehdidinde bulunan sonsuzlukla kıyaslandığında yaşamın kısalığı karşısında kederlenip hüzünleniyor.

90. Mezmur insanın çıkmazını, Tanrı’nın, yaratıcıları olarak onları gözetmesi bağlamına yerleştiriyor. Rab tüm kuşaklar boyunca halkı için barınak olagelmiştir (Mez. 90:1, 2). İbranice sözcük ma’on, “barınak,” Rab’bi halkı için bir sığınak ya da koruma olarak tasvir etmektedir (Mez. 91:9).

Tanrı, haklı öfkesini dizginlemekte ve lütfunu yeniden büyütmektedir. Mezmurcu, “kim bilir gazabının gücünü?” (Mez. 90:11) diye feryat ederken, Tanrı'nın günah karşısındaki öfkesinin tam gücünü asla hiç kimsenin tecrübe etmemiş olduğunu ve bu sebeple insanların tövbe edip doğru bir yaşam sürmek adına bilgelik kazanmaları için umut bulunduğunu demeye getiriyor.

Kutsal Kitap’ta bilgelik kavramı sadece aklı değil aynı zamanda Tanrı'ya hürmeti tarif etmektedir. Bizim ihtiyacımız olan bilgelik, günlerimizi saymayı bilmektir (Mez. 90:12). Günlerimizi sayabilirsek, bu, günlerimizin sınırlı olduğu ve bizim de onların sınırlı olduğunu bildiğimiz anlamına gelir. Bilge bir yaşam sürmek, hayatın geçiciliğinin farkında olup, iman ve itaatle dolu bir hayat yaşamak anlamına gelir. Bilgelik ancak tövbeyle (Mez. 90:8, 12) ve Tanrı'nın bağışlama, şefkat ve merhamet armağanlarıyla kazanılır (Mez. 90:13, 14).

Bizim temel sorunumuz insanlar olarak yaratılmış olmamız gerçeğinden değil, günahtan ve günahın dünyamızda bozduklarından ileri gelmektedir. Onun yıkıcı etkileri her yerde ve her kişide görülmektedir.

İsa’ya şükürler olsun, bizi bu insan çıkmazından kurtaracak bir yol açılmıştır (Yu. 1:29, Yu. 3:14-21). Yoksa hiç umudumuz olmayacaktı.

`Ömrümüz ne kadar çabuk geçiyor olursa olsun İsa'da sahip olduğumuz vaat nedir? (Bkz. Yuhanna 3:16.) O olmasa ne umudumuz olabilirdi?`