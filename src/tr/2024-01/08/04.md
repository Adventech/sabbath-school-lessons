---
title:  Rab’bin Sınavı
date:   20/02/2024
---

`Mezmurlar 81:7, 8; Mezmurlar 95:7-11 ve Mezmurlar 105:17-22 ayetlerini okuyun. Bu ayetlerde ilahi sınavın içeriği nedir?`

Meriva, İsrail’in, Tanrı’nın onların ihtiyaçlarını karşılayacak sadakate ve kudrete sahip olmadığını sınadıkları yerdir (Çık. 17:1-7; Mez. 95:8, 9). 81. Mezmur şaşırtıcı bir değişiklik yapıyor ve aynı olayı, Tanrı’nın İsrail’i sınadığı bir zaman olarak yorumluyor (Mez. 81:7). Sonuç olarak, halk itaatsizlikleri ve güvensizlikleri yüzünden (Mez. 8:11) Tanrı’nın sınavında başarısız oldu.

Meriva’dan bahsedilmesi iki yönlü bir mesaj iletiyor. İlk olarak, Tanrı’nın halkı geçmiş kuşakların hatalarını tekrarlamamalıdır. Onun yerine, Tanrı'ya güvenmeli ve O’nun yolundan yürümelidirler (Mez. 81:13). İkinci olarak, halk sınavda başarısız olmuş olsa da, sıkıntıya düştüklerinde Tanrı onları kurtarmaya gelmiştir (Mez. 81:7). Tanrı’nın geçmişteki kurtaran lütfu, O’nun yeni kuşaklara lütfu için güvence vermektedir.

105. Mezmur, Tanrı’nın, Yusuf’un geleceği konusunda Tanrı’nın Sözü’ne olan güvenini sınamak için denemelerden yararlandığını göstermektedir (Yar. 37:5-10, Mez. 105:19). 19. ayetteki İbranice Tsarap, “sınadı” sözcüğü, bir “temizleme,” “inceltme,” ya da “arıtma” anlamı taşımaktadır. Yani, Tanrı’nın Yusuf’un imanını sınamasının amacı, Tanrı’nın vaadi konusundaki herhangi şüpheyi ortadan kaldırmak ve Yusuf’un, Tanrı’nın rehberliğine olan güvenini güçlendirmekti.

İlahi eğitimin amacı, Tanrı’nın çocuklarını güçlendirmek ve Yusuf’un örneğinde gösterildiği gibi, onları vaadin gerçekleşmesine hazırlamaktır (Mez. 105:20-22).

Bununla birlikte, Tanrı’nın talimatlarını reddetmek, artan inatçılığa ve dik kafalı kişinin yüreğinin katılaşmasına yol açmaktadır.

“Tanrı, yasasına çabuk ve sorgulamayan bir itaat talep etmektedir; fakat insanlar uykudalar; ya da bahaneler ve dalavereler üreten, onların şüphelerini fetheden Şeytan’ın hileleri yüzünden akılları karışmış durumda. Şeytan onlara da bahçede Havva’ya dediği gibi, ‘kesinlikle ölmezsiniz’ diyor. İtaatsizlik sadece suçlu kişinin yüreğini ya da vicdanını katılaştırmakla kalmıyor, aynı zamanda başkalarının da yozlaşmaya meyletmesine yol açıyor. Onlara ilk bakışta çok yanlış gelen şey, sürekli önlerine geldikçe yavaş yavaş bu görünümünden kurtuluyor, ta ki sonunda onlar da bunun bir günah olup olmadığını sorgulayana ve bilinçsizce aynı hataya düşene kadar.”—Ellen G. White, _Testimonies for the Church_ [Kilise İçin Tanıklıklar], 4. cilt, s. 146.

`Günahın yüreği nasıl katılaştırdığı konusunda sizin kendi tecrübeniz ne oldu? Bu düşünce neden bizi itaat edecek gücü bulabileceğimiz çarmıha yönlendirmelidir?`