---
title:  Sözünü Yüreğimde Sakladım
date:   18/02/2024
---

`Mezmurlar 119:1-16, 161-168 ayetlerini okuyun. Tanrı’nın buyruklarını nasıl tutmalıyız ve bunu yapmanın sağlayacağı bereketler nelerdir?`

Kutsal Kitap her gün yaşanan bir iman hayatını, Tanrı’nın doğruluk yolunda O’nunla bir yolculuk (“yürüyüş”) olarak tasvir ediyor. Bu iman hayatı “RAB’bin yasasına göre” (Mez. 119:1) yaşayarak ve O’nun “yüzünün ışığında” (Mez. 89:15) yürüyerek sürdürülür. Bunlar hiçbir şekilde iki farklı yürüyüş değildir. Tanrı’nın yüzünün ışığında yürümek ifadesiyle, Tanrı’nın yasasını tutmak ima edilmektedir. Aynı şekilde, “Rab’bin yasasına göre” yaşamak da tüm yüreğimizle Rab’bi aramak anlamına gelir (Mez. 119:1, 2, 10).

“Yolları temiz olmak,” Mezmurlar’da bulunan bir diğer doğru yaşam sürme tarifidir (Mez. 119:1). “Temiz” sözcüğü, Tanrı açısından kabul edilebilir olan "kusursuz" bir kurbanı tarif etmektedir (Çık. 12:5). Aynı şekilde, diri bir kurban olan (Rom. 12:1) doğru yaşayan kişinin yaşamı, günah sevgisiyle lekelenmemiş olmalıdır. Tanrı'ya adanmış bir yaşam aynı zamanda “kusursuz bir yoldur” (Kemal yolu), yani kişinin hayatta Tanrı’yı hoşnut eden bir yönde ilerlediği anlamına gelir (Mez. 101:2, 6 KM, ayrıca bkz. Mez. 18:32).

Tanrı’nın buyruklarını yerine getirmek hiçbir surette ilahi kuralları yasacı bir şekilde tutmakla ilgili değildir. Tersine, doğru ile yanlış, iyi ile kötü arasındaki farkı iyi anlamaktan ibarettir (Mez. 111:10 KM; ayrıca bkz. 1Ta. 22:12) ve sadece dışa dönük eylemlerle değil kişinin bütünüyle ilgilidir. “Kusursuz” olmak, Tanrı’nın buyruklarını yerine getirmek ve tüm yüreğimizle Tanrı’yı aramak yaşamın birbirinden ayrılmaz eylemleridir (Mez. 119:1, 2).

Tanrı’nın buyrukları, O’nun dünya için istediklerinin bir açıklamasıdır. İnsanlara nasıl bilge olacakları, özgürce ve huzur içinde nasıl yaşayacakları konusunda bilgi verir (Mez. 119:7-11, 133). Mezmurcu yasadan zevk alıyor çünkü yasa Tanrı’nın sadakati konusunda ona güvence veriyor (Mez. 119:77, 174).

“Yasanı sevenler büyük esenlik bulur, hiçbir şey sendeletmez onları” (Mez. 119:165). Sendeleme ifadesi, ahlaki bir başarısızlığı tarif ediyor. Mezmurcunun adımları için çıra olan Tanrı’nın Sözü (Mez. 119:105), bizi ayartılardan korumaktadır (Mez. 119:110).

`Mesih, yaşamında Tanrı’nın Sözü’nün gücünü nasıl sergilemişti (Mat. 4:1-11)? Bu, Tanrı’nın yasasına itaat etmeye ayarlanmış bir yürekten kaynaklan güç hakkında bize ne anlatmalıdır?`