---
title:  Kötülük Yolunun Aldatıcılığı
date:   21/02/2024
---

`141. Mezmuru okuyun. Mezmurcu ne için dua ediyor?`

141. Mezmur dahili ve harici ayartılardan korunma için bir duadır. Mezmurcu sadece kötülerin hileleri yüzünden tehlikede değil (Mez. 141:9, 10), aynı zamanda kötüler gibi davranma ayartısıyla karşı karşıyadır. İlk zayıf nokta konuşmada öz-denetimdir ve mezmurcu da Rab’bin, dudaklarının kapısını koruması için dua ediyor (Mez. 141:3). Bu tasvir, Kutsal Kitap zamanlarında kenti koruyan şehir kapılarını koruma kavramını anıştırıyor.

Ayartı aynı zamanda, Tanrı’nın çocuğunun doğruların tavsiyesine mi uyacağı yoksa kötülerin lezzetli şeylerinin cazibesine mi kapılacağı konusundadır (Mez. 141:4, 5). Mezmurcu yüreğini öncelikli tehdit olarak tarif ediyor çünkü gerçek mücadele orada gerçekleşiyor. Tanrı’nın çocuğunu ayartıdan yalnızca Tanrı'ya tam bir güven ve adanmışlıkla gerçekleştirilen aralıksız dua koruyabilir (Mez. 141:1,2).

`Mezmurlar 1:1 ve 141:4 ayetlerini okuyun. Ayartının ilerleyen ve kurnaz doğası burada nasıl tarif ediliyor?`

Mezmurlar 141:4 ayeti ayartının ilerleyen doğasını tarif ediyor. İlk olarak yürek kötülüğe eğilim gösterir. Sonra kötü işler yapmaya başlar (İbranicedeki anlamı, eylemin tekrarlayan özelliğini vurgulamaktadır). Son olarak da yürek kötülerin lezzetlerini yer, yani onların kötü adetlerini, arzulanan bir şey olarak kabul eder.

Benzer şekilde, Mezmurlar 1:1 ayetinde, Tanrı’nın çocuğunu Rab’bin yolunda yürümekten alıkoymak amacıyla, onun kötülerle birlikte yürümesi, günahkarların yolunda durması ve son olarak da alaycıların yanında yer alması için ayartı gelir. Günahkarlar, kötüler ve alaycılar: onlar gibi olmamalı ya da bizi Rab’den uzaklaştırmalarına izin vermemeliyiz.

Mezmurlar ayartının ilerleyen, cezbedici ve kurnaz niteliğini tarif etmektedir ve bu, kişinin sadece bütünüyle Rab’be güvenerek zafer kazanabileceği gerçeğinin altını çiziyor. Mezmurlar, ayartı sırasında kişinin söylediği ve dinlediği sözlerin önemini vurguluyor. Kötülerin sonu da, doğruların sonu da insanlara Tanrı’daki bilgeliği aramaları gerektiğini öğretmelidir (Mez. 1:4-6, Mez. 141:8-10). Fakat her iki Mezmur’da da, Tanrı’nın çocuklarının sonuçta haklı çıkarılmaları geleceğe kalmaktadır. Bu, imanlıların sabırla Tanrı’ya güvenmeye ve O’na kulluk etmeye çağrıldıkları anlamına geliyor.