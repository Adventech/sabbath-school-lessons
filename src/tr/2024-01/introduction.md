### Mezmurlar: Tanrı ile Halkın Açık Yürekle Buluştuğu Yer

Mezmurlar Kutsal Kitap’taki en _mükemmel_ dualar ve ilahilerdir. Sıradan kişiler, krallar, şairler ve rahipler tarafından övgü, sevinç, keder ve çaresizlikle söylenmiş, bir başınayken ya da halk içinde dile getirilmiş, hem doğru olan kişilerin hem de tövbe eden günahkarların ifade ettiği Mezmurlar, kuşaklarca imanlı için bir dua kitabı ve ilahi kitabı olarak hizmet etmiştir.

Mezmurlar ayırt edici işlevini, Kutsal Kitap’ın büyük bölümü bize _hitaben_ konuşurken, onun bizim için ve bizimle _birlikte_ konuşuyor olması gerçeğine borçludur. Mezmurlar bir bereket, umut ve canlanma kaynağıdır, kişinin hem kendisini hem Tanrı’nın büyüklüğünü düşünme rehberidir. Kişi derinliklerden çığlık attığında özgürleştirici, Tanrı'ya yenilenmiş bir teslimiyet için büyüleyicidir. Bu sebeple, pek çok kişinin Mezmurlar’ın kendi duyguları ve deneyimleriyle dolu olduğunu fark etmesi, insanların onları kendi duaları olarak benimsemeleri şaşırtıcı değildir. Luther Mezmurlar’dan dokunaklı bir biçimde bahsetmektedir: “Sevinci ifade edecek daha asil sözler, övgü ve şükran Mezmurları’ndan başka nerede bulunabilir? Onlarda tüm kutsalların yüreklerini, sanki güzel bir mutluluk bahçesine bakıyor ya da göğü seyrediyor gibi görebilirsiniz . . . Kederi ifade etmek için, ağıt Mezmurları’nda bulacaklarınızdan daha engin, daha tövbekar, daha hüzünlü sözleri başka nerede bulabilirsiniz? Bunlarda tüm kutsalların yüreklerini, sanki ölüme bakıyor ya da cehennemi seyrediyor gibi görürsünüz. Sahne o kadar karanlık ve belirsizdir ki, Tanrı’nın gazabının değişen gölgeleriyle resmedilir . . . Bu sebeple, tüm kutsalların en sevdiği kitabın neden Mezmurlar kitabı olduğunu anlıyoruz. Çünkü herhangi durum içinde olan herhangi kişi, ihtiyaçlarına uyan, sanki onun iyiliği için oraya yerleştirilmiş olduğunu düşündürecek kadar mahsus Mezmur'u, Mezmurlar içinde bulabilir. Onlarla eş değer ya da daha iyi sözler başka kitapta bulunamaz.”— _Martin Luther: Selections From His Writings_ [Martin Luther Yazılarından Seçmeler], John Dillenberger, s. 39, 40.

Mezmurlar’ın yaşamı dönüştüren gücünü tecrübe etmek için, biz de, övgülerini, dileklerini, itiraflarını, ağıtlarını ve şükranlarını egemen lütuf ve adalet Tanrısı’na iletmek amacıyla onlardan faydalanmış olan kuşaklar gibi Mezmurlar’ı söylemeye, Mezmurlar’la dua etmeye çağrılıyoruz.

O halde Mezmurlar’ı _çalışmalı_ mıyız? Kutsal Yazılar’ın tamamı gibi Mezmurlar da kendi tarihsel, teolojik ve edebi bağlamları içinde yazılmıştır. Mezmurlar çalışmasının gayesi, Mezmurlar’ın kendine has dünyasını günümüz okuyucusuna yaklaştırmaktır. Mezmurlar’ın, Tanrı’nın halkının duaları ve hatta beden almış Rab olarak İsa’nın okuduğu dualar olmakla birlikte, aynı zamanda İsa _hakkındaki_ dualar olduklarına da dikkat etmeliyiz. Onlar Tanrı’nın insanlığa vahyidir. Bu sebeple, Mezmurlar çalışmasının diğer bir hedefi de Tanrı’nın İsa Mesih’te ve İsa Mesih aracılığıyla dünya için yaptıklarını, yapıyor olduklarını ve yapacaklarını Mezmurlar’dan öğrenmektir.

Mezmurlar 150 şiirin toplanmasından oluşuyor olsa da, bu toplanma göründüğü kadar rastgele olmayabilir. Mezmurlar Tanrı’nın çocuklarından pek çoğu için müşterek olan ruhsal bir yolculuğa tanıklık eder. Yolculuk Tanrı’nın egemen hükmüyle kurulmuş ve güvence altına alınmış, iyinin ödüllendirilip kötünün cezalandırıldığı bir imanla başlamaktadır. Çalışmamızda ilerledikçe, kötülük imanın düzenli dünyasına meydan okunduğunda ve tehdit ettiğinde neler olduğunu göreceğiz. Tanrı hala hüküm sürüyor mu? İmanlılar yabancı bir yerde Rab’bin ezgisini nasıl söyleyebilir?

Arzumuz ve duamız Mezmurlar’ın yaşam yolculuğumuzda bizi güçlendirmesidir. Onlar aracılığıyla, İsa Mesih'i yüz yüze göreceğimiz güne kadar her gün Tanrı ile açık yürekle buluşacağız.

_Eski Ahit profesörü olan Dragoslava Santrac Yedinci Gün Adventist Genel Merkezi’nin Genel Konferansında, Yedinci Gün Ansiklopedisi’nin yönetici editörüdür. Yedinci Gün Adventist Kutsal Kitap Şerhi için Mezmurlar 76-150 bölümlerini yazmıştır._