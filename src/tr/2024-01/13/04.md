---
title:  Demetlerle Dönmek
date:   26/03/2024
---

`126. Mezmuru okuyun. Tanrı’nın halkına güç ve umut veren şey nedir? Burada, bu bağlamda bugün kendi yaşamlarımıza uygulayabileceğimiz ne söylenmektedir?`

Rab’bin mucizevi kurtarışları Tanrı’nın halkı için tükenmez bir ilham kaynağı ve gelecek için umut kaynaklarıdır. Geçmişteki kurtarış o kadar büyüktü ki, bir rüyanın gerçek olması diye tarif edilebilirdi (Yşa. 29:7, 8). 126. Mezmur’da geçmişte halkını sürgünden kurtardığı için Tanrı’yı öven kuşağın (Mez. 126:1), mevcut durumda sürgünde bulunduğuna dikkat edin (Mez. 126:4).

Fakat geçmişin sevinci ve rahatı ezgiler aracılığıyla yeniden yaşanmakta ve mevcut duruma mal edilmektedir. Yeni kuşaklar, kendilerini olayları birinci elden görmüş kişilerin arasında var sayarak Kutsal Kitap tarihini canlı tutmaktadırlar. Böylelikle yaşayan bir iman, Tanrı’nın geçmişte halkı için gerçekleştirdiği büyük işleri, Rab’bin sadece onlar (geçmiş imanlı kuşakları) için değil, bizim için yaptığı bir şey gibi benimser.

Aslında, geçmişin hatıraları bugün için umudu teşvik eder. “Suya kavuşan vadiler” (Mez. 126:4) tasviri, Tanrı’nın aniden ve kudretli bir şekilde halkı için harekete geçtiğini gösteren güçlü bir mecazdır. Yahudiye’nin güneyi çorak çöl arazisiydi. Yağmur mevsiminde sağanak yağmurlardan sonra vadiler hızla akan suyla dolup taşardı. Erken yağan ya da geç gelen yağmurlar, tarım mevsiminin başarısında önemli bir rol oynardı (Yas. 11:14, Yas. 28:12). Benzer şekilde, gözyaşları içinde ekme ve sevinç çığlıklarıyla biçme tasviri (Mez. 126:5, 6), zor bir geçmişten mutlu bir geleceğe doğru ilahi önderliğin güçlü bir vaadiydi.

Hasat mevsiminin sonu, eski zamanda İbrani hacıların mevsimlik meyveleri Yeruşalim’de bulunan Tanrı’nın tapınağına getirdikleri zamandı (Çık. 34:22, 26). Hasat konusu o dönemde halk için potansiyel bir ruhsal ders sağlıyordu. Tarlaların, bahçelerin ve bağların ekimi ve bakımı nasıl bereketli hasatla ödüllendiriliyorsa, Tanrı’nın halkının yaşadığı mevcut zorluklar da zamanın sonunda kurtuluş sevinciyle taçlandırılacaktır. Büyük hasat tasviri, Tanrı’nın, Mesih’in ikinci gelişinde yeryüzündeki krallığını yeniden inşa etmesine işaret etmektedir (Amos 9:13-15, Mat. 9:37). Fakat burada da bekleme konusu yine karşımıza çıkıyor. Hasatta olduğu gibi, meyveyi ve çalışmamızın sonuçlarını görmek için de beklemeliyiz.

`Rab’bin açıkça ve şüphe götürmez bir şekilde yaşamınızda veya başkasının yaşamında çalıştığını gördüğünüz zamanlar üzerine düşünün. Şu an her ne yaşıyor olursanız olun, bu tecrübelere dayanarak nasıl umutlanabilirsiniz?`