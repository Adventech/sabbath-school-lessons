---
title:  Rab’bin Sebt Dinlenmesinde Beklemek
date:   27/03/2024
---

`92. Mezmuru okuyun. Bu ezgide Sebt günü için, Sebt gününün hangi iki unsuru vurgulanıyor?`

Ellerinin işi için Rab’bin övülmesi (Mez. 92:4, 5) ve doğru kişilerin cennet gibi resmedilmesi (Mez. 92:12-14) açıkça Yaratılış’a işaret ediyor; Sebt gününü anan ilk unsur budur. Mezmur aynı zamanda, adalet Tanrısı olarak düşmanları karşısında zafer kazandığı için Tanrı’yı methediyor (Mez. 92:7-15) ve böylelikle ikinci Sebt günü konusunu pekiştiriyor–kötülükten kurtuluş (Yas. 5:15-15). 92. Mezmur geçmişte dünyayı yarattığı ve bugün de sürdürdüğü için Tanrı’yı övüyor ve son zamandaki kalıcı ilahi huzur ve düzen umuduna işaret ediyor.

İnsanlar Sebt dinlenmesinin keyfini çıkarabilir çünkü Tanrı “Yüceler Yücesidir” (Mez. 92:1); O’nun yüksek yerlerdeki üstün mevkisi, düşmanları karşısında O’na benzersiz bir avantaj sağlamaktadır.

Fakat O Yüceler Yücesi olmasına rağmen, Rab O’na seslenen herkesi kurtarmak için seve seve aşağıya uzanmaktadır. Rab’bin yaratılış ve özellikle de bu yaratılışın kurtarılması işi insanları Tanrı'ya ibadet edip O’nu sevmeye teşvik etmelidir. Sonuçta düşmüş bir yaratılışta kurtarılma umuduna sahip olmadan yaşamak pek de heyecanlanılacak bir şey değildir. Doğar, acı çeker ve ölürüz ve bunu hiçbir umuda sahip olmadan yaparız. Bu sebeple Rab’bi sadece Yaratıcımız olduğu için değil, Kurtarıcımız olduğu için de övüyoruz.

“Taze zeytinyağı” ifadesi, mezmurcunun Tanrı'ya, O’nun yeniden kutsanmış bir kulu olarak hizmet etmek için yenilenmiş bir adanmışlığa sahip olduğunu gösteriyor. Zeytinyağıyla meshedilme, rahip ya da kral gibi seçilmiş kişilerin kutsanması için gerçekleştiriliyordu (Çık. 40:15, 1Sa. 10:1). Fakat mezmurcu kendi meshedilişini tarif ederken alışılmadık bir İbranice sözcük olan balal sözcüğünü kullanıyor. Balal genellikle Tanrı’nın kullarının meshedilişini tasvir ederken değil, zeytinyağının, sununun diğer parçalarıyla “yoğrulmasını” ifade ederken kullanılan bir sözcüktür (Çık. 29:2, Lev. 2:4, 5). Mezmurcunun benzersiz biçimde balal sözcüğünü kullanması, onun kendisini canlı kurban olarak Rab'be sunmak ve tüm benliğini Tanrı'ya adamak istediğini ifade ediyor (Rom. 12:1).

Bir Mezmur’da Sebt gününe ithaf edilmiş bir kutsanma hakkında düşüncelerle karşılaşmak şaşırtıcı değil çünkü Sebt günü Rab’bin halkını kutsadığının belirtisidir (Çık. 31:13). Hurma ağaçları ve Lübnan sediri tasvirleri, Tanrı’nın halkının imanla, Tanrı’nın harika gayelerine ve sevgisine gerçekten değer vererek büyüdüğünü resmediyor. Sebt günü Rab’bin halkıyla yaptığı kalıcı antlaşmanın belirtisidir (Hez. 20:20). Bu sebeple, Sebt günü dinlenmesi Tanrı’nın halkı için gereklidir çünkü Rab antlaşmaya dayanan tüm vaatlerini yerine getirsin diye güven içinde O’na umut bağlamaları için onları güçlendirmektedir.

`92. Mezmur’u bir kez daha baştan sona okuyun. Burada bize hangi büyük umut sunulmaktadır ve biz şimdi bile onun söyledikleriyle nasıl teselli bulabiliriz?`