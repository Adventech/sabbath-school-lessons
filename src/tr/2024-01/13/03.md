---
title:  Sütten Kesilmiş Çocuğun Huzuru
date:   25/03/2024
---

`131. Mezmuru okuyun. Bu Mezmur Tanrı’yla olan ilişkimiz hakkında bize ne öğretiyor?`

Tanrı’nın halkı imanlılara ıstırap veren bir dünyada, neredeyse her kişi için ayartılar ve zorluklarla dolu olan bir dünyada yaşıyor. Tanrı’nın çocuğu olduğuna ve yaşamı için Tanrı'ya bağımlı olduğuna dair yenilenmiş bir kanaat mezmurcuyu avutuyor ve onu gururunun hiçbir değeri olmadığını itiraf etmeye yönlendiriyor. Gururun sahtekarlığı, gururlu kişileri kendilerinin ötesine bakmaktan aciz, benmerkezci insanlara dönüştürmesidir. Gururlu insanlar işte bu şekilde Tanrı’nın yüksek gerçekliğine karşı körleştirilirler.

Öte yandan, doğru kişiler gözlerini kaldırıp Tanrı'ya bakarlar (Mez. 123:1, 2). Tanrı’nın yüceliğini kabullenmek onları alçakgönüllü yapar, çıkarcılıktan ve boşuna ihtiraslardan kurtarır. Mezmurcu “büyük işlerle” uğraşmadığını, gözünün “yükseklerde” olmadığını itiraf ediyor (Mez. 131:1). Bu ifadeler Tanrı’nın dünyadaki, insan kavrayışının çok ötesinde olan işlerini tarif ediyor. Modern bilim bize “en basit” şeylerin bile son derece karmaşık ve kavrayışımızın en azından şimdilik çok ötesinde olabileceğini gösterdi. Aslında büyük bir ironi bulunuyor: fiziksel dünya hakkında daha çok şey öğrendikçe önümüzde daha büyük sırlar beliriyor.

Bu arada, Mezmurlar 131:2 ayetindeki, “ana kucağında sütten kesilmiş çocuk gibi” mecazı, dinginlik bulan ve Tanrı’nın kucağında sessizleşmiş kişinin güçlü bir tasviridir. Bir çocukla annesi arasındaki, çocuğun yaşamının çeşitli safhalarındaki şefkatli ilişkiye işaret etmektedir.

Tanrı, bizi temelsiz hırslarımızdan ve gururdan uzaklaştırarak, yani sütten keserek katı gıdayla tanıştırmaktadır. O da, “beni gönderenin isteğini yerine getirmek ve O’nun işini tamamlamaktır” (Yu. 4:34, ayrıca İbr. 5:12-14). 131. Mezmur'da tasvir edilen çocuksu güven, yaşamın zorluklarıyla denenmiş ve sınanmış, Tanrı’nın, Sözü’ne bağlı ve güvenilir olduğunu anlamış olgun bir imandır.

Mezmurcu’nun sondaki dikkati Tanrı’nın halkının iyiliğine odaklanıyor. Nihayetinde, biz Tanrı’yla olan tecrübemizi, O’nun kilisesini güçlendirmek için kullanmaya çağrılıyoruz. Yani, Tanrı’nın sadakati ve iyiliği konusunda kişisel olarak öğrendiklerimizi, herhangi sebeple imanlarıyla mücadele etmekte olan kişilerle paylaşabiliriz. Mesih hakkındaki tanıklığımız, O’nu kendileri tanımaya ihtiyaç duyan pek çok kişinin bulunduğu kilise dahilinde bile olabilir.

`“Size doğrusunu söyleyeyim, yolunuzdan dönüp küçük çocuklar gibi olmazsanız, Göklerin Egemenliği’ne asla giremezsiniz” (Mat. 18:3). Burada İsa bize ne söylüyor? Bu düşünce neyi gerektiriyor?`