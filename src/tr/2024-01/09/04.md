---
title:  Antlaşmasına Sonsuza Kadar Bağlı
date:   27/02/2024
---

`Mezmurlar 89:27-32, 38-46 ve Mezmurlar 132:10-12 ayetlerini okuyun. Davut ile yapılan antlaşma ne hakkındaydı? Ona zarar veren şey neydi?`

Davut ile yapılan antlaşma, Tanrı’nın Davut’un soyuna sonsuza kadar destek vermesi ve Tanrı’nın halkının refahı konularındaki vaatlerinden oluşmaktadır (2Sa. 7:5-16; Mez. 89:1-4, 19-37; Mez. 132:12-18). Antlaşmanın kalıcılığı, Tanrı’nın içtiği ant ve kralın Tanrı'ya sadakati üzerine tesis edilmişti. Fakat Kral Davut gibi adanmış krallar dahi Rab’be her zaman sadık değillerdi. 89. Mezmur, Davut ile yapılan antlaşmanın muhteşem vaatlerinin kaybolduğu acı gerçeği konusunda ağıt yakar gibidir. İsrail Tanrı tarafından çaresizce terk mi edilmişti? Cevap elbette hayır!

Tanrı’nın gazabı, evet ilahi yargılamanın bir ifadesidir (Mez. 38:1, Mez. 74:1). Fakat bu durum sonsuza kadar devam etmez çünkü insanlar tövbe ettiklerinde, Tanrı’nın sonsuza dek kalıcı sevgisi onların günahlarını bağışlar. Bununla birlikte, sona erse de, Tanrı’nın günah işlemiş insanlardan hoşnutsuzluğu ciddidir. İnsanlar itaatsizliklerinin acı sonuçlarını hisseder ve günahlarının ağırlığının farkına varırlar (Mez. 89:38-46). Yine de, Tanrı’nın öfkesinin geçici niteliğine çağrıda bulunarak, “daha ne kadar?” diye sorarlar (Mez. 89:46). Yenilenmiş umut, Tanrı’nın, lütfunu sadakatle “anımsayacağına” yeniden güvenmekten kaynaklanır (Mez. 89:47, 50).

Kısacası, atlaşmanın insan bileşeni başarısız olmuş olsa da, insanlar İsrail’in ve tüm dünyanın bütün doğruluğunu ve kurtuluşunu somutlaştıran Mesih aracılığıyla Tanrı’nın değişmeyen amaçları vaadinde huzur bulabilirler. Yani, sonuçta Tanrı üstün gelecek ve O’nun sonsuz krallığı sonsuza dek kurulacaktır fakat bu Tanrı’nın halkı sayesinde değil, sadece İsa sayesinde gerçekleşecektir.

İsa, Davut’un Oğlu’dur ve Mesih’tir (Mat. 1:1, İbra. 1:8). Mesih’in bir örneği olan Davut’a Tanrı’nın ilk oğlu diyen Mezmurlar 89:27 ayeti ima edilerek, O’na “bütün yaratılışın ilk doğanı” (Kol. 1:15) denmektedir. “Ben de onu ilk oğlum, dünyadaki kralların en yücesi kılacağım.”

“İlk oğul” sıfatının, Davut'un biyolojik durumunu ifade etmediği açıktır çünkü Davut anne babasının sekizinci çocuğuydu (1Sa. 16:10, 11). İsa için de aynı şey geçerlidir. Bu unvan O’nun özel payesini ve yetkisini simgelemektedir (Kol. 1:16, 20-22). Tanrı İsa’yı ölümden dirilttiğinde, O’nu tüm dünya üzerinde egemen Kral yapmış oldu (Elç. 2:30, 31).

`Koloseliler 1:16, 20-22 ayetlerini okuyun. Bu ayetler İsa’nın kim olduğu ve bizim için ne yaptığı konusunda bize ne öğretiyor? Bu gerçekten kendiniz için hangi vaadi çıkarabilirsiniz?`