---
title:  Tanrı Nerede?
date:   30/01/2024
---

`Mezmurlar 42:1-3; Mezmurlar 63:1, Mezmurlar 69: 1-3 ve Mezmurlar 102:1-7 ayetlerini okuyun. Mezmurcunun çok acı çekmesine sebep olan şey nedir?`

Mezmurcuyu üzen yalnızca kişisel ve toplumsal acılar değil, aynı zamanda Tanrı’nın, kullarının yaşadığı zorluklarla ilgisizmiş gibi görünmesidir. Tanrı’nın eksikliği kuru toprakta yoğun susuzluk (Mez. 42:1-3, Mez. 63:1) ya da ölüm acısı (Mez. 102:2-4) gibi hissedilir. Mezmurcu Tanrı’dan ayrılmış gibi hissediyor, kendisini yalnız kuşlara benzetiyor. “Issız yerlerdeki ishakkuşunu andırıyorum, viranelerdeki kukumav gibiyim. Gözüme uyku girmiyor, damda yalnız kalmış bir kuş gibiyim” (Mez. 102: 6,7).

Issız yerlerden bahsedilmesi Tanrı’dan soyutlanmış olma düşüncesini vurguluyor. “Damda yalnız kalmış bir kuş” yuvasının, dinlendiği yerin dışında olan bir kuştur. Sanki derin sular tarafından yutulmakta olan ve “dipsiz bir batağa” çekilen mezmurcu, “derinliklerden” Tanrı'ya sesleniyor (Mez. 69:1-3, Mez. 130:1). Bu tasvirler ilahi müdahale olmadan bir çıkışı olmayan kasvetli bir durumu betimliyor.

`Mezmurlar 10:12, Mezmurlar 22:1, Mezmurlar 27:9 ve Mezmurlar 39:12 ayetlerini okuyun. Mezmurcu Tanrı'nın görünürdeki yokluğuna nasıl karşılık veriyor?`

Mezmurcuların Tanrı’nın sessizliği karşısında sessiz kalmamak konusunda kararlı olmaları dikkat çekicidir. Değişmez bir şekilde, mezmurcular duaya inanıyorlar çünkü dua, yaşayan ve merhametli Tanrı'ya yöneltilmiştir. Tanrı görünürde öyle olmasa da aslında hala oradadır. O hala, geçmişte onları işitmiş olan aynı Tanrı’dır bu sebeple mezmurcular O’nun şimdi de onları işittiğinden emindirler.

Tanrı’nın sessiz kaldığı durumlar mezmurcuları kendilerini araştırmaya ve güvenle, alçakgönüllü taleplerle Tanrı’yı aramaya yönlendiriyor. Tanrı’nın sonsuza dek sessiz kalmayacağını biliyorlar. Mezmurlar, içinde bulunduğumuz koşullardan bağımsız olarak, Tanrı'yla iletişimin sürmesi gerektiğini gösteriyor.

`Mezmurcunun Tanrı’nın görünürdeki yokluğuna verdiği karşılıklardan ne öğrenebiliriz? Tanrı’nın sessiz göründüğü zamanlara siz nasıl karşılık veriyorsunuz? İmanınızı sürdüren şey ne oluyor?`