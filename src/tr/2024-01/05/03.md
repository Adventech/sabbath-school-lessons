---
title:  Ölümün Kapısında
date:   29/01/2024
---

`Mezmurlar 41:1-4; Mezmurlar 88:3-12 ve Mezmurlar 102:3-5, 11, 23, 24 ayetlerini okuyun. Bu ayetler hangi tecrübeleri tarif ediyor? Burada söylenenlerle ne şekilde ilişki kurabiliyorsunuz?`

Bu hastalıktan ve ölümden kurtuluş duaları Tanrı’nın çocuklarının bu dünyanın ıstıraplarından muaf olmadıklarını gösteriyor. Mezmurlar, mezmurcunun korkunç ıstıraplarını ortaya koyuyor. Gücünü yitirmiştir, çimenler gibi solmaktadır, yemek yiyemez durumdadır, ölüler arasına atılmıştır, mezarda yatan cesetler gibidir, yakınlarından uzaklaşmıştır, acı çekmektedir ve çaresizdir. Bir deri bir kemiğe dönmüştür.

Pek çok Mezmur Rab’bin, İsrail’in itaatsizliği yüzünden bu sıkıntılara izin verdiğini varsaymaktadır. Mezmurcu günahın hastalık getirebileceğinin farkına varmıştır bu sebeple şifadan önce gelen bağışlanmadan bahsetmektedir (Mez. 41:3, 4). Bununla birlikte, 88. Mezmur ve 102. Mezmur gibi bazı Mezmurlar, Tanrı’nın halkının masum olduğu halde ıstırap çekmesini, anlaması ne kadar zor olsa da hayatın bir gerçeği olarak kabul ediyor.

88. Mezmur’da Tanrı mezmurcuyu ölümün eşiğine getirmekle suçlanıyor (Mez. 88:6-8). Fakat dikkat edin, en cüretkar şikayetler söylenirken dahi, ağıt açıkça bir iman davranışıdır çünkü egemen olan Rab sıkıntıya izin verdiyse, çocuğunu iyileştirecek kudrete de sahiptir.

Mezmurcu mezarın eşiğinde Tanrı’nın harikalarını, sevecenliğini, sadakatini ve adaletini hatırlıyor (Mez. 88:10-12). Tanrı yüzünden acı çektiğini düşünmesine rağmen, mezmurcu O’na tutunuyor. Istırap içinde olmasına rağmen, Tanrı’nın sevgisini inkar etmiyor ve tek kurtuluşunun Tanrı olduğunun farkında. Bu çağrılar mezmurcunun sadece ıstırabı biliyor olmadığını, aynı zamanda Tanrı’nın lütfunu ve bu ikisinin illaki birbirini dışlamadığını yakından bildiğini gösteriyor.

Kısacası, Tanrı’nın ıstıraba izin vermesi de, kurtarması da O’nun mutlak egemenliğinin göstergesidir. Tanrı’nın her şeye hakim olduğunu bilmek umut aşılıyor. 88. Mezmuru Mesih’in ıstırabının ışığında okuduğumuz zaman, O’nun sevgisinin derinlikleri bizi şaşkına çeviriyor. O sevgisiyle, insanlık uğruna ölümün kapısından geçmeye razı geldi.

`Çarmıhtaki İsa’yı ve günah yüzünden ne ıstıraplar çektiğini düşünün. Bu gerçek, yani Mesih’teki Tanrı'nın hepimizden daha kötü biçimde acı çekmiş olması, ıstırap ve deneme zamanlarında dahi imanımızı korumamız için bize nasıl yardım edebilir?`