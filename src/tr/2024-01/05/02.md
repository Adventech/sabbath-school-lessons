---
title:  Kötülüğün Günleri
date:   28/01/2024
---

`Mezmurlar 74:18-22 ve Mezmurlar 79:5-13 ayetlerini okuyun. Burada tehlikede olan nedir?`

Mezmurcu, Tanrı ve kötülüğün güçleri arasındaki mücadeleyi kavramaya çalışıyor ve Tanrı’nın akıl ermez tahammülüne ve aynı zamanda O’nun sonsuz bilgeliğine ve kudretine işaret ediyor.

Mezmurlar’da kötülük sorunu öncelikle teolojiktir; yani kaçınılmaz olarak Tanrı hakkındaki sorularla ilgilidir. Bu sebeple, Yeruşalim’in ve tapınağın yıkılması öncelikle ilahi bir rezillik olarak görülmektedir çünkü putperestlerin Tanrı'ya küfretmeleri için bir fırsat oluşturmuştur. Tanrı’nın mirasçıları (İsrail halkı), O’nun asla başarısızlığa uğramayacak olan ilahi seçiminin ve antlaşmasının işaretidir (Yas. 4:32-38, Yas. 32:8, 9). Tanrı’nın mirasçıları kavramı aynı zamanda bir son zaman boyutu barındırmaktadır çünkü bir gün tüm uluslar Tanrı’nın mirasçısı olacak ve O’na hizmet edeceklerdir. Ulusların Tanrı’nın mirasını istila ettiği düşüncesi bu ilahi vaatleri tehdit etmektedir.

Şüphe yok ki, mezmurcu insanların günahlarının Tanrı ile olan antlaşmaya dayalı ilişkiyi bozduğunu ve bunun tüm sonuçlarını halkın üzerine çektiğini kabullenmektedir (Mez. 79:8, 9). Halkın hayatta kalması yalnızca Tanrı’nın lütuf gösterip müdahale etmesine ve günaha kefaret edilmesi yoluyla antlaşmaya dayalı ilişkinin yenilenmesine bağlıdır. Rab, “bizi kurtaran Tanrı’dır” ifadesi, O’nun antlaşmaya dayanan vaatlerine sadık olduğunu açıklamaktadır (Mez. 79:9).

Fakat dünyada Tanrı’nın karakterinin savunulması, İsrail’in hazinelerinin geri alınmasından çok daha önemlidir (Mez. 79:9). Ulusların kötü işleri cezasız bırakılırsa, bu Tanrı gücünü yitirmiş gibi görünecektir (Mez. 74:18–23, Mez. 83:16–18, Mez. 106:47). Tanrı ancak Kendi halkını kurtardığında, O’nun adı aklanacak ve yüceltilecektir.

Bugün olduğu gibi o zaman da aynı ilke mevcuttu. Günahlarımız, dinden sapmalarımız, kötülüklerimiz sadece kendimizi değil, daha da kötüsü adını savunduğumuz Tanrı’yı itibarsızlaştırabilir. Yanlış davranışlarımız, tanıklığımızda ve görevimizde de zararlı etkilere yol açabilir. İsa’nın adını savunan kişilerin davranışları yüzünden kaç kişi bizim inancımıza sırt çevirmiştir?

`“O’nun halkının karakterinin mükemmelleştirilmesinde Allah’ın şerefi, Mesih’in şerefi söz konusudur.”—Ellen G. White, Sevgi Öğretmeni, s. 665. Bu önemli gerçeği ve sizin kendi Hristiyan yaşamınızda ne anlam ifade etmesi gerektiğini nasıl anlıyorsunuz?`