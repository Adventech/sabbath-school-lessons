---
title:  Rab Sıkıntı Zamanında bir Sığınaktır
date:   23/01/2024
---

`Mezmurlar 17:7-9; Mezmurlar 31:1-3 ve Mezmurlar 91:2-7 ayetlerini okuyun. Mezmurcu sıkıntı zamanlarında ne yapıyor?`

Mezmurcu çeşitli sıkıntılarla karşılaşıyor ve sıkıntıdayken, her türlü güç durumda bir sığınak olan Rab’be dönüyor. Güven, kişinin her durumda bilinçli olarak Tanrı'nın egemenliğini kendi yaşamının üzerinde tutma seçimini yapmasıdır. Güven zor durumdayken işe yaramayacaksa hiçbir durumda yaramayacaktır.

Mezmurcunun tanıklığı, “‘O benim sığınağım, kalemdir’ derim RAB için, ‘Tanrım’dır, O’na güvenirim’” (Mez. 91:2), onun Tanrı ile olan geçmiş deneyiminden kaynaklanmakta ve şimdi de gelecek için imanını güçlendirmeye hizmet etmektedir. Mezmurcu Tanrı’dan Yüceler Yücesi ve Her Şeye Gücü Yeten diye bahsederken (Mez. 91:1, 2), Tanrı’nın emsalsiz büyüklüğünü anımsıyor.

Mezmurcu ayrıca bir kişinin Tanrı’da bulabileceği güvenlikten bahsediyor: “barınak” (“sığınak” ya da “saklanma yeri”), “gölge” (Mez. 91:1), “sığınak,” “kale” (Mez. 91:2), “kanatlar,” “kalkan,” “siper” (Mez. 91:4) ve “konut” (Mez. 91:9). Bu simgeler mezmurcunun toplumunda güvenli bölgeleri temsil ediyor. Dünyanın o bölgesinde kişinin, gölgenin kıymetini anlaması için güneşin dayanılmaz ısısını aklına getirmesi yeterlidir ya da kalkan veya siperin sağladığı güvenliğin değerini bilmesi için İsrail’in tarihindeki savaşları hatırlaması yeter.

`Mezmurlar 17:8 ve Matta 23:37 ayetlerini okuyun. Burada nasıl bir simge kullanılıyor ve bu simge neyi açıklıyor?`

En samimi mecazlardan biri de, O’nun “kanatlarının gölgesinde” olmaktan bahsedendir (Mez. 63:7, Mez. 17:8, Mez. 57:1). Bu mecaz, bir anne kuşun korumasını ima ederek, teselli ve güvence temin ediyor. Rab, yavrularını kanatlarıyla koruyan bir kartala (Çık. 19:4, Yas. 32:11) ve sonra da civcivlerini kanatları altında toplayan tavuğa (Mat. 32:37) benzetiliyor.

`Peki ya, felaketlerin saldırdığı ve Rab’bin korumasını göremediğimizi hissettiğimiz zamanlarla nasıl baş edeceğiz? Bu travmalar neden Rab’bin orada, bizimle olmadığı anlamına gelmiyor?`