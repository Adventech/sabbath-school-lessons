---
title:  Tanrı Yargıçtır
date:   16/01/2024
---

`75. Mezmuru okuyun. Kötülerin böbürlenmesi neden boşunadır?`

Egemen Kral olarak, Rab aynı zamanda Kanun verici (Mez. 99:7 KM) ve Hükmedendir (Mez. 98:9, Mez. 97:2 KM). Kötüler sürekli olarak Tanrı’nın yeryüzünde kurduğu adil düzeni tehdit ediyorlar fakat Rab yeryüzünü yargılayacak ve kötülüğün yönetimine son verecektir (Mez. 75:8-10, Mez. 96:13).

75. Mezmur’da kötülerin kesin yok edilişinin pek çok tasviri bulunmaktadır. Kırmızı şarapla dolu kase tasviri (Mez. 75:8), Tanrı’nın öfkesinin ne kadar yoğun olduğunu açıklıyor (Yer. 25:15, Va. 14:10). Kötülerin bütün gücünün kırılması, onların yönetim ve idarelerinin sona erdiğini, artık doğruların kuvvetlerinin yüceltileceğini tasvir etmektedir (Mez. 75:10). Tanrı, yargısını gerçekleştirmek için “belirlediği zamanı” (Mez. 75:2) ya da “muayyen vakti” (KM) beklemektedir. Bu uygulayıcı yargılama açık bir şekilde zamanın sonunda gerçekleşecektir (Mez. 96:13, 1Ko. 15:23-26).

Rab, yargılamasının bir parçası olarak insanların kalplerini incelemektedir. Mezmurlar 14:2 ayetini okuyun. Yaratılış 6:5, 8 ayetlerini anımsatıyor. Her iki ayet de Tanrı’nın dünyayı yargılamasının uygulanmaya başlamasından önce, Tanrı’nın insanların yaşamlarını araştırdığını ve kurtarabileceği herkesi aradığını göstermektedir. Tanrı’nın doğruları savunup kötülerin kaderine karar verdiği bu yargılama bazen “araştırıcı yargılama” diye tanımlanır.

Peki, nasıl çalışır?

İlk olarak, Tanrı, halkını kötülerden kurtarır (Mez. 97:10, Mez. 146:9) ve alçakgönüllüleri kurtuluşla taçlandırır (Mez. 149:4). İkinci olarak, tövbe etmeyen kötüler sonsuza dek yok edilir (Mez. 97:3). Bazı Mezmurlar, insanların silahlarının ilahi Yargıç karşısındaki işe yaramazlığını şiirsel bir biçimde tasvir etmektedir (Mez. 76:3-6). Rab insanların kabahatlerini cezalandırıyor olsa da, O aynı zamanda bağışlayan bir Tanrı’dır (Mez. 99:8). Sadece kötüler değil, Tanrı’nın halkı da Tanrı'ya hesap vermelidir (Mez. 50:4, Mez. 135:14).

Mezmurlar, diğer Kutsal Kitap metinlerinde ifade edilen aynı görüşü iletmektedir: Tanrı’nın yargısı Tanrı’nın halkıyla başlar ve tüm yeryüzüne yayılır (Yas. 32:36, 1Pe. 4:17). Mezmurcu onu yargılaması için Tanrı'ya feryat eder fakat O’nu koruması için Tanrı’nın doğruluğuna güvenmektedir (Mez. 7:8-11; Mez. 139:23, 24).

`Mezmurlar bizi Tanrı’nın yargılarını beklerken sevinç içinde olmaya çağırıyor (Mez. 67:4, Mez. 96:10−13, Mez. 98:4−9). Mesih’in kanının örtmüş olduğu kişiler için Tanrı’nın yargılaması nasıl iyi haber olmaktadır?`