---
title:  Rab Egemenlik Sürüyor
date:   15/01/2024
---

Rab’bin Yaratan olması gerçeği ile ayrılmaz biçimde bağlantılı olan diğer gerçek de Rab’bin Egemen, Hükümdar olmasıdır. “RAB egemenlik sürüyor” beyanatı Mezmurlar 93:1, Mezmurlar 96:10, Mezmurlar 97:1 ve Mezmurlar 99:1 ayetlerinde ciddi bir biçimde duyurulmaktadır ve yankıları Mezmurlar Kitabında baştan sonra duyulmaktadır.

Rab yüceliğe, görkeme ve kudrete bürünmüştür (Mez. 93:1, Mez. 104:1). Çevresini bulut ve karanlık sarmıştır (Mez. 97:2) fakat aynı zamanda “bir kaftana bürünür gibi ışığa” bürünmüştür (Mez. 104:2). Bu mecazlar Kral’ın kudretini ve görkemini yüceltmektedir ve Tanrı'nın insan kavrayışının ötesindeki benzersiz yüceliğini ifade etmek için dikkatle seçilmiştir.

`97. Mezmuru okuyun. Rab’bin egemenliğinin nitelikleri nelerdir? (Mez. 97:2, 10). O’nun egemenliğinin nüfuz alanı nedir? (Mez. 97:1, 5, 9).`

Rab’bin egemenliği, O’nun yaratım (Mez. 96:5), kurtarış (Mez. 98:2) ve yargılama (Mez. 96:10) işlerinde gösterilmektedir. Rab krallığını tüm dünya üzerinde kurmaktadır (Mez. 47:6-9). Tanrı’nın krallığı sonsuza dek kalıcı bir krallıktır, güç ve yücelikte benzersizdir (Mez. 45:6; Mez. 93:1, 2; Mez. 103:19). Rab’bin egemenliği merhamet, adalet ve doğruluk üzerine kurulmuştur, yaratılmış olan dünyaya düzen ve istikrar sağlar (Mez. 98:3, Mez. 99:4). Tanrı’nın egemenliği, ibadet eden göksel ve dünyevi varlıkları Tanrı övgüsünde bir araya getirir (Mez. 103:20-22, 148. Mezmur). Pek çok Mezmur tüm insanlığın Tanrı’nın egemen hükümdarlığını kabul ettiğini tasavvur etmektedir (Mez. 96:10, Mez. 97:1, Mez. 99:1, Mez 145:11–13).

Fakat en azından şimdilik herkes, dünyevi hükümdarlar bile bunu yapmıyor. Rab'bi reddedip O’nunla alay eden ve O’nun halkına zulmeden kötüler tarafından, sürekli olarak Rab’bin egemenliğine meydan okunmaktadır (Mez. 14:1, Mez. 74:3-22). Mezmurcu, bazı kötü kişilerin refah içinde olmasıyla imtihan edilmesine ve Tanrı’nın buna müsamaha göstermesiyle sıkıntıya düşmesine rağmen, Tanrı’nın egemen hükümdarlığına güvenmiş ve O’nun adil yargılarına duyduğu güvenle gelişmeyi sürdürmüştür (Mez. 68:21, Mez. 73:17-20). Tanrı’nın halkı imanla, Mesih’in kefaret eden hizmeti aracılığıyla başlayan Tanrı’nın krallığının açılışına sevinmekte ve Mesih’in ikinci gelişinde gerçekleşecek olan krallığın tamamlanmasını beklemektedir (Mat. 12:26-28, 1Ko. 15:20-28).

`“Ey sizler, RAB’bi sevenler, kötülükten tiksinin.” (Mez. 97:10). Tanrı'ya olan sevgimiz neden kötülükten tiksinmemizi sağlamalıdır? Bu iki kavram ne şekilde birbiriyle ilişkilidir?`