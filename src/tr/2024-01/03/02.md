---
title:  Bizi Rab Yarattı
date:   14/01/2024
---

`8. Mezmur ve 100. Mezmuru okuyun. Mezmurlar’da Tanrı ve halk nasıl resmediliyor? Bu Mezmurlar Tanrı’nın karakteri hakkında ne anlatıyor?`

Yaratılış, Mezmurlar’da Tanrı’nın egemenliğini tasdik etmekte çok önemli bir rol oynamaktadır. O’nun “ellerinin eseri” olan gökler, O'nun yüceliğini ve kudretini duyurmaktadır (Mez. 19:1-4, Mez. 97:6). Tanrı’nın adı yeryüzünün tamamında yücedir (Mez. 8:1, 9). Her şeyi yaratan Rab’dir; O’nun varlığı öncesizliğe uzanır (Mez. 93:2) ve yılları tükenmeyecektir (Mez. 102: 25-27). O sonsuza dek kalıcıdır ve ulusların tanrılarından üstündür, onlar ki sadece “insan elinin eseridir” (Mez. 115:4). Putların “elleri var, hissetmezler” (Mez. 115:7); Rab’be gelince, “yerin derinlikleri O’nun elindedir… Karaya da O’nun elleri biçim verdi” (Mez. 95:4, 5).

Pek çok Mezmur Tanrı’nın kudretinin, diğer ulusların ilahi olduğuna inandıkları doğa güçlerinden fazla olduğunu resmetmektedir (örneğin 29. Mezmur, 93. Mezmur, 104. Mezmur). Bu Mezmurlar Rab’bin tüm yaratım üzerinde egemen olduğu, güçte ve yücelikte üstün olduğu savını teyit etmektedir. Mezmurlar 100:3 ayeti, bizi Yaratanın “kendimiz değil,” Tanrı olduğunu vurgulayarak, putperestliğin kurnaz bir kalıbına, kendi kendine yeterliliğe saldırmaktadır.

Yaratılış ayrıca Tanrı’nın sevgisine tanıklık etmektedir. Var olan her şey varlığını Tanrı'ya borçludur, yaşamı sürdüren O'dur (Mez. 95:7, Mez. 147:4-9). Dikkat edin, Tanrı sadece insanları var etmekle kalmamış, O eski İsrail’i “O’nun halkı, otlağının koyunları” yapmıştır (Mez. 100:3). “O’nun halkı” ve “O’nun koyunları” kavramları, Tanrı’nın halkıyla yakın bir ilişki kurmak istediğini gösteriyor.

Bereketleme gücüne sahip olan ve halkının çoğalmasını sağlayabilecek olan yalnızca Yaratan’dır bu sebeple onların ibadetine ve güvenine yalnızca O layıktır. Pek çok Mezmur nefesi olan her şeyi, tüm yeryüzünü, denizi ve içindeki her şeyi Rab’bin huzurunda sevinçle haykırmaya çağırmaktadır.

Rab’bin yüceliği yaratımda, düşkün dünyevi yaratımda bile görülmektedir ve Mezmurlar bizi ibadet etmeye layık tek varlık Tanrı'ya yönlendirmektedir.

`“İnsan ne ki, onu anasın, ya da insanoğlu ne ki, ona ilgi gösteresin?” (Mez. 8:4). Yaratıcınız olan Tanrı'ya nasıl karşılık veriyorsunuz? Tanrı yıldızları adlarıyla çağırdığına göre (Mez. 147:4), sizce Tanrı sizi ne kadar fazla önemsiyor?`