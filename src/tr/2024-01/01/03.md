---
title:  Mezmurcularla Tanışalım
date:   01/01/2024
---

Pek çok Mezmur’un başlığında adı geçen Kral Davut, İsrail’in ibadetinde ayinleri düzenlemekten sorumluydu. Ona “İsrailin tatlı mezmur şairi” (2Sa. 23:1 KM) deniyor. Yeni Ahit, Mezmurlar’dan bazılarının Davut’a ait olduğunu doğrulamaktadır (Mat. 22:43–45; Elç 2:25–29, 34, 35; Elç 4:25; Rom. 4:6–8). Çeşitli Mezmurlar da aynı zamanda Levili olan tapınak müzisyenleri tarafından bestelenmiştir: Örneğin 50. ve 73.-78. Mezmurlar Asaf; 42. Mezmur 44.-49. Mezmurlar 84-85. Mezmur 87-88. Mezmur Korah’ın oğulları; 88. Mezmur da Ezrahi Heman ve 89. Mezmur da Ezrahi Eytan’ın bestesidir. Onların dışında, Süleyman (72. Mezmur, 127. Mezmur) ve Musa (90. Mezmur) bazı Mezmurlar’ın yazarlarıdır.

`Mezmurlar 25:1–5; Mezmurlar 42:1; Mezmurlar 75:1; Mezmurlar 77:1; Mezmurlar 84:1, 2; Mezmurlar 88:1–3 ve Mezmurlar 89:1 ayetlerini okuyun. Bu Mezmurlar onları yazan kişilerin hayatta yaşadıkları tecrübeler hakkında ne söylüyor?`

Kutsal Ruh mezmurcuları esinledi, yeteneklerini Tanrı'nın ve onların iman topluluklarının hizmetinde kullandı. Mezmurcular gerçek bir bağlılığa ve engin bir imana sahip kişilerdi ama yine de hepimiz gibi umutsuzluğa ve ayartılara meyilliydiler. Uzun zaman önce yazılmış olsa da Mezmurlar mutlaka bugün bizim yaşadıklarımızı da yansıtmaktadır.

“Duam sana erişsin, kulak ver yakarışıma. Çünkü sıkıntıya doydum, canım ölüler diyarına yaklaştı” (Mez. 88:2, 3). Bu, 3000 yıl önce yaşamış birinin olduğu kadar, yirmi birinci yüzyılda yaşayan bir kişinin de feryadıdır.

Bazı Mezmurlar zorluklara odaklanırken, bazıları sevinçlere odaklanır. Mezmurcular, onları kurtarması için Tanrı'ya feryat etmişler ve O’nun aslında hak etmedikleri lütfuna sahip olmuşlardı. Doğruluğu ve sevgisi için Tanrı’yı yüceltmiş, O’na olan yorulmak bilmez adanmışlıklarını ifade ederek ant içmişlerdi. Bu sebeple Mezmurlar ilahi kurtarışın tanıklıkları, Tanrı’nın lütfunun ve umudunun işaretleridir. Mezmurlar Tanrı’nın bağışlanma armağanlarını imanla benimseyen herkes için ilahi bir vaat, yeni bir yaşam vaadi iletmektedir. Ama yine de, bu düşmüş dünyada etkili olan zorlukları ve ıstırapları gizlemeye, saklamaya ya da önemsizmiş gibi göstermeye çalışmazlar.

`Mezmurcular gibi imanlı kişilerin dahi bizimle bazı aynı zorluklarla mücadele etmiş olduklarını bilmekten nasıl umut ve teselli bulabiliriz?`