---
title:  Eski İsrail İbadetinde Mezmurlar
date:   31/12/2023
---

`1. Tarihler 16:7, Nehemya 12:8, Mezmur 18:1, Mezmur 30:1, Mezmur 92:1, Mezmur 95:2, Mezmur 105:2, Koloseliler 3:16 ve Yakup 5:13 ayetlerini okuyun. Bazı Mezmurlar’ın yazılmasını teşvik eden koşullar nelerdi? Tanrı’nın halkı Mezmurlar’dan ne zaman faydalandı?`

Mezmurlar kişisel ve topluluk halinde yapılan ibadetlerde kullanılmaları için bestelenmişti. Müzik aletlerinden (Mez. 61:1 KM), şarkılardan (Mez. 9:1 KM) ve müzikçibaşından (Mez 9:1 KM) bahseden ek açıklamalardan anlaşılacağı üzere, Mezmurlar tapınak ibadetinde ilahi olarak söylenmekteydiler.

İbrani Kutsal Kitap’ında, Mezmurlar kitabının adı olan tehilim, “övgüler,” onun asıl amacının Tanrı'ya övgü olduğunu göstermektedir. İngilizce adı “Psalm” ise, İbrani Kutsal kitabının eski bir (M.Ö. 2. ve 3. YY.) Grekçe tercümesi olan Septuaginta’da bulunan Grekçe psalmoi sözcüğünden gelmektedir.

Mezmurlar İsrail’in ibadetinin vazgeçilmez bir parçasıydı. Örneğin Yeruşalim’de tapınak adanmalarında, dini şölenlerde, törenlerde ve ahit sandığının indirilmesi sırasında kullanılıyorlardı.

“Hac ilahileri” (Mez. 120-134 KM) olarak da bilinen yükselme ilahileri, her yıl gerçekleştirilen üç büyük törende Yeruşalim’e yapılan hac yolculuğu sırasında söyleniyordu (Çık. 23:14-17). Yeni Ay bayramı ve tapınağın adanması da dahil olmak üzere her yıl kutlanan bu üç büyük bayramda, hem“Mısır Methiyeleri” (113.-118. Mezmurlar) ve hem de “Büyük Methiye” (136. Mezmur) okunuyordu. Mısır Methiyeleri Fısıh töreninde çok önemli bir yere sahip olmuştu. 113. ve 114. Mezmur Fısıh yemeğinin başlangıcında, 115.-118. Mezmurlar ise sonunda okunuyordu (Mat. 26:30). “Günlük Methiye” (145.-150. Mezmurlar) ise havranın sabah ibadetlerinde okunarak günlük dualara eklenmişti.

Mezmurlar sadece halkın ibadetine eşlik etmekle kalmıyor, aynı zamanda tapınakta Tanrı'ya nasıl ibadet edeceklerine dair onları bilgilendiriyordu. İsa, 22. Mezmur’dan sözlerle dua etmişti (Mat. 27:46). Mezmurlar ilk kilisenin yaşamında da önemli bir yere sahipti (Kol. 3:16, Ef. 5:19).

`Biz elbette tapınak gibi dünyevi bir mabette Tanrı'ya ibadet etmiyor olsak da, Mezmurlar’ı kendi ibadetimizde, bir başımızayken ya da toplu ibadetlerde nasıl kullanabiliriz?`