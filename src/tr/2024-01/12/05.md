---
title:  Görkemini Uluslara Anlatın
date:   20/03/2024
---

`96. Mezmuru okuyun. Bu Mezmur’da ibadetin hangi çok yönlü unsurları belirtilmektedir?`

İbadet etmek, Rab’be ezgiler söylemeyi (Mez. 96:1, 2), O’nun adını övmeyi (Mez. 96:2), O'nun iyiliğini ve yüceliğini anlatmayı (Mez. 96:3, 4) ve tapınağına armağanlar getirmeyi (Mez. 96:8) gerekli kılmaktadır. İbadetin bu bilinen özelliklerine ilaveten, 96. Mezmur ibadetin o kadar da bilinmeyen bir alanını, Rab’bin krallığını diğer halklara duyuran müjdecilik boyutunu vurguluyor (Mez. 96:2, 3, 10).

Fakat ezgiler söylemek, övgüler sunmak, armağanlar getirmek ve müjdeyi duyurmak farklı eylemler değil, ibadetin çeşitli ifadeleridir. Tanrı’nın kurtarışını tüm uluslara duyurmak övgüyü somutlaştırır ve ibadete içerik sağlar. İbadet sebeplerinin diğer halklara duyurulan mesajla nasıl denk düştüğüne dikkat edin: “Çünkü RAB uludur” (Mez. 96:4), “Halkların bütün ilahları bir hiçtir, oysa gökleri yaratan RAB’dir” (Mez. 96:5), “RAB egemenlik sürüyor” (Mez. 96:10) ve “Çünkü O geliyor! Yeryüzünü yargılamaya geliyor” (Mez. 96:13). Yani, müjdeciliğin amacı diğer halkları Tanrı’nın halkıyla ve nihayetinde de Rab’be ibadet eden tüm yaratımla birleştirmektir (Mez. 96:1-3).

İbadet Rab’bin kim olduğunun, yani Yaratıcı, Kral ve Yargıç olduğunun içsel farkındalığından kaynaklanır (Mez. 96:5, 10, 13). Bu sebeple, ibadet Tanrı’nın geçmişteki işlerini hatırlamayı (yaratılış), günümüzdeki harikalarını kutlamayı (Tanrı’nın dünyayı sürdürmesi ve mevcut egemenliği) ve gelecekteki işlerinin beklentisi içinde olmayı (son zaman yargılaması ve yeni gök ve yeryüzünde yeni bir yaşam) gerektirmektedir.

Mezmurlar’da yargılama, ilahi esenlik, adalet ve günümüzde adaletsizlik ve acıyla yüklü durumda olan dünyanın iyiliği düzeninin yeniden yürürlüğe konması anlamına gelir. Bu sebeple Tanrı’nın yargılamalarının beklentisi tüm dünyayı sevindirmektedir (Mez. 96:10-46, Mez. 98:4-9). Rab’bin adil bir Yargıç olduğu gerçeği, insanları kutsallık içinde ve “titreyerek” ona ibadet etmelerine sebep olmalı ve ibadeti hafife almamaları için onları uyarmalıdır (Mez. 96:9). İbadet hem engin neşe ve güveni (Mez. 96:1, 2, 11-13) hem de kutsal korku ve sakınmayı (Mez. 96:4, 9) gerekli kılmaktadır.

96. Mezmur’un evrensel Yaratan’a ve Yargıç’a tapınma çağrısı, Tanrı’nın dünyaya son müjde duyurusunda, Vahiy 14:6-12 ayetlerindeki üç meleğin mesajında yansıtılmaktadır. Pek çok açıdan bu Mezmur şu son zaman mesajını içermektedir: yaratılış, kurtarış (“sonsuza dek kalıcı müjde”), ibadet ve yargılama. Hepsi oradadır.

`Bu Mezmur’u üç meleğin mesajıyla karşılaştırın (Va. 14:6-12). Hangi açılardan dünyaya duyurmamız gereken bu son zaman mesajıyla aynı temel gerçekleri öğretmektedir?`