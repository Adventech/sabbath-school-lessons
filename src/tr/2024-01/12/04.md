---
title:  Ya RAB, Çadırına Kim Konuk Olabilir?
date:   19/03/2024
---

`15. Mezmuru okuyun. Tanrı’nın huzurunda ibadet etmeye layık olanlar kimlerdir?`

Bu Mezmur’da verilen cevap, Tanrı’nın yasasında ve peygamberlerde daha önce belirtilmiş olan gereksinimlerin özetidir: davranışları (“adil davranan”) ve karakteri (“yürekten”) Tanrı'nın bir yansıması olan kişiler (bkz. Yas. 6:5, Mika 6:6-8). Tapınak kutsal bir yerdi ve içindeki her şey, rahipler de dahil takdis edilmişti. Yani, Tanrı’nın huzuruna girmek için kutsallık zaruri bir gereklilikti. İsrail’in kutsallığı kapsamlı, birleştirici, ahlaklı bir ibadet olmalı ve yaşamın tüm alanlarında hayata geçirilmeliydi. Yasa Tanrı’nın halkına, büyük potansiyellerini gerçekleştirmelerini sağlasın, yani bir kahinler krallığı olarak yaşasınlar diye verilmişti. Kahinler krallığı, Tanrı’nın huzurunda kutsallıkla dolu bir hayat yaşamayı ve antlaşmanın bereketlerini diğer uluslara götürmeyi gerekli kılmaktadır.

`Mezmurlar 24:3-6 ve Mezmurlar 101:1-3 ayetlerini okuyun. Kutsal olmak ne anlama gelmektedir?`

“Temiz bir yaşam sürmek” ibadet eden kişinin Tanrı’nın huzurunda en değerli niteliğidir. İbranicedeki tamim “temiz,” sözcüğü bir “bütünlük” ve “tamlık” anlamı taşımaktadır. “Temiz” asma, bütün, zarar görmemiş ve sağlıklıdır (Hez. 15:5). Kurban olarak sunulan hayvanlar tamim, ya da kusursuz olmalıydı (Lev. 22:21-24). “Temiz” konuşma bütünüyle doğruları söylemektir (Yak. 36:4). Bu durumda, “temiz bir yaşam sürmek,” “temiz yürekli” (Mez. 24:4) olmak ya da yürekten gerçeği söylemektir (Mez. 15:2). O, Tanrı’yı aramakta (Mez. 24:6) ve Tanrı’nın bağışlayıcılığıyla yenilenmektedir (Mez. 51:2-10). Kusursuz bir yaşam Tanrı’nın lütfunun ve adaletinin kabullenilmesinden kaynaklanır. İlahi lütuf, Tanrı’nın kullarının Rab korkusuyla yaşamalarını teşvik eder ve mümkün kılar. Bu, Tanrı'yla engelsiz bir paydaşlık içinde ve O'nun Sözü'ne boyun eğerek yaşamak anlamına gelir. Adanmış ve dindar bir yaşamın tanıklığı kişinin kendisine değil Tanrı'ya övgü getirir. 15. Mezmur’daki çoğu gerekliliğin olumsuz cümlelerle ifade edildiğine dikkat edin (Mez. 15:3-5). Bu, Tanrı’nın lütfuna hak kazanmakla ilgili değil, bizi Tanrı'dan ayıracak şeylerden kaçınmakla ilgilidir.

`Bizi Tanrı’dan uzaklaştıran şeylerden kaçınmak için nasıl bilinçli seçimler yapabiliriz? Bu şeyler nelerdir ve onları yapmaktan nasıl kaçınabiliriz?`