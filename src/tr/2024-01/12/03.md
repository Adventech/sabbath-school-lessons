---
title:  Yeni Bir Ezgi Söyleyin RAB’be!
date:   18/03/2024
---

`Mezmurlar 33:3; Mezmurlar 40:3; Mezmurlar 96:1; Mezmurlar 98:1, Mezmurlar 144:9 ve Mezmurlar 149:1 ayetlerini okuyun. Bu ayetlerin ortak teması nedir?`

Mezmurlar halkı “yeni bir ezgi” söylemeye çağırıyor. Buradaki “yeni ezgi” nedir? “Yeni ezginin” sebebi, Rab’bin dünya üzerindeki yüceliğinin ve egemenliğinin canlı bir farkındalığı ve yeryüzünün Yaratıcısı ve Yargıcı olarak gözetimi ve kurtarışı için minnettarlıktır. Düşmanlardan ve ölümden kurtulmak ve Tanrı’nın İsrail’e karşı özel iyiliği, “yeni bir ezgi” söylenmesini sağlayan daha kişisel sebeplerden bazılarıdır. Diğer ezgiler de merhameti ve harikaları için Rab’bi övüyor olsa da, “yeni ezgi” özel bir ezgidir, yeniden alevlenen neşeyi ve Tanrı'ya yenilenmiş bir bağlılığı ifade eder. İlahi kurtarışın yeni tecrübesi, halkı, Rab’bi Yaratıcıları ve Kralları olarak kabul etmeleri yönünde teşvik etmektedir. Mezmurlar’da “yeni bir ezgiden” bahseden ortak konular arasında, diğer pek çok şeyle birlikte, Tanrı'ya güven, O’nun harika işlerinin övülmesi ve dertlerden kurtuluş bulunmaktadır.

`Yeşaya 42:10-12, Vahiy 5:9 ve Vahiy 14:3 ayetlerini okuyun. Bu Kutsal Kitap ayetlerinden “yeni ezgi” hakkında ne sonuç çıkartabiliriz?`

Tanrı’nın halkı İsrail “Kendisine [Tanrı'ya] yakın olan halk” (Mez. 148:14) gibi sevecen ifadelerle tasvir edilmiştir. Bu, tüm yaratım içinde İsrail’in en özel mevkiye sahip olduğunu ve bu sebeple Tanrı’yı övme yükümlülüğüne ve ayrıcalığına sahip olduğunu göstermektedir. Kutsal Kitap da her kuşaktan imanlıyı, Kuzu’nun kanında bulunan kurtuluş konusunda onların eşsiz tanıklıklarını taşıyan Kurtarıcıları’nı öven yeni ezgiyi söylemeye çağırıyor. “Yeni ezgi” ifadesi, daha önce kimsenin duymadığı canlı bir ezgiyi, Tanrı’nın lütfunun kişinin yaşamındaki canlı deneyimini kutlayan bir ezgiyi tarif ediyor olabilir. “Yeni ezgi” aynı zamanda umut da ifade edebilir, bu durumda ezginin yeni oluşu Tanrı’nın gelecekteki ihtişamını benzersiz ve daha önce yaşanmamış bir şekilde tecrübe etme beklentisinde görülmektedir. Gerçek ibadet fedakarlıkların ve sunuların ötesine geçer ve Tanrı’yla her zaman taze ve canlı kalan bir ilişkiyi yansıtır. Bir anlamda, “yeni ezginin,” Tanrı’nın bizim için yaptıklarına karşılık sevgi ve minnettarlığımızın yeni, hatta her gün ifadesi edilmesi olduğu söylenilebilir.

`Tanrı’nın yaşamınızdaki bereketlerini düşünün. Siz yeni bir ezgi söyleyecek olsanız, bu ne olurdu?`