---
title:  Duada Mezmurlar’ın Kullanılmasını Teşvik Etmek
date:   07/01/2024
---

`Mezmurlar 105:5, Koloseliler 3:16 ve Yakup 5:13 ayetlerini okuyun. İmanlıların ibadet deneyiminde Mezmurlar nasıl bir yere sahiptir?`

Mezmurlar’ı günlük yaşamımıza dahil etmenin en basit yolu her gün belirli bir zamanı bir Mezmur’u okumaya ayırmaktır. 1. Mezmur ile başlanılır ve Mezmurlar kitabındaki sırayla her gün bir Mezmur okunur. Diğer bir yol ise, Mezmurlar’ı içinde bulunduğunuz herhangi duruma göre okumaktır: Ağıt Mezmurları, toplu ağıt Mezmurları, şükran Mezmurları, ilahiler, pişmanlık Mezmurları, (Tanrı’nın bilgeliğini ve rehberliğini arayan) bilgelik Mezmurları, tarihi Mezmurlar, öfke ve kızgınlık içeren Mezmurlar ve haç Mezmurları bulunmaktadır. Bu çeyreklikteki ders boyunca bu Mezmurlar’ın pek çoğunu inceleyecek ve ortaya çıktıklarında içinde bulundukları şartlara göre değerlendireceğiz.

O halde, Mezmurlar’ı nasıl okumalıyız?

İlk olarak üzerinde basitçe düşünmeye çalışarak Mezmur’u okuyun ve daha sonra dua edin. Mezmur hakkında düşünmek için onun çeşitli yönlerini hesaba katmanız gerekir: mezmurcunun Tanrı'ya hitap etme biçimi ve duanın sebepleri. Sizin içinde bulunduğunuz durumun mezmurcunun yaşadıklarına karşılık gelip gelmediğini ve Mezmur’un sizin kendi yaşadıklarınızı ifade etmenize nasıl yardım edebileceğini dikkate alın. Burada okuduklarınızı ne kadar sık anlayabildiğinizi ve kendi durumunuzla ilişki kurabildiğinizi gördüğünüzde şaşıracaksınız.

Mezmur’daki bir şey sizi zorluyorsa, örneğin Mezmur’un sizin bir durum karşısında sahip olduğunuz yanlış umudu düzeltip düzeltmediğini sorgulayın. Mezmur’un mesajını, Mesih’in kişiliğinin, kurtarıcı işinin ve bize sunduğu uzun vadeli umudun ışığında değerlendirin. Bildiğimiz ya da bilmemiz gerektiği üzere, Kutsal Kitap’taki her şeyi Mesih’in ve çarmıhın ışığında değerlendirmek her zaman faydalıdır.

Ayrıca, Mezmur’un sağladığı yeni dua sebeplerine bakın ve onların sizin için, kiliseniz için ve dünya için ne kadar önemli olduğunu düşünün. Tanrı’dan Sözü’nü sizin kalbinize ve zihninize yerleştirmesini isteyin. Mezmur eğer tanıdığınız birinin içinde bulunduğu duruma karşılık geliyorsa, bu kişi için dua ederek aracılık edin. Konu şu ki, Mezmurlar hayatın pek çok yönünü kapsamaktadır ve onların bize söylediklerini okuyup yüreğimizde özümseyerek zenginleşebiliriz.

`“Mesih’in sözü bütün zenginliğiyle içinizde yaşasın” (Kol. 3:16) ifadesi ne anlama gelmektedir? Bu deneyim için neden ilk ve en önemli adım Kutsal Kitap’ı okumaktır?`