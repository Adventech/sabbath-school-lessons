---
title:  Bir Umutsuzluk Mezmur’u
date:   09/01/2024
---

Dua ederken Mezmurlar’ı kullanmak, ibadet eden kişilerin, dualarını özgürce ifade etmesini sağlamaktan daha fazlasını da yapmaktadır. Mezmurlar, insanların yaşadıklarını Tanrı'nın standartlarına göre denetler, umut ve Tanrı'nın varlığına dair güvence vererek katlanılır olmasını sağlar.

`22. Mezmur’u okuyun. Bu Mezmur’dan, büyük bir acı içindeyken Tanrı'ya güvenmek konusunda ne öğrenebiliriz?`

Mezmurlar 22:1 ayetinin ağıt yakan sözcükleri, acı çeken kişilerin kederlerini ve yalnızlık hislerini ifade etmelerine yardım edebilir: “Tanrım, Tanrım, beni neden terk ettin? Niçin bana yardım etmekten, haykırışıma kulak vermekten uzak duruyorsun?”

Bu sözler elbette Hristiyanlar arasında nam salmıştır çünkü İsa’nın Kendisi’nin çarmıhtayken söylediği sözler bunlardır ve bize Mezmurlar’ın Mesih’in deneyimi açısından ne kadar merkezi olduğunu göstermektedir (bkz. Mat. 27:46).

Fakat ıstırap ve denemeler içindeyken dahi şu sözler de ifade bulmuştur: “Adını kardeşlerime duyurayım, topluluğun ortasında sana övgüler sunayım” (Mez. 22:22).

Diğer bir deyişle, tam olarak bu duygular yazarın o an içinde bulunduğu açmazla örtüşmüyor olsa da, mezmurcu yine de Tanrı'ya olan sadakatini ifade ediyor ve ne olursa olsun Tanrı’yı övmeyi sürdüreceğini söylüyordu.

Mesele şu ki, Mezmurlar dua etmemiz için sözler sağlayarak bize içinde bulunduğumuz durumun ötesine bakmayı ve iman ederek, Tanrı’nın lütfuyla yaşamımızın yenileneceği zamanı görmemizi öğretmektedir.

Bu sebeple, Mezmurlar ile dua etmek ibadet edenleri yeni ruhsal ufuklara taşımaktadır. Mezmurlar ibadet edenlerin duygularını ve kavrayışlarını ifade etmelerini sağlar fakat onlar o an bulundukları durumda bırakılmış değillerdir. İbadet edenlerin, Tanrı’nın huzurunda ıstırap, hayal kırıklığı, öfke ve çaresizlik yüklerini terk etmeleri ve her ne durum içinde olurlarsa olsunlar O’na güvenmeleri sağlanır.

Pek çok Mezmur’da görülen ağıttan övgüye geçiş, iman edenlerin duada ilahi lütuf ve teselli bulduklarında yaşadıkları deneyim olan ruhsal dönüşüme işaret etmektedir.

`Biz de mevcut durumdaki denemelerimizin ötesini görmeyi ve böylelikle her ne yaşıyor olursak olalım Tanrı’nın iyiliğine güvenmeyi nasıl öğrenebiliriz?`