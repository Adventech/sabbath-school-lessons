---
title:  İman Hayati
date:   12/01/2024
---

### Radostin’in Kalbinin Yakarışı

_Yazan: Andrew McChesney_

Radostin hayatından hiç hoşnut değildi. Arkadaşları onun üzerinde kötü bir etkiye sahipti. Yasa dışı uyuşturuculara ve küçük suçlarla bulaşmıştı. Kalbi sürekli olarak, "değişmek istiyorum, değişmek istiyorum, değişmek istiyorum" diye haykırıyordu.

Radostin büyüdü, evlendi ve iki oğlu oldu. Hayat şartları zorlaştığında iş aramak için anavatanı Bulgaristan'ı terk etti. Batı Avrupa'da çalışırken yeni arkadaşlar edindi. Gerçeği öğrenmek istiyordu. Yeni arkadaşlarının ona gerçeği göstermesini diledi. Kalbinin sürekli haykırışı şuydu; "Asıl gerçeği bilen insanlar beni nasıl bulabilir?"

Bir süre sonra daha iyi bir iş bulmak için tekrar taşındı. Ancak altı hafta içinde dibe vurdu. Kendini küçük, kiralık bir odada yaşarken buldu, beş parasızdı ve hiç yiyeceği yoktu. Çok açtı.

Bir gece, çaresizlik içindeki kalbi Tanrı'ya yalvardı. Hayatında ilk kez dua etti ve "Tanrım, bana yardım et," dedi, "bana birini gönder."

Sabah birisi kapısını çaldı. Takım elbiseli bir adamdı. Elinde bir Kutsal Kitap vardı. Radostin, Tanrı'nın, adamı duasına yanıt olarak gönderdiğini anladı.

Paul isimli adam Radostin'e yemesi için yiyecek getirdi. Onu kiliseye davet etti. Radostin gittiğinde oldukça şaşırdı. Daha önce hiç Tanrı'nın sevgisini hissettiği bir ibadethaneye gitmemişti. Bu durum onun kalbine dokundu ve ağlamaya başladı.

Bulgaristan'a döndüğünde ailesine defalarca Tanrı ile tanıştığını ve Paul'un kilisesinde O'nun sevgisini tecrübe ettiğini anlattı. Kiliseye dönmeyi çok istiyordu ama karısının oraya taşınmayı bile kabul edeceğinden emin değildi. Kendisi gibi o da başka bir dünya dinine mensup olarak yetişmişti. “Tanrım, eğer istediğin buysa, Sen Tanrı isen, bana yardım et. Paul'un kilisesi Senin gerçek kilisense, ailemi ve beni oraya gönder. Hayatımın kökten değişmesini istiyorum,” diye dua etti.

Bir gün Radostin'in karısı aniden, “Bulgaristan'da yaşamak istemiyorum. Paul'un kilisesinin olduğu kentte yaşamak istiyorum" dedi. Bu sözler sayesinde Radostin, kendisinin ve ailesinin taşınmasının Tanrı'nın isteği olduğunu anladı. Karısının Tanrı'yı tanımak istediğini de fark etti. Aile taşındı. Bugün Radostin, Yedinci Gün Adventist Kilisesi'nin faal bir üyesi ve her Sebt Günü Paul'ün kilisesine gidiyor.

Hala zor zamanlar yaşıyor, ancak artık endişeli değil. Adventist Müjdeciliğe "Tanrı'ya bize her şeyi vermesi için dua etmiyoruz ama bizi kötülükten koruması için dua ediyoruz" dedi. “Denemelerden geçerken yaşamamıza yardım etmesini diliyoruz.”

Tanrı'nın onun dualarını işittiğinden hiç şüphesi yok. Ne de olsa Tanrı, değişim isteyen kalbinin yakarışını işitmişti. “Gençken iyi bir insan değildim” dedi. "Ama Tanrı'ya şükürler olsun, O gerçekten kalbimi değiştirdi!"

_Küresel Hizmet Merkezleri, kurtuluşun iyi haberini diğer dünya dinlerinden değerli insanlarla paylaşmak üzere insanların eğitilmesine yardımcı olan Adventist Müjdeciliği’ne verdiğiniz destek için teşekkür ederiz. Daha fazla bilgi için globalmissioncenters.org adresini ziyaret ediniz._