---
title:  Gazabını Yağdır Üzerlerine
date:   07/02/2024
---

`Mezmurlar 58:6–8; Mezmurlar 69:22–28; Mezmurlar 83:9–17; Mezmurlar 94:1, 2; ve Mezmurlar 137:7–9 ayetlerini okuyun. Bu Mezmurlar hangi düşünceleri iletiyor? Bu Mezmurlar’da yargı temsilcisi kim?`

Bazı Mezmurlar, mezmurculara ya da halklarına zarar vermeye çalışmış ya da vermiş kişilerden ve uluslardan öç alması için Tanrı'ya yalvarıyor. Bu Mezmurlar sert dilleri ve bir Kutsal Kitap ilkesi olan düşmanını sevmek (Mat. 5:44) kavramıyla açık uyuşmazlıkları yüzünden kafa karıştırıcı gelebilir.

Yine de mezmurcunun zulüm karşısındaki öfkesi iyi bir öfkedir. Mezmurcuların doğruyu ve yanlışı pek çok insandan daha fazla ciddiye aldığını göstermektedir. Mezmurcu sadece kendisine yapılanlara değil, dünya üzerinde yapılan tüm kölüklere hatta onlara daha da fazla önem veriyor.

Fakat hiçbir yerde intikamın aracısı olarak kendisini öne sürmüyor. Onun yerine, cezalandırma işini bütünüyle Tanrı’nın ellerine bırakıyor. Mezmurlar ilahi antlaşma lanetlerini anımsatıyor (Yas. 27:9-16) ve vaat ettiğini yerine getirmesi için Tanrı'ya yalvarıyor.

Mezmurlar, Tanrı’nın yaklaşmakta olan yargısına dair peygamberlik duyurularıdır; sadece mezmurcuların duaları değillerdir. 137. Mezmur, peygamberlerde görüldüğü gibi, Babil hakkındaki ilahi hükmün duyurularını dile getiriyor. Babillilerin diğer uluslar üzerinde yarattıkları tahribat onlara ödetilecekti. Mezmurlar kötülüğün sonsuza dek cezasız kalmayacağına dair ilahi uyarılar iletmektedir.

Tanrı’nın intikamı adalet ve lütufla ölçülmektedir. Tanrı’nın çocukları, onlara kötü davrananlar için dua etmeye, hatta ihtida etmelerini ummaya çağrılmıştır (Mez. 83:18, Yer. 29:7).

Bununla birlikte, bu Mezmurları bir Kutsal Kitap kaidesi olan düşmanını sevmek kavramıyla uyumlaştırmaya çalışırken, ifade ettikleri acı verici tecrübeleri önemsizleştirmemeye de dikkat etmeliyiz. Tanrı, çocuklarının çektikleri acıları tanımakta ve onlara şu güvenceyi vermektedir: “RAB’bin gözünde değerlidir sadık kullarının ölümü” (Mez. 116:15). İlahi yargı, Tanrı’nın halkını her türlü kötülük karşısında seslerini yükseltmekle ve Tanrı’nın krallığının tüm doluluğuyla gelişi için çaba göstermekle yükümlü kılmaktadır. Mezmurlar ayrıca acı çekenlerin sesi olmuş, Tanrı’nın onların ıstıraplarından haberdar olduğunu ve adaletin bir gün geleceğini bilmelerini sağlamıştır.

`Kendilerine ya da sevdiklerine korkunç şeyler yapmış olan kişilerden intikam almakla ilgili düşünceleri ya da hayalleri olmayan kişi var mıdır? Bu Mezmurlar bu tip düşüncelerinizi düzgün bir bakış açısıyla değerlendirmenize nasıl yardım edebilir?`