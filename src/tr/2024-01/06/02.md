---
title:  Yüce Savaşçı
date:   04/02/2024
---

`Mezmurlar 18:3-18; Mezmurlar -76:3-9, 12 ve Mezmurlar 144:5-7 ayetlerini okuyun. Rab bu ayetlerde nasıl resmediliyor? Bu tasvirler Tanrı’nın halkını kurtarmaya ne kadar hazır olduğu konusunda ne anlatıyor?`

Bu ilahiler, O’nun halkını tehdit eden kötü güçler üzerindeki müthiş kudreti için Rab’bi övüyor. Yüceliği içindeki Tanrı’yı Savaşçı ve Yargıç olarak resmediyorlar. Savaşçı Tanrı tasviri Mezmurlar’da sıklıkla karşımıza çıkıyor. Bu tasvir Tanrı’nın, halkının feryatlarına ve acılarına verdiği yanıtın şiddetini ve önemini vurgulamaktadır.

“RAB göklerden gürledi,/ Duyurdu sesini Yüceler Yücesi,/ Dolu ve alevli korlarla./ Savurup oklarını düşmanlarını dağıttı,/ Şimşek çaktırarak onları şaşkına çevirdi./ Denizin dibi göründü,/ Yeryüzünün temelleri açığa çıktı,/ ya RAB, Senin azarlamandan,/ Burnundan çıkan güçlü soluktan” (Mez. 18:13-15).

Tanrı’nın eyleminin büsbütün kararlılığı ve büyüklüğü, O’nun acı çekenlere verdiği büyük önem ve gösterdiği merhamet ya da kötülüğü yenecek kudrete sahip olup olmadığı konularındaki her türlü şüpheyi dağıtmalıdır. Sadece O’nun işi gerçekleştirmesini beklemeliyiz.

Sonunda, Davut gibi Tanrı’nın halkından biri savaşa girdiğinde dahi, kurtarış insan aracılardan gelmedi. Kral Davut, Tanrı’nın halkına düşmanlık edenlere karşı yürüttüğü pek çok savaşta tüm zaferleri kazanan yegane Kişi olarak Tanrı’yı övdü. Davut için, yaşananlardan sonra, başarıları ve zaferleri için kendisine pay çıkarmak kolay olurdu fakat onun mizacı böyle değildi. O, gücünün Kaynağının nereden geldiğinin farkındaydı.

Davut, Rab’bin onun ellerini savaşa hazırladığını söylese de (Mez. 18:34), Mezmurlar’da hiçbir yerde kendi savaşçı yeteneklerine güvendiğini ifade etmemektedir. Tersine, Rab Davut için savaşmakta ve onu kurtarmaktadır (Mez. 18:47, 48).

Başarılı bir savaşçı olarak bilinen Kral Davut, Mezmurlar’da kendisini yetenekli bir müzisyen addediyor ve Rab’bi, halkının yegane Kurtarıcısı ve Destekçisi olarak övüyor (Mez. 144:10-15). Savaştaki her silahtan daha güçlü olan Rab’be övgü ve dua, Davut’un güç kaynaklarıdır. Sadece Tanrı’ya güvenilmeli ve O’na ibadet edilmelidir.

`Hayatta sahip olduğunuz yetenekler, beceriler ve başarılar her ne olursa olsun, neden her zaman onların hepsinin kaynağını hatırlamalısınız? Bu kaynağı unutursanız hangi tehlikeyle karşılaşırsınız?`