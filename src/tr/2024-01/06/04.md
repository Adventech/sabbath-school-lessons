---
title:  Ne Zamana Dek Haksız Karar Vereceksiniz?
date:   06/02/2024
---

Tanrı İsrail’in önderlerine, İsrail’de adaleti sağlamaları için yetki bahşetmişti (Mez. 72:1-7, 12-14). İsrail’in kralları yetkilerini Tanrı’nın iradesi uyarınca icra edeceklerdi. Önderlerin öncelikli alakası, ülkede huzur ve adaleti tesis etmek ve toplumdaki zarar görmüş kişileri gözetmek olmalıydı. Ancak ondan sonra ülke ve tüm halk refaha kavuşabilirdi. Kralın tahtı insan gücüyle değil Tanrı'ya sadakatle güçlendirilmişti.

`82. Mezmuru okuyun. Önderler adaletten saptıklarında ve korumakla görevli oldukları halka zulmettiklerinde ne oluyor?`

82. Mezmur’da Tanrı, İsrail’in yozlaşmış yargıçları hakkındaki hükümlerini açıklıyor. “İlahlar” (Mez. 82:1, 6) ifadesiyle belirtilen, açık bir şekilde putperest tanrıları ya da melekler değildir. Çünkü bunlara asla Tanrı’nın halkına adalet ulaştırma görevi verilmemiştir dolayısıyla bu görevi yerine getirmedikleri için yargılanıyor olamazlar. Mezmurlar 82:2-4 ayetlerinde açıklanan suçlamalar, Tevrat’ın kanunlarını tekrarlıyor ve “ilahların” İsrail’in önderleri olduğunu belirliyor (Yas. 1:16-18, Yas. 16:18-20, Yu. 10:33-35). Tanrı “adem oğullarının” adaletle yargılayıp yargılamadıklarını sorguluyor ve sonra da cezaları açıklanıyor çünkü haksız bulundular. Önderler Tanrı’nın yasasını, ışığı (Mez. 119:105) terk ettikleri için, bilmeden karanlıkta dolaşıyorlar (Mez. 82:5).

Kutsal Yazı değişmez bir biçimde Rab’bin yegane Tanrı olduğu görüşünü tasdik etmektedir. Tanrı dünyayı yönetim işini, O’nun temsilcileri olarak atanan insan önderlerle paylaşmaktadır (Rom. 13:1). Fakat bu insan temsilciler hem tarihte hem de günümüzde ne sıklıkla onlara verilmiş olan bu sorumluluktan sapmışlardır?

82. Mezmur, alay ederek, kendilerini diğer insanların üzerinde “ilah” olarak gören bazı önderlerin sapkınlığını açığa çıkartmaktadır. Tanrı İsrail önderlerine yetki ve ayrıcalık vermiş olsa da, onlara “Yüceler Yücesi’ni Çocukları” dendiği ve O’nu temsil etmeleri gerektiği için, Tanrı bu kötü önderleri terk ediyor. Onlara ölümlü olduklarını ve tüm insanlarla aynı ahlak yasalarına tabi olduklarını hatırlatıyor. Hiç kimse Tanrı'nın yasasından üstün değildir (Mez. 82:6-8).

Tanrı tüm dünyayı yargılayacak; Tanrı’nın halkı da Tanrı'ya hesap verecek. Önderler de halk da ilahi Yargıç’ın örneğini taklit etmeli ve nihai umutlarını O’na bağlamalıdır.

`Başka insanlar üzerinde nasıl bir yetkiye sahipsiniz? Bu yetkiyi ne kadar adaletli bir şekilde uyguluyorsunuz? Dikkat edin.`