---
title:  Siyon’un Güvenliği ve Esenliği
date:   13/03/2024
---

`Mezmurlar 46:1-7 ayetlerini okuyun. Dünya burada şiirsel bir dille nasıl tasvir ediliyor?`

Mezmur, karışıklık içinde olan dünyanın canlı bir tarifini yapıyor. Dünya eşi benzeri görülmemiş şiddette doğal afet tasvirleriyle resmedilmiş (Mez. 46:2, 3). Kükreyip köpüren sular tasviri sıklıkla isyankar ulusları ve kötülerin dünyada yol açtıkları çeşitli sorunları betimlemek için kullanılmıştır (Mez. 93:3, 4; Mez. 124:2-5). Benzer şekilde, 46. Mezmur’da doğal afet imgeleri dünyanın, ulusların hiddetlenen savaşlarının kontrolüne girdiğini tasvir ediyor (Mez. 46:6).

Bu açıkça Tanrı’nın bilgisinden mahrum kalmış bir dünyadır çünkü Tanrı halkının arasındadır ve Tanrı’nın ikamet ettiği yer esenlikle dolu olur (Mez. 46:4, 5). Fakat dünya Tanrı’yı reddediyor olsa da, O dünyayı terk etmemektedir. Tanrı, halkı arasında olarak dünyada mevcut bulunmaktadır. Diğer bir deyişle, her şey ne kadar kötü görünürse görünsün, Tanrı'nın varlığı burada, dünyadadır ve bu temel gerçeğin bilincinde olup, bundan kişisel olarak umut ve cesaret bulabiliriz.

Siyon’un kalıcı esenliğinin ve güvenliğinin Kaynağı, kusursuz sığınak olan Rab’dir. Siyon’un güvende olduğunu vurgulayan sözcük, Mezmurlar 46:3 ayetindeki “bile” sözcüğüdür. Dünya karışıklık içinde olsa bile, Tanrı’nın halkı güvendedir. Bu, esenliğin bütünüyle denemelerin olmadığı bir hayat değil, Tanrı'nın, O'na güvenen çocuklarına bir armağanı olduğunu göstermektedir. Koşulsuz biçimde O’na güven duymak, Tanrı’nın çocuğunun fırtınanın ortasında huzur ve güvenlik içinde olmasını sağlayabilir (Mat. 8:23-27). Karşımızdaki soru şudur: Tanrı sonsuza kadar dünyayı yıkıcı seçimleri ve davranışlarıyla baş başa bırakacak mıdır?

`Mezmurlar 46:6-11 ayetlerini okuyun. Tanrı’nın, dünyadaki şiddet ve yıkıma verdiği karşılık nedir?`

Tanrı o kadar büyük bir kudret ve hoşnutsuzlukla karşılık veriyor ki, yeryüzünü yaratmış olan Sözü, şimdi ise yeryüzünün eriyip gitmesine yol açıyor (Mez. 46:6). Fakat bu erime bir yıkımla değil, yenilenmeyle sonuçlanıyor. Tanrı’nın esenliğini Siyon’dan yeryüzünün dört bucağına ulaştırdığına dikkat edin. Tanrı savaşlara son verecek ve kötü ulusların dünyaya zulmetmek için kullandıkları yıkım araçlarını ortadan kaldıracaktır (Mez. 46:9). Hristiyanların sahip olduğu, İsa’nın ikinci gelişinde gerçekleşecek olan büyük umut işte budur.

`Aslında son derece karışıklık içinde olan dünyada esenlik bulmayı ve Tanrı'ya güvenmeyi nasıl öğrenebiliriz?`