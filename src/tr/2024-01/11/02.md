---
title:  Senin Avlularında Bir Gün Başka Yerdeki Bin Günden İyidir
date:   10/03/2024
---

`Mezmurlar 84:1-4 ayetlerini okuyun. Mezmurcu neden Rab’bin tapınağında oturmayı arzuluyor?`

Mezmurcu sonsuza kadar Tanrı’nın yanında olmak için, Tanrı’nın tapınağını kalıcı konutu yapmayı “özlüyor” ve “içi çekiyor” (Mez. 84:1, 2). Tanrı’nın yaşayan varlığı (Mez. 84:2) tapınağı benzersiz bir yer yapıyor. İbadet edenler, tapınakta “RAB’bin güzelliğini” seyredebilir (Mez. 27:4; ayrıca bkz. Mez. 63:2) ve O’nun “evinin, kutsal tapınağının nimetlerine” doyabilir (Mez. 65:4). 84. Mezmur’da, Tanrı’yla kurulan ilişkiyle eşsiz bir mutluğa sahip olunuyor; bu ilişkinin içeriği, O’na övgüler sunmaktan (Mez. 84:4), O’ndan güç almaktan (Mez. 84:5) ve O’na güvenmekten (Mez. 84:12) oluşmaktadır. Tapınak, imanlı kardeşlerle birlikte ibadet ederek ve kardeşlik içinde bu ilişkinin büyütüldüğü yerdir. Tanrı’nın tapınaktaki yaşayan varlığı ibadet edenlere Tanrı’nın görkemli krallığına dair anlık bir bakış sağlar ve sonsuz yaşamın lezzetini tattırır.

`Mezmurlar 84:5-12 ayetlerini okuyun. Tapınak başka kimi bereketleyebilir?`

Tapınaktan saçıldığı resmedilen Tanrı’nın bereketleri, öncelikle tapınakta kulluk eden kişilere (Mez. 84:4), sonra tapınağa doğru yola çıkmış olan hacılara bahşedilmekte (Mez. 84:5-10), son olarak da dünyanın dört bucağına ulaşmaktadır. Tapınakta Tanrı’yla buluşma beklentisi hacıların imanını güçlendirmektedir (Mez. 84:7). Sıradan gezginler, yorucu yolculuğun yükü altında ilerledikçe güçten düşerken, tapınağa doğru ilerleyen hacılar tapınağa yaklaştıkça daha da güçlenir.

Tapınaktan fiziksel olarak uzaklaştırıldıklarında bile, Tanrı’nın çocukları dürüst bir yaşam sürerek, Tanrı’nın tapınağından iz taşımayı sürdürürler (Mez. 84:11). Bu, Rab’bin tapınağına giren doğru kişileri nitelendirmektedir (Mez. 15:1, 2). Rab’bin “bir güneş” olarak ifade edilmesi, tapınağın bereketlerinin güneş ışınları gibi yeryüzünün her köşesine ulaştığını göstermektedir (Mez. 84:11). Yani, iman yoluyla Tanrı’yla birlikte yaşayan kişiler, her nerede olurlarsa olsunlar O’nun lütfunu alırlar.

`Vahiy 21:3 ayetini okuyun. Dünyasal tapınakta ifade edilen hangi umut burada bize gösterilmiştir? Bu tecrübenin neye benzeyeceğini şimdiden hayal etmeye nasıl başlayabiliriz?`