---
title:  Ek Çalışma
date:  29/09/2023
---

Pavlus Efesliler’e Mektup’ta kiliseyi Mesih’in bedeni olarak (Ef. 1:22, 23; Ef. 4:11–16), Tanrı’nın tapınağı olarak (Ef. 2:19-22) ve Mesih’in gelini olarak (Ef. 5:21-33) tasvir etmişti. Efesliler 6:10-20 ayetlerinde ise kiliseyi bir ordu olarak tasvir ediyor ve coşkulu bir silahlanma çağrısında bulunuyor. Bu paragraf çok faydalı olmakla birlikte yanlış anlaşılmaya çok müsait bir yapıya sahip.

Pavlus’un sözlerini yanlış anlayıp, gerçek askeri silahlar edinme ya da diğer insanlarla olan ilişkimizde kavgacı olma çağrısı olarak algılayabilirdik. Oysa Pavlus birlik olmayı, öğretici konuşmayı ve yumuşak kalpliliği vurguluyordu (özellikle bkz. Ef. 4:25-5:2). O, Tanrı’nın iyi haberini, “esenlik Müjdesi” diye tarif ediyor (Ef. 6:15). Bu canlı ordu mecazına rağmen, kiliseye tavsiye edilen asla geleneksel anlamda savaş açması değildir. Tersine, bizim kötülüğe karşı yürütülen bu ruhsal savaşta barış için savaşmamız gerekiyor. Pavlus büyük mücadelenin savaş alanına adım atıyor ve bizi Tanrı’nın ordusuna yazılmaya çağırıyor.

Bunu, görünen düşmanı gerçekçi bir biçimde değerlendirerek yapmalıyız çünkü karşımızda dizilmiş olan güçleri hafife almak asla sonuç vermeyecektir. Biz sadece düşman insanlarla değil, hilekâr bir komutan, İblis tarafından idare edilen (Ef. 6:11), “kötülüğün göksel yerlerdeki ruhsal ordularıyla” karşı karşıyayız (Ef. 6:12). Fakat düşmanlarımız asla gözümüzü korkutmamalı. Tanrı savaşta bizim yanımızda (Ef. 6:10) ve O bizi en iyi silahlarla, Kendi silahlarıyla, donatmış durumda (Ef. 6:11; Yşa. 59:15-17 ile karşılaştırın). O, gerçeğini, doğruluğunu, esenliğini, imanını, kurtuluşu ve Ruh’u bizim kullanımımıza verdi (Ef. 6:13-17). Tanrı önümüzde yürürken ve biz baştan aşağı O’nun tedarik ettiklerini kuşanmışken, başarısız olamayız. Zaferimiz güvence altındadır.

**Tartışma Soruları**

`1. İşlerimizle kurtarılmıyor olmamıza rağmen, Pavlus, “O’nun önceden hazırladığı iyi işleri yapmak üzere Mesih İsa’da yaratıldığımızı” söylerken ne demek istiyor (Ef. 2:10)? O halde iyi işlerimizin amacı nedir?`

`2. Pavlus şöyle yazıyor: “Tanrı, bizde etkin olan kudretiyle, dilediğimiz ya da düşündüğümüz her şeyden çok daha fazlasını yapabilecek güçtedir” (Ef. 3:20). Bizde etkin olan güç nedir ve bu güç yaşamlarımızda kendisini nasıl göstermelidir?`