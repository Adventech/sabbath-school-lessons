---
title:  Mesih’te Bereketlendik
date:  24/09/2023
---

Efesliler’e Mektup için Yeni Ahit’in Alp dağları diyenler olmuştu. Dağcı rehberimiz Pavlus Efesliler 1. bölümde bizi hızla yukarı tırmandırıyor. Zirveden gördüğümüz manzara karşısında nefesimiz kesiliyor ve şaşkınlığa uğruyoruz.

`Efesliler 1. bölümü düşünün. Size özellikle ilham veren şeyler nelerdir? Hangi zirveleri görüyorsunuz?`

Pavlus kurtuluş tasarısının engin manzarasında bizi bereketli yerimize yönlendirirken, Efesliler 1:3-14 ayetleri dağın zirvesinde ufukta görünen tepeleri gösteren bir harita işlevi görüyor. Manzara sonsuz geçmişten Tanrı’nın Mesih’te gerçekleştirdiği lütufla dolu işlerine ve sonsuz geleceğe kadar kurtuluş tarihinin tamamını kapsıyor. Tanrı’nın imanlıları kurtarması, “dünyanın kuruluşundan önce” (Ef. 1:4) atılan ve şu anda yaşamlarımızda hayata geçen ilahi girişimleri yansıtıyor (bkz. Ef. 1:7, 8, 13, 14). Bu yaratılış öncesi stratejiler zamanın sonunda bütünüyle gerçekleştirilmiş olacak (Ef. 1:9, 10). Ondan sonra, hem “gökteki”, hem de “yerdeki” “her şey” Mesih’te birleştirilecek ya da bir araya toplanacak ve “zaman dolunca” Tanrı’nın tasarısı gerçekleşecek (Ef. 1:10). Ancak o zaman Tanrı’nın bir sır olan tasarısını bütünüyle tecrübe edeceğiz (Ef. 1:9). Mevcut durumda, merkezinde Mesih’in bulunduğu ve bizim dahil olduğumuz kurtuluşun, Tanrı’nın geniş kapsamlı “her şeyi” kurtarma tasarısının önemli bir parçası olduğundan emin olabiliriz.

Bir dağın zirvesinde bulunmak şükranlarımızı sunmamız için bize ilham veriyor. Efesliler 1:15-19 ayetlerinde Pavlus, imanlıların, Tanrı’nın onlar için tasarladığı kurtuluşu tecrübe etmesi için dua ederken, Tanrı’ya şükranlarını sunuyor. O bize yukarıyı, tüm zamanlar boyunca akla gelebilecek her gücün üzerinde hüküm sürmekte olan, yüceltilmiş, yükseltilmiş, göğe alınmış Mesih’i işaret ettiğinde, kendimizi yeni bir sarp yokuşu tırmanırken buluyoruz (Ef. 1:20-23).

Tanrı’nın, Mesih İsa’da ifade bulan lütfu sayesinde, bugünü dağın zirvesinde geçirebiliriz!

`Efesliler 1:4 ayeti bize şöyle diyor: “O kendi önünde sevgide kutsal ve kusursuz olmamız için dünyanın kuruluşundan önce bizi Mesih’te seçti.” Bunun ne anlama geldiğini düşünün. Dünya daha var olmadan önce O’nda seçildik! Bu gerçek, Tanrı’nın sizin kurtarılmanız için duyduğu arzu konusunda size nasıl büyük bir umut vermelidir?`