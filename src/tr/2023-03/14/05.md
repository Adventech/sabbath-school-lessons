---
title:  İman Birliği
date:  27/09/2023
---

`Pavlus, Efesliler 4. bölümde imanlılardan bazı şeyleri yapmaya son vermelerini ve bazı diğer şeyleri yaptıklarından emin olmalarını istiyor. Bu şeyler nelerdir?`

Efesliler 4. bölüm, kilise üyeleri olarak birbirlerini gözetme çağrısıyla başlıyor ve sonlanıyor (Ef. 4:1-3, 32). Pavlus bu çağrılar arasında, kilisenin birliğini beslememiz gerektiği düşüncesini desteklemek için pek çok güçlü sav ortaya atıyor. Bunu yapmaya yedi “birliği” sıralayarak başlıyor: Tek bir beden, tek bir Ruh, tek bir umut, tek bir Rab (İsa Mesih), tek bir iman, tek bir vaftiz, tek bir Tanrı ve Baba vardır (Ef. 4:4-6). Biz bu ruhsal gerçekliklerle birbirimize bağlıyız. Aslında biriz.

Birlik ilahi bir gerçeklik olsa da, sıkı çalışmamızı gerekli kılıyor. Bu sebeple, her zaman “Ruh’un birliğini esenlik bağıyla korumaya gayret” etmeliyiz (Ef. 4:3). Her birimizin yapabileceği şeylerden biri de, Mesih’in bedeninin faal “parçaları” olmaktır (Ef. 4:7-16). Her üye bedenin özel yeteneğe sahip bir parçasıdır ve onun sağlığına katkıda bulunmalıdır (Ef. 4:7, 16). Ayrıca herkes elçilerin, peygamberlerin, müjdecilerin, pastörlerin ve öğretmenlerin çalışmasından fayda sağlamalıdır (Ef. 4:11, 12). Bunların, bağlar ve sinirler gibi birleştirici bir işlevi vardır, hep birlikte Mesih’e büyümemizi sağlarlar ve bedenin başı O’dur (Ef. 4:13, 15).

Pavlus ayrıca onlara “artık insanların kurnazlığıyla, aldatıcı düzenler kurmaktaki becerileriyle, her öğretinin rüzgarıyla çalkalanıp öteye beriye sürüklenen çocuklar” olmamaları gerektiğini söylüyor (Ef. 4:14). Bu sözleri, o ilk kilisede “insanların kurnazlığıyla” ilgili bazı sorunlar olduğunu açıkça ortaya koyuyor.

Pavlus son çağrısına, “birbirinize karşı iyi yürekli, şefkatli olun… birbirinizi bağışlayın” (Ef. 4:32) ricasına doğru ilerlerken, imanlılardan eski katı yürekliliklerinden (Ef. 4:17-24), öfkeden ve kaba konuşmalardan sakınmalarını, onun yerine lütfu geliştiren ve ileten sözler söylemelerini istiyor (Ef. 4:25-31).

Hayat barışçıl şartlarda sürerken birlik konusunu ele alan bu bölümü okumak kolaydır. Asıl zor ve değerli olan bir çeşit çatışmanın içine bulaştığımız zaman onu okumaktır. Mesih’in bedeninin birliğini, O’nun uğruna öldüğü birliği tecrübe etmeyi bugün hatırlıyor musunuz?

`Hem yerel çapta hem de dünya çağında kilisemizin birliğine katkı sağlamak için ne yapabiliriz? Yapabileceğimiz her şeyi yapmamız neden çok önemlidir?`