---
title:  Biz Lütfu Alan ve Onu Verenleriz
date:  28/09/2023
---

`Efesliler 5. bölümü okurken, Pavlus’un başka insanlarla olan ilişkimizde müjdeyi hayata geçirmemizi bizden nasıl istediğini düşünün. Bu tavsiyelerden hangisi sizin için özellikle anlamlı?`

Efesliler 5. bölümü baştan okumaya başlarsanız, önemli bir konunun tam vurgusunu kaçırabilirsiniz. Bu sebeple, okumaya Efesliler 4:32 ayetinden başlayalım. Pavlus bu ayette Efeslilere şöyle diyor, “Birbirinize karşı iyi yürekli, şefkatli olun. Tanrı sizi Mesih’te bağışladığı gibi, siz de birbirinizi bağışlayın.”

Biz, imanlılar olarak diğer insanlara karşı davranışlarımızda, Tanrı’nın bize karşı olan bağışlayıcılığını ve lütfunu örnek almalıyız. Tanrı’yı taklit etmeliyiz! (Mat. 5:43-48 ile karşılaştırın.)

Pavlus bu Tanrı’nın sevgisini taklit etme yaklaşımını, alışılagelmiş putperest yaklaşımıyla karşılaştırıyor. İnsanlar, diğer kişilere Tanrı’nın ailesindeki kardeşleri olarak değer vermek yerine, sıklıkla onları kendi cinsel zevkleri için kullanıyor, sonra da bununla övünüyorlardı (Ef. 5:3, 4). Pavlus, gelecekte Tanrı’nın tasarladığı yeni dünyada böyle bir yaklaşımın yeri olmadığını söyleyip uyarıyor (Ef. 5:5-7).

Onun yerine, imanlılar geçmişlerindeki karanlığa sırt çevirmeli ve Tanrı’nın sevgisini taklit edip, “ışık çocukları olarak yaşamalıdırlar” (Ef. 5:8-10). Pavlus yine “karanlıktakilerin gizlice yaptıklarından” uzak durmamız için bizi uyarıyor (Ef. 5:11, 12). Tersine, biz Mesih’in ışığında yaşamalıyız (Ef. 5:13, 14). Yaşamlarımızı sarhoşlukla harcamak yerine, sevgisi için Tanrı’ya şükranlarımızı sunarak “fırsatı değerlendireceğiz” (bkz. Ef. 5:15-21).

Pavlus Hristiyan erkeklere ve onların eşlerine tavsiyelerde bulunurken bu Tanrı’nın sevgisini taklit etme konusunu daha da açıklıyor. Mesih’in kilise için kendisini feda eden sevgisi, Hristiyan kocalar için bir örnek olmalıdır (Ef. 5:25-33), öte yandan, kilisenin Mesih’e olan sadakati de, Hristiyan kadınları için bir örnek olmalıdır (Ef. 5:22-24). Bir Hristiyan erkeği ve eşi, cinsellik armağanından ahlaksızca ve bencil bir biçimde faydalanmak yerine, “tek beden” olup, birbirlerine değer vermeye odaklanmalıdır (Ef. 5:28-33).

“Bunun için, sevgili çocukları olarak Tanrı’yı örnek alın” (Ef. 5:1). Tanrı’nın lütfuyla, bu tavsiyeyi diğer insanlarla olan ilişkinizde hemen bugün hayata geçirmeye davetlisiniz.

`Bize “sevgi yolunda yürümemizi” söyleyen Efesliler 5:2 ayeti, Pavlus’un Efesliler 5:1 ayetinde “Tanrı’yı örnek alın” derken ne demek istediğini anlamamıza nasıl yardım edebilir?`