---
title:  Armağanları Veren Yüceltilmiş Mesih
date:  08/08/2023
---

`“Ama lütuf her birimize Mesih’in armağanı ölçüsünde bağışlandı. Bunun için Kutsal Yazı şöyle der:`

`‘Yükseğe çıktı ve tutsakları peşine taktı,`

`İnsanlara armağanlar verdi.’ Şimdi bu ‘çıktı’ sözcüğü, Mesih önce aşağılara, yeryüzüne indi demek değil de nedir? İnen de O’dur, her şeyi doldurmak üzere bütün göklerin çok üstüne çıkan da O’dur” (Ef. 4:7-10). Burada ne oluyor ve Pavlus bu ayetlerde neyi vurguluyor?`

Pavlus burada Mezmurlar 68:18 ayetinden alıntı yapıyor. Ayet şöyle demektedir: “Sen yükseğe çıktın, tutsakları peşine taktın, insanlardan, başkaldıranlardan bile armağanlar aldın, oraya yerleşmek için, ya RAB Tanrı.” Mezmurlar 68:18 ayeti Rab’bi, yani Yahve’yi, yanında savaş tutsaklarıyla birlikte başkentinin kurulduğu tepeye çıkan muzaffer bir komutan olarak resmediyor (bkz. Mez. 68:1, 2). Daha sonra da galip geldiği düşmanlardan vergi (“alınan armağanlar”) alıyor (Pavlus bu tasviri 68. Mezmur’un geniş bağlamına dayanarak göğe alınan Mesih’in “armağanlar vermesine” uyarlıyor, bkz. Mez. 68:35).

Mezmurlar 68:18 ayetindeki sıralamayı takip edersek, önce yükselme –Mesih’in göğe alınması (Ef. 1:21, 23)– gerçekleşiyor, daha sonra da inme gerçekleşiyor ve yüce, göğe alınmış Mesih armağanlar verip her şeyi dolduruyor. Pavlus Kutsal Ruh’un Pentikost günündeki dökülmesini işte bu şekilde tasvir ediyor (bkz. Elçilerin İşleri 2). Bu görüş, göğe alınmış İsa’nın armağanlarının, Ruh’un armağanları olarak tanımlandığı Efesliler 4:11, 12 ayetleriyle de doğrulanmıştır.

“Mesih tutsaklığı tutsak ederek göğe yükseldi ve insanlara armağanlar verdi. Mesih’in yükselmesinden sonra vaat edildiği şekilde Ruh indiğinde ve öğrencilerin bulunduğu yeri canlı, kudretli bir rüzgar gibi doldurduğunda sonuç ne oldu? Bir gün içinde binler ihtida etti.”—Ellen G. White, Ye Shall Receive Power [Gücü Alacaksınız], s. 158.

`Efesliler’deki bu ayetler derin olsa da, Mesih’in bizim için yaptığı ve özellikle de “her yönden her şeyi” (Ef. 1:23) Kendisiyle doldurduğunda yapacağı şeylere dair açıkladıklarından teselli bulmayı nasıl öğrenebiliriz?`