---
title:  Yüceltilen İsa’nın Armağanları
date:  09/08/2023
---

`Pavlus, Mezmurlar 68:18 ayetinden referans alarak, yüceltilen, göğe alınan, zafer kazanmış İsa’nın yükseklerden halkına armağanlar verdiğini açıklamıştı. Göğe alınan İsa hangi “armağanları” ve ne amaçla veriyor? Ef. 4:11-13.`

Pavlus göğe alınan İsa’nın kilisesine verdiği hazinenin alıcıları olarak dört grup “yetenekli” insandan bahsediyor: (1) elçiler; (2) peygamberler; (3) müjdeciler; (4) önderler ve öğretmenler (Grekçe ifadenin yapısı bunların tek bir grup olduklarını düşündürüyor). Mesih bu armağanları şu önemli işlerin gerçekleştirilmesi için veriyor: “Bunu kutsal yaşamlıların hizmet görmek için gerekli donatımı almaları, Mesih’in bedeni yararına kuruculukta bulunmaları için yaptı. Öyle ki, hepimiz imanda birliğe ve Tanrı Oğlu’nu bilme aşamasına erişelim, yetkin insanlar olalım, Mesih bütünlüğünün olgunluğuna ulaşalım” (Ef. 4:12, 13 ).

Bu son nokta, Ellen G. White’ın ruhsal armağanlarını düşünen ilk Adventistler için özellikle çok önemliydi. Kutsal Kitap peygamberlik armağanının kilisedeki işlevinin sadece elçiler zamanında olduğunu mu tasdik ediyor? Yoksa armağan Mesih’in dönüşüne kadar devam edecek mi? İlk Adventistler aradıkları cevabı Efesliler 4:13 ayetinde buldular ve onu yolculuğu için verilen talimatları uygulamakla yükümlü bir gemi kaptanıyla ilgili bir öykü aracılığıyla paylaştılar. Gemi limana yaklaşırken, kaptan gemiye rehberlik etmek için bir kılavuzun gemiye bineceğini söyleyen talimatı görüyor. Asıl talimatlara sadık kalmak adına kılavuzun gemiye binmesine ve onun sunduğu rehberliğe itaat etmek zorunda. “Şu an asıl talimatlara kim kulak asıyor? Kılavuzu reddedenler mi yoksa bu kitabın verdiği talimata uygun olarak onu kabul edenler mi? Siz karar verin.”–Uriah Smith, “Do We Discard the Bible by Endorsing the Visions? [Görümleri Onaylayarak Kutsal Kitap’ı Boşa Mı Çıkartıyoruz?” Review and Herald, 13 Ocak 1863, s. 52.

“Önderleri” (ya da “pastörleri”), “öğretmenleri” ve “müjdecileri” tanımlarken dikkatli olmalıyız çünkü bu mevkileri kendi zamanımızın koşullarına göre değerlendiriyoruz. Belirleyebildiğimiz kadarıyla, Pavlus’un zamanında bunların hepsi Efes’in ev kiliselerinde hizmet eden din görevlileri olurlardı (1Pe. 2:9, Elç. 2:46, Elç. 12:12 ayetleriyle karşılaştırın).

`Yeşaya 5:4 ayetini okuyun: “Bağım için yapmadığım ne kaldı? Ben üzüm vermesini beklerken niçin yabanıl üzüm verdi?” Bu ayeti, Tanrı’nın Ellen G. White’ın hizmetiyle bize verdikleri bağlamında değerlendirin. Nasıl uyuyor?`