---
title:  Gerçek bir Fedakarlık? Bölüm ٤
date:  11/08/2023
---

_Andrew McChesney Tarafından_

Hemen hemen bir yıl geçmişti. Almira, kötü ruhu uzak tutmak için her gece dua ediyordu ve Kutsal Kitap okuyordu. Her Şabat Günü kiliseye gidiyordu, anne babası, akrabaları ve komşularının sinir bozucu eleştirilerine ve hatta tehditlerine katlanıyordu. Ancak hayatının geri kalanı değişmemişti. Hafta içi okula gidiyordu ve geceleri ve hafta sonları sık sık kulüplerde arkadaşlarıyla partilere katılıyordu.

Almira, 18 yaşında Hristiyan inancında bir yol ayrımına geldi. Cevaplayamadığı bir soruyla karşılaştı. Kutsal Kitap’ta İsa’nın ölümünün “Kurban” olarak nitelendirilmesini anlayamıyordu. Ona göre, İsa'nın ölümü bir fedakarlık gibi görünmüyordu. Acımasızca işkence görürken ve çarmıha gerilirken, diriltileceğini kesinlikle biliyordu, öyleyse O'nun ölümü nasıl bir fedakarlıktı? Buna karşılık, Almira her Şabat günü zulümle karşı karşıya kaldı ve annesi, babası, akrabaları ve arkadaşlarıyla olan ilişkisini İsa için feda etmiş gibi hissetti. Hikayesinin nasıl biteceği hakkında hiçbir fikri yoktu. Daha büyük bir fedakarlık yapmış gibi hissediyordu.

Kafası karışık Almira, bir cevap için dua etti. "Tanrım," dedi, "Sana endişelerimi açıkça söylemem gerektiğini ve söylersem cevap vereceğini okudum. İşte önerdiğim şey: Müjdelerde ve The Desire of Ages (Çağların Arzusu)’nda Senin hayatın hakkındaki yazıları her gün okuyacağım. Lütfen bana çarmıhtaki ölümünün ne anlama geldiğini ve fedakarlığının neden bu kadar büyük olduğunu açıkla.”

Almira Kutsal Kitap’ı ya da Ellen White'ın The Desire of Ages'ini okumayı pek istemiyordu ama her gün ikisini de okumaya kendini zorluyordu. İlk başta, okurken can sıkıntısıyla savaştı. İsa ile yakın bir ilişkisi yoktu. Şabat günü ibadet etmesine rağmen, haftanın geri kalanında kendi hayatını yaşıyordu.

Almira okumaya devam etti ve sonunda bir cevap buldu. The Desire of Ages'de şunları okudu: “Şeytan, şiddetli ayartmalarıyla İsa'nın kalbini burktu. Kurtarıcı, mezarın kapılarından öteyi göremedi. Umut, O'na mezardan çıkışını bir fatih olarak sunmadı ya da Baba'nın kurbanı kabul ettiğini O'na söylemedi. Günahın Tanrı'yı çok incittiğinden, onların ayrılığının ebedi olacağından korkuyordu” (754).

Bu onun duasına cevaptı. İsa da sonsuza dek öleceğinden korkmuştu ama Almira için risk almaya hazırdı. Hikayesinin nasıl biteceğini bilmediği gibi, O’nun da sonunu bilmediği aklına geldi. Ama onu kurtarmak için sonsuz yaşamını riske atmıştı.

Böylesine sonsuz bir aşk karşısında hayrete düşerek, dua ederek içini döktü. "İsa, yeryüzünde kimse seni izlemese bile, ben seni izleyeceğim." dedi.

Vaftizde hayatını İsa'ya adamaya karar verdi.

Almira’nın hikayesi haftaya devam edecek. Müjdenin Rusya dahil bütün dünyada yayılmasına yardımcı olan misyon sunularınız için teşekkür ederiz.