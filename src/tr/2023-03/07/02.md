---
title:  Ruh’un Birliği
date:  06/08/2023
---

`Efesliler 4:1-16 ayetlerini okuyun. Pavlus kilisenin birliğini beslemek için imanlıları nasıl cesaretlendiriyor?`

Pavlus, Efesliler’e Mektup’un ikinci bölümüne (4.-6. bölümler), coşkulu bir birlik çağrısıyla başlıyor. Bu çağrı iki temel parçadan oluşmaktadır. İlk olarak, Efesliler 4:1-6 ayetlerinde imanlılardan birliği meydana getiren erdemleri ortaya koyarak, “Ruh’un birliğini” beslemelerini istiyor (Ef. 4:1-3) ve bu çağrısını şiirsel bir yedili “birlik” listesiyle destekliyor (Ef. 4:4-6). Daha sonra ise, Efesliler 4:7-16 ayetlerinde Pavlus yüceltilmiş, muzaffer İsa’yı müjdenin yayılmasına öncülük eden insanlardaki lütfun Kaynağı olarak tanımlıyor (Ef. 4:7-10) ve onların tüm diğer kilise üyeleriyle birlikte Mesih’in bedeninin sağlığına, gelişimine ve birliğine nasıl katkıda bulunduklarını açıklıyor (Ef. 4:11-16).

Bölüm başlarken Pavlus Hristiyanları, aldıkları “çağrıya yaraşır biçimde” yaşamaya davet ediyor (Ef. 4:1). Pavlus burada aslında yürümek (KM ve CAN çevirileri) fiilini kullanıyor fakat aslında kast ettiği davranışlar ya da yaşam tarzıdır (Ef. 2:2, 10; Ef. 4:17; Ef. 5:2, 8, 15). Pavlus, onların çağrılarından bahsederken, Hristiyan imanına çağrıdan bahsediyor (Ef. 1:18; Ef. 2:4-6, 13). İmanlıları Tanrı’nın nihai planını gösteren birleştirici bir tavır içinde olmaya teşvik ediyor (Ef. 4:9, 10). Burada, alçakgönüllülük, yumuşak huyluluk ve sabırlılık gibi birliği sağlayacak erdemleri hayata geçirme vurgusuyla bu çağrısını başlatıyor (Ef. 4:1-3).

Bu ifadelerin her birini inceleyelim.

Pavlus, Efesliler 4:2 ayetinde bahsettiği alçakgönüllülük kavramını, başka yerde “öbürünü kendinden üstün” sayma diye açıklıyor (Flp. 2:3). O halde, alçakgönüllülük kendini küçük görmek gibi olumsuz bir manada değil (bkz. Kol. 2:18, 23), başkalarına değer verme ve onlara hizmet etme manasında anlaşılmalıdır.

Yumuşak huyluluk (Ef. 4:2) ise şöyle açıklanabilir: “kişinin kendini önemli görme hissine haddinden fazla kapılmamış olması niteliği,” ayrıca “nezaket, saygı, uysallık anlamlarına da gelir.”—Frederick Danker, Greek-English Lexicon of the New Testament and Other Early Christian Literature [Yeni Ahit ve Diğer Erken Dönem Hristiyan Yazını Grekçe-İngilizce Sözlüğü], s. 861.

Son olarak, sabır (katlanışlı [TC] ile karşılaştırın), kışkırtmalara ve denemelere dayanabilme gücüdür.O halde, bu niteliklerin hepsi, kişinin kendisine verdiği önemden vazgeçip, onun yerine diğer kişilerin değerine odaklanması teması etrafında toplanmaktadır.

`Alçakgönüllülük, yumuşak huyluluk, sabır. Bu özelliklerin bir halk olarak birlik olmamıza nasıl yardım edeceğini düşünün. Bu erdemleri geliştirmeyi nasıl öğrenebiliriz?`