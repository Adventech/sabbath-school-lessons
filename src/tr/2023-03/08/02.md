---
title:  Günahın Aşağı Yönlü Sarmalı
date:  13/08/2023
---

`Efesliler 4:17-32 ayetlerini Koloseliler 3:1-17 ayetleriyle karşılaştırın. Pavlus imanlıların kilisenin birliğini destekleyecek şekilde yaşamaları gerektiğini nasıl savunuyor?`

Önceki bölümde, Efesliler 4:1-16 ayetlerinde, Pavlus’un konusu kilisenin birliğiydi. Efesliler 4:1 ve Efesliler 4:17 ayetlerini karşılaştırdığımızda, nasıl yürünmeli ya da yaşanmalı konusundaki bu iki uyarının ne kadar benzer olduklarını görüyoruz. Bu benzerlik Pavlus’un yine aynı konuyu ele aldığını –birlik ve birliği destekleyen yaşam tarzı– fakat bu sefer daha olumsuz bir bakış açısından değerlendirdiğini düşündürüyor.

Pavlus, Efesliler 4:17-24 ayetlerinde, Uluslardan olanların, birliği zayıflattığını söylediği yaşam tarzını (Ef. 4:17:19), birliği besleyen gerçek Hristiyan yaşam alışkanlıklarıyla karşılaştırıyor (Ef. 4:20-24). Pavlus’un Uluslardan olanların bu ahlaksız hayat tarzlarıyla ilgili sert eleştirisini okurken, onun Uluslardan olanların Mesih aracılığıyla Tanrı tarafından kurtarıldıklarına ve onlara Tanrı’nın halkıyla bütünüyle paydaşlık sunulduğuna inanıyor olduğunu unutmamamız gerekiyor (Ef. 2:11-22, Ef. 3:1-13). Sonra, Efesliler 4:17-19 ayetlerinde “uluslardan doğanlarla” (Ef. 2:11) ilgili sınırlı ve olumsuz bir betimleme yapıyor.

Pavlus sadece Uluslardan olanların gösterdiği belirli davranışlar ya da onların günahları konusunda endişeli değildi. Onların gösterdiği davranış alışkanlıkları, günahın pençesinde yaşamanın getirdiği aşağı yönlü gidişat konusunda endişeliydi. Efesliler 4:17-19 ayetlerinin tam merkezinde nasır bağlamış bir ruhsallığın bir betimlemesini yapıyor: “Onların zihinleri karardı. Bilgisizlikleri ve yüreklerinin duygusuzluğu yüzünden Tanrı’nın yaşamına yabancılaştılar” (Ef. 4:17, 18). Ayette vurgulanan kararmış zihnin kaynağı bu nasırlaşmış ruhsallık (“Bilgisizlikleri ve yüreklerinin duygusuzluğu yüzünden… Bütün duyarlılıklarını yitirip,” Ef. 4:18, 19) ve sonrasında altı çizilen ahlaksız şehvet alışkanlıklarıdır (“açgözlülükle her türlü pisliği yapmak üzere kendilerini sefahate verdiler” Ef. 4:19). Tanrı’ya yabancılaşmış oldukları için nasıl yaşayacaklarını bilmiyor ve O’nun kurtaran lütfundan ayrıldıkları için günahın ve ahlaksızlığın aşağı yönlü sarmalında ilerliyorlardı.

`Günahın bir kişiyi daha da çok günah işlemeye doğru çekmekteki gücü konusunda sizin kendi tecrübeniz ne oldu?`