---
title:  İmanlıların Yaşamındaki Kutsal Ruh
date:  16/08/2023
---

`Pavlus Hristiyan toplumunda konuşmayla ilgili günahlardan bahsederken, Kutsal Ruh’un imanlıların yanında olduğunu söyleyip hangi uyarıda bulunuyor? Ef. 4:30.`

Pavlus aynı anda hem göz korkutucu bir uyarı yapıyor, hem de yürekleri ısıtan bir söz veriyor. Kilisede birbirimize karşı işlediğimiz günahlar pek önem taşımayan kabahatler değildir: Bizim Tanrı vergisi olan konuşma yeteneğimizi başkalarını eleştirmek için kullanmamız Kutsal Ruh’u kederlendirir (Ef. 4:25-27, 29, 31, 32). Pavlus’un Yeşaya 63:10 ayetini tekrarlaması ciddi bir uyarıda bulunduğunu gösteriyor: “Ama başkaldırıp O’nun Kutsal Ruhu’nu incittiler. O da düşmanları olup onlara karşı savaştı.”

Pavlus güven tazeleyici bir vaatte bulunarak, Kutsal Ruh’un imanlıları Mesih’i kabul ettikleri günden (Ef. 1:13, 14), “kurtuluş gününe” (Ef. 4:30) kadar mühürlediğini doğruluyor. Ruh’un imanlı ile olan ilişkisi kırılgan değil, kalıcı bir ilişkidir. İmanlılar, Tanrı’nın konuşma armağanını bir silaha dönüştürerek Ruh’un içimizde yaşayan varlığına saygısızlık ettiklerinde, Ruh’a kalan gitmek değil kederlenmektir. Ruh’un niyeti imanlılarda var olmayı sürdürmek ve Mesih’in dönüşüne kadar onları Tanrı’nın sahip oldukları ve korudukları olarak işaretlemektir.

Pavlus Ruh’un ilahiliğini, O’na “Tanrı’nın Kutsal Ruh’u” diyerek vurguluyor ve O’nun kişiliğini de, Kutsal Ruh’un kederlendiğini belirterek ortaya koyuyor. (Ayrıca bkz. Rom. 8:16, 26, 27; 1Ko. 2:10, 13; 1Ko. 12:11; Gal. 5:17, 18.)

Tanrılığın sırrından bahsederken çok dikkatli bir şekilde ilerlemeliyiz. Ruh, Baba ve Oğul’la hem birdir hem de Onlardan ayrıdır. “Kutsal Ruh kendi iradesine sahiptir ve buna göre seçimler yapar. O kederlendirilebilir ya da O’na lanet okunabilir. Böyle ifadeler sadece bir güç ya da etkiye uymuyor, daha çok bir kişinin sahip olabileceği özellikler gibi. O halde Ruh sizin gibi ya da benim gibi bir kişi mi? Hayır. Biz ilahi olanı tanımlamak için sınırlı bir dil kullanıyoruz. Ruh insanların asla olamayacağı bir şeydir.”—Paul Petersen, God in 3 Persons—In the New Testament [Yeni Ahit’te—3 Varlıktaki Tanrı], s. 20.

`“Tanrı’nın Kutsal Ruh’u” bizimle, yaptıklarımız O’nu etkileyecek kadar yakın bir ilişki içinde mi bulunuyor? Biz, zamanın sonuna kadar bizi mühürleyen kalıcı bir ilişkiyle bize emanet edilen Tanrılık’ın bir üyesi ile bir yaşamı paylaşıyoruz. Bu muazzam gerçeğe iman yanıtımız ne olmalıdır?`