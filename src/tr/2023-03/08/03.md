---
title:  Giyimde Etkileyici Bir Değişim
date:  14/08/2023
---

`Pavlus mektubunu dinleyenlerin ihtida öykülerini tekrarlarken, onlara hangi çok önemli temel noktayı açıklıyor? (Ef. 4:20-24).`

Pavlus onların önceki, Uluslardan olan durumlarını tarif ettikten sonra (Ef. 4:17-19), “Mesih hakkında öğrendikleriniz bunlar değil” demiyor. Onun yerine, “siz Mesih’i böyle öğrenmediniz” diyor (Ef. 4:20). Mektubunu okuyanların, O’nun [Mesih’in] sesini duyduklarını, O’nun yolunda eğitildiklerini belirterek, “O’ndaki gerçeğe uygun olarak” ifadesiyle, Mesih’in şekillendirdiği yaşamı benimsemeleri gerektiğini savunuyor (Ef. 4:21). Pavlus’a göre imana gelmek Mesih ile kişisel bir bağlantıya sahip olmakla olabilir. Bu bağlantı o kadar canlı ve gerçektir ki “Mesih’i öğrenmek” diye tarif edilebilir. Biz, yüceltilen ve göğe alınan İsa’nın canlı ve yanımızda olduğunu kabul ediyoruz. O’nun öğretileriyle ve örneğiyle şekillendiriliyor ve yaşayan Rabbimiz olarak O’na bağlılığımızı sunuyoruz. Yaşamlarımızı, O’nun Ruh ve Söz aracılığıyla gerçekleştirdiği faal rehberliğine ve yönetimine açıyoruz.

Pavlus bize Mesih’in şekillendirdiği bir yaşamı benimsemenin üç aşama gerektirdiğini söylüyor ve bu aşamaları bir giyim benzetmesiyle açıklıyor: (1) Eski yaşam alışkanlıklarını bırakmak ya da “sıyırıp atmak” (Ef. 4:22); (2) içsel bir “yenilenme” yaşamak (Ef. 4:23); ve (3) yeni, Tanrı’ya benzeyen yaradılışı “giyinmek” (Ef. 4:24). Pavlus’un mecazı, giyimin Eski Ahit’te hem günahkarlığın (bkz. Mez. 73:6; Zek. 3:3, 4; Mal. 2:16) hem de kurtuluşun (bkz Yşa. 61:10; Hez. 16:8; Zek. 3:4, 5) bir simgesi olarak kullanılmasını yansıtıyor.

Eski zamanlarda erkekler iç çamaşırı olarak dize kadar inen bir ceket ve güneşten korunmak için de onun üzerine bir pelerin ya da manto giyerlerdi. Benzer şekilde bazı kadınlar da ceket ve üzerine pelerin giyerdi. Kutsal Kitap’ta bahsi geçen halklar yaşam mücadelesi içinde olan toplumlardı. Giysiler kıymetli ve pahalıydı, uzun süre kullanılırdı. Birden fazla takım kıyafete sahip olmak olağan dışı bir durumdu. Bu giysilerin kalitesi ve tarzı, onları giyen kişinin kişiliği ve statüsü hakkında fikir verirdi. Bir kişinin kıyafetlerini değiştirmesi, yeni bir takım kıyafet giymesi (bugün pek çok toplumda olduğu gibi önemsiz bir mesele olmanın aksine) olağan dışı ve önemli bir olaydı. Pavlus bu birinci yüzyıl bağlamında, yaşamdaki değişimin bir takım giysiyi tamamen değiştirmek kadar dikkat çekici olacağını hayal ediyor.

`İsa hakkında bilgiler öğrenmek ile İsa’yı öğrenmek arasındaki fark, çok önemli fark nedir?`