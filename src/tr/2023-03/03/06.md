---
title:  İsa, Her şey ve O’nun Kilisesi
date:  13/07/2023
---

İlk Hristiyanlar Mezmurlar 110:1 ayetinde İsa’nın göğe alınması konusundaki peygamberlik sözünü gördüler: “RAB Efendim’e: ‘Ben düşmanlarını ayaklarının altına serinceye dek sağımda otur’ diyor.” Onlar, Tanrı’nın “Her şeyi [O’nun] ayaklarının altına” (Mez. 8:6), “İnsanoğlu’nun” (Mez. 8:4) ayaklarının altına serdiğini doğrulayan 8. Mezmuru da aynı şekilde okurlar. Onlar, göksel yerlerdeki karanlığın güçlerinin başlarının üzerinde olduklarına ve onlara boyun eğmeleri için kendilerini tehdit ettiklerine inanıyorken, o güçlerin Mesih’in ayakları altında olduğu gerçeğine sıkıca tutundular.

“Her şeyi [İsa’nın] ayaklarının altına” seren Baba’nın “O’nu her şeyin üzerinde baş olmak üzere kiliseye” (Ef. 1:22) vermiş olduğuna dikkat edin. “Her şey” evrensel, kapsayıcı bir ifade olsa da, Pavlus’un aklı hâlâ Efesliler 1:21 ayetinde bahsettiği “güçlerdedir.” Her şey–evrensel, doğa üstü, ruhsal güçler dahil– Mesih’in ayakları altındadır, O’na itaat eder.

`Mesih’in evrenin tahtına yükseltilmiş olması ve gökteki ve yerdeki her şeye egemen olması, O’nun kilisesine ne fayda sağlamaktadır? Ef. 1:22, 23.`

Tanrı, İsa’yı tüm kötü güçler üzerinde muzaffer kıldı. Mesih ile adeta özdeş olan ve tüm ihtiyaçları O’nun tarafından karşılanan kilisenin kendisinin bu düşmanlar karşısındaki zaferi güvence altındadır. Tanrı’nın, O’nun diriltilişinde ve her evrensel gücün üzerine yükseltilmesinde sergilediği muazzam kudreti, kilise için etkinleştirilmiştir. Tanrı muzaffer Mesih’i, O’nunla O’nun bedeni denilebilecek seviyede bütünleşmiş olan kiliseye verdi.

Biz imanlılar yüceltilen Mesih’i nasıl bilebilir ve Tanrı’nın kudretini yaşamlarımızda tecrübe edebiliriz? Pavlus bunun gerçekleşmesini sağlayacak yöntemleri ve taktikleri açıkça belirtmiyor. Fakat bu ayetlerin bir “dua açıklamasının” bir parçası olduğu gerçeği bir fikir veriyor. Pavlus, Tanrı’nın onun duasına cevap vereceğine inanıyor. Tanrı’nın Mesih’te, Tanrı’nın kendi varlığında açığa vurulmuş olan kudretini kutlamanın faydalı olduğunu doğruluyor ve bunun imanlıların yaşamında da faal olmasını istiyor.

`Duanın gücü konusunda sizin kendi tecrübeniz nedir? Yani, sadece cevap bulan dualar değil, genel anlamda dualardan bahsediyoruz: dua etmek bizi Tanrı’ya ve bize İsa’da verilmiş olan güce nasıl yaklaştırabilir?`