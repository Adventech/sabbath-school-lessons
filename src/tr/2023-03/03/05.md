---
title:  Mesih Her Gücün Üzerindedir
date:  12/07/2023
---

Pavlus, artık evrenin tahtında Babası’nın yanında oturmakta olan İsa’nın göğe alınmasını kutlamıştı. Mesih’in Babası ile olan ilişkisindeki durumunu açıkladıktan sonra da (“göksel yerlerde sağında” oturuyor Ef. 1:20) İsa’nın “güçlerle” olan ilişkisi konusuna odaklanıyor. Baba ile eş yönetici olduğu için, İsa hepsinin çok üzerindedir (bkz. Ef. 1:21).

`Pavlus’un Efesliler 1:21, Efesliler 2:2 ve Efesliler 6:12 ayetlerinde kötü, ruhsal güçlerden nasıl bahsettiğini karşılaştırın. Sizce Pavlus bu güçlerle neden bu kadar ilgileniyor?`

Elçilerin İşleri 19:11-20 ayetlerindeki Skeva ve yedi oğlu öyküsü, Pavlus zamanındaki Efes’i büyü sanatlarının merkezi olarak tasvir ediyor. “Helen dünyası boyunca büyü uygulamalarının baskın özelliği, ruh dünyasının neredeyse hayatın her alanında etkisini gösterdiğine inanılıyor olmasıydı. Büyücünün amacı yardımcı ruhlarla zararlı ruhları birbirinden ayırmayı ve ruhların kendilerine özgü etkinliklerini, ilgili becerilerini ve yetkilerini öğrenmekti. Bu bilgi sayesinde, ruhların kişilerin faydası için hareket etmelerini sağlayacak araçlar (yazılı ve sözlü formüller ve muskalarla) oluşturulabiliyordu. Doğru bir formülle, bir ruhun başlattığı hastalık iyileştirilebiliyor ya da atlı savaş arabası yarışı kazanılabiliyordu.”—Clinton E. Arnold, Power and Magic: The Concept of Power in Ephesians [Güç ve Büyü: Efesliler’de Güç Kavramı], s. 18.

Büyü sözcükleri söylenirken ilahların ve güçlerin isimlerini kullanmak Efes’in dini yaşantısının ve günümüzde de bazı kişilerin bir özelliğidir (bkz. Elç. 19:13). Pavlus Mesih ile “güçler” arasındaki ilişkiyi açıklığa kavuşturmak istiyor: Göğe alınan İsa “bütün yönetimlerin, hükümranlıkların, güç ve egemenliklerin” çok üzerindedir (Ef. 1:21).

Onu dinleyenlerin İsa’nın egemenliğinin üzerinde bir güç bulunmadığını anladıklarından emin olmak adına, büyüler söylenirken ilahların ismini zikretme alışkanlığına da bir gönderme yapıyor: “anılacak bütün adların çok üstüne” (Ef. 1:21). Pavlus uzay boyutundan zaman boyutuna geçiş yaparak, İsa’nın yüceltilmiş egemenliğinin sınırsız bir zamana hakim olduğunu belirtiyor. O’nun tüm güçler üzerindeki egemenliği “yalnız bu çağda değil, gelecek çağda da” geçerlidir (Ef. 1:21).

`Bu aynı kötü güçlerin günümüzdeki tezahürleri nelerdir ve onların herhangi birine kapılmadığımızdan nasıl emin olabiliriz?`