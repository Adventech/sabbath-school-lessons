---
title:  Diriliş Gücüne Katılmak
date:  11/07/2023
---

Pavlus, dua açıklamasının kalan ayetlerinde (Efesliler 1:20-23), Kutsal Ruh’un imanlılara sağlayacağını umduğu üçüncü kavrayış konusunu açıyor: Tanrı’nın onlar için ortaya koyduğu kudretinin muazzam büyüklüğü. Bunu yapmaya, Tanrı’nın kudretinin ön örnekleri olarak iki kurtuluş tarihi olayını işaret ederek başlıyor: (1) İsa’nın ölümden dirilmesi; (2) İsa’nın evrenin tahtına yükseltilmesi (Ef. 1:20).

`Tanrı’nın kudreti, İsa’nın diriltilmesi yoluyla nasıl ifade ediliyor? Ef. 1:20; 1Ko. 15:20–22; Flp. 3:8–11; İbr. 13:20, 21; 1Pe. 1:3.`

İsa’nın ölümden dirilişi Hristiyan imanının tartışmaya kapalı bir inancıdır (1Ko. 15:14, 17). Sadık imanlıların, gelecekte, Mesih’in dönüşünde gerçekleşecek olan büyük sonsuz yaşama dirilişi bekliyor olmalarının sebebi, Mesih’in dirilmiş olmasıdır (1Ko. 15:20-23). Kutsal Ruh’un yaşamlarımızdaki varlığı da dahil olmak üzere, bizim bugün müjdenin tüm bereketleri için O’na bakabiliyor olmamızın sebebi, Mesih’in dirilmiş olmasıdır.

Tanrı’nın Mesih’i “göksel yerlerde sağında” (Ef. 1:20) oturttuğu tasviri, Yeni Ahit’te en çok bahsi geçen Eski Ahit ayeti olan Mezmurlar 110:1 ayetini referans almaktadır (anlaşılıyor ki bu konudaki tüm ayetler o Eski Ahit ayetini referans alıyor). Mesih’in yüceltilmesi, Efesliler’e Mektup’un göze çarpan konularından biridir. İmanlılar da, “Mesih’le birlikte… göksel yerlerde” oturtulmuştur” (Ef. 2:6). İlaveten, Pavlus Mesih’in göğe çıkmasından, O’nun her şeyi doldurmasının ve kilisesine armağanlar vermesinin öncülü olarak bahsediyor (bkz. Ef. 4:8-11).

Efesliler 4:8-11 ayetlerinde Pavlus, Babası’nın tahtında oturan durağan bir Mesih tasvirini benimsemememiz için bizi uyarıyor, tersine bize “göğe alınan Mesih’in, Ruhu aracılığıyla tüm dünyayı fetheden faal bir tasvirini yapıyor.”—F. F. Bruce, The Epistles to the Colossians, to Philemon, and to the Ephesians [Koloseliler’e, Filimon’a ve Efesliler’e Mektuplar], s. 133. Böylelikle, Pavlus Mesih’in göğe alınmasını ve taç giymesini, sadece imanlılara sunulan ilahi gücün bir açıklaması değil, aynı zamanda o gücün kaynağı olarak resmediyor.

`Yaşamınızda Mesih’in gücüne ne şekilde ihtiyaç duyuyorsunuz ve bu güçten kendimiz nasıl daha iyi faydalanabiliriz? Bu güce erişimimize engel olacak alışkanlıklar nelerdir?`