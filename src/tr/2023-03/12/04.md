---
title:  Pavlus’un Mektuplarında Büyük Mücadele
date:  12/09/2023
---

`Romalılar 13:11-14, 1. Selanikliler 5:6-8 ve 2. Korintliler 10:3-6 ayetlerini okuyun. Bu ayetleri Efesliler 6:10-20 ayetleriyle karşılaştırın. Sizce Pavlus neden bu tarz bir tasvir kullanıyor?`

Pavlus mektuplarında sıklıkla askeri terimler ve benzetmeler kullanarak, imanlıları askerlerin davranışlarından ibret almaya ve onları taklit etmeye davet ediyor. Onun bu askeri dili en uzun ve yoğun kullanması Efesliler 6:10-20 ayetlerindekidir fakat askeri dil onun müjde öyküsünü nasıl anladığını ortaya koymak için kullandığı temel yöntemlerden biriydi. “Yönetimleri ve hükümranlıkları” çarmıhta alt etmiş olan yüceltilmiş Mesih (Kol. 2:15), şimdi ise tüm güçlerin üzerine yükseltilmiş Rab olarak bulunduğu mevkiden bu zaferin sonuçlarını tasarlamaktadır (Flp. 2:9-11). Mesih, O’nu takip edenleri evrensel mücadelenin savaşçıları olarak askere alıyor ve büyük zafer gününe doğru ışık ordularına komuta ediyor (1Ko. 15:54–58, 2Se. 2:8, Rom. 16:20). Pavlus’un kullandığı savaş ve ordu simgelerini bir araya topladığımızda, onun iyi ile kötü arasındaki savaşı, “ta ki içlerinden biri son karşılaşmayı kazanana kadar iki ordu arasında çağlar boyunca gidip gelen, kızışıp durulan uzun soluklu evrensel bir mücadele olarak gördüğünü anlıyoruz.”—Peter W. Macky, St. Paul’s Cosmic War Myth: A Military Version of the Gospel [Aziz Pavlus’un Evrensel Savaş Alegorisi: Müjde’nin Bir Askeri Versiyonu], s. 1.

Pavlus’un sıklıkla kullandığı evrensel savaş kavramı, Efesliler’e Mektup’un temelinin de bir parçasıdır. Pavlus silahlanma çağrısında (Ef. 6:10-20), evrensel mücadelenin daha önce kullanmış olduğu unsurlarını bir araya getiriyor: Tanrı’nın imanlıları sınırsız bir güçle kuvvetlendirmesi (Ef. 1:18-20; Ef. 3:16, 20); Mesih’in zaferi ve tüm güçlerin üzerine yükseltilmesi (Ef. 1:20-23); bir zamanlar ölü fakat şimdi dirilmiş olanların oluşturduğu, artık yüceltilmiş Mesih’le özdeşleştirdikleri kimliklerinden güç bulan ve eski karanlık efendilerine karşı savaşma kabiliyetine sahip imanlılar ordusu (Ef. 2:1-10); kilisenin, güçlere yaklaşmakta olan kıyametlerini açıklama işindeki görevi (Ef. 3:10); Mesih’i galip gelen ilahi Savaşçı olarak tasvir etmek için Mezmurlar 68:18 ayetinden faydalanılması (Ef. 4:7-11) ve imanlılara yapılan müjde giysisini “giyinme” çağrısı (bkz. Ef. 4:20-24). Bizden Tanrı’nın “tüm silahlarını” kuşanmamız istendiğinde, evrensel mücadelenin ne kadar merkezi bir işlevi olduğunu anlamaya hazır oluyoruz fakat aynı zamanda Mesih’in mutlak zaferine katılıyor olduğumuzdan emin olmayı sürdürmemiz gerekiyor.

`Sadece bu evrensel mücadele gerçeğiyle değil, aynı zamanda İsa’da kendimiz için talep edebileceğimiz zafer gerçeğiyle ilgili kişisel tecrübeleriniz nelerdir? O’nun bizim için kazanmış olduğu zaferi anlamak neden umudumuz ve tecrübemiz için son derece temeldir?`