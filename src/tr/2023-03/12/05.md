---
title:  Kadim Savaş Alanında Duruyoruz
date:  13/09/2023
---

`Efesliler 6:10-20 ayetlerini baştan sona okuyun ve Pavlus’un durma fiilini ne sıklıkla kullandığını not edin. Bu düşünce onun için neden çok önemliydi?`

Pavlus’un ordu mecazını kadim savaş alanı bağlamında değerlendirmeliyiz. “Durmak” ne anlama geliyordu (Ef. 6:11, 13, 14)? Bu fiil akıllara sadece savunmayla ilgili bir durumu mu getiriyor? Savaş yazınının büyük klasik yazarlarından biri olan Tukididis’in yazılarında aktardığı savaş konuşmaları, bir taraf savaşı kazanacaksa birbirini takip eden üç eylemin gerçekleşmesi gerektiğinin altını çiziyor: (1) askerler “düşmana yakın olmalı” yani düşmanlarıyla karşılaşmak amacıyla ilerlemeliler; (2) daha sonra, saldırmalı ve “sıkı durmalı” ya da düşmanlarıyla göğüs göğse çarpışırken “yere sağlam basmalılar”; (3) Son olarak da, “düşmanı püskürtmeliler” (bkz. Thucydides, The Peloponnesian War [Tukididis, Peloponnessos Savaşları], 4.10.1–5).

Bir eski zaman savaşının kilit anı, bu üç eylemin ardından, iki karşıt falanjın “parçalanan bronzun, ahşabın ve etin çıkardığı dehşetli bir gürültüyle birbirine girmesiyle gerçekleşirdi. Antik çağ yazarı Ksenofon ondan ‘korkunç çarpışma’ diye bahsederdi”—Victor Davis Hanson, The Western Way of War [Batının Savaş Yöntemi], s. 152, 153. Sıkı durmak, o stratejik anda ayaklarını yere sağlam basmak eski çağ savaşlarında en zor işlerden biriydi. Meydana gelecek yakın çarpışmada, her iki taraf da “yüklenmek” için bir temel arayacaktır.

Pavlus’un silahları kuşanma çağrısı, “askerlerin bir araya geldikleri, göğüs göğse çarpışmada pek çok darbe indirip darbe yedikleri bir boğuşmayı ifade ediyor.”—Victor Davis Hanson, The Western Way of War [Batının Savaş Yöntemi], s. 152. Bu, Pavlus’un kilisenin düşmanlarıyla olan savaşını betimlemek için bir güreş müsabakasından faydalanmasıyla (Ef. 6:12 KM; Perşembe gününün dersine bakın) ve “durmak” fiilini 13. ayette baskın bir biçimde kullanmasıyla doğrulanmaktadır: “Bu nedenle, kötü günde dayanabilmek…”

Buradaki rahat bir duruş değildir! O halde “durmak,” faal bir biçimde savaşa girişmek, yakın dövüşte her silahtan faydalanmaktır. Bu, Pavlus’un daha önceki bir uyarısında bulunan askeri tasvirinde çok açık bir şekilde belli olan bir noktadır: “tek bir ruhta dimdik durduğunuzu, Müjde’de açıklanan inanç uğruna tek can halinde birlikte mücadele ettiğinizi, size karşı olanlardan hiçbir şekilde yılmadığınızı duyayım” (Flp. 1:27).

`İbraniler 12:4 ayetini okuyun. Bu ayet Rab’de durmanın ne anlama geldiğini açıklamamıza nasıl yardım edebilir? Aynı zamanda bu duruşun kolektif doğası nedir?`