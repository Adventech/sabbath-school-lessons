---
title:  Savaş Konuşması
date:  10/09/2023
---

`Pavlus’un Efesliler 6:10-20 ayetlerindeki, mektubunu tamamlayan coşkun sözlerini okuyun. Pavlus’un savaş çığlığı, bugün büyük mücadelenin savaşçıları olan bizler için ne anlam ifade ediyor?`

Pavlus Efesliler’e Mektup’u, imanlıları kilisenin kötülükle olan savaşında yerlerini almaya zorladığı bir savaş çağrısıyla sona erdiriyor (Ef. 6:10-20). Sözlerine, kapsayıcı bir “Rab’de güçlü olma” tavsiyesiyle başlıyor (Ef. 6:10), sonra da onu “Tanrı’nın sağladığı bütün silahları kuşanın” çağrısıyla tekrarlıyor (Ef. 6:11). Bu çağrıyı bir amaç belirleyerek (İblis’in hilelerine karşı durabilmek, Ef. 6:11) ve bir gerekçe sunarak (kötülüğün kuvvetli, ruhsal güçlerine karşı yürütülen savaş, Ef. 6:12) destekliyor. Daha sonra ise Pavlus ayrıntılı bir silahları kuşanma çağrısı yapıyor. İmanlılar, savaşta sağlam durabilmek için, “Tanrı’nın bütün silahlarını” kuşanmalıydılar (Ef. 6:13): kuşak, göğüs zırhı, ayakkabı, miğfer ve kılıç (Ef. 6:14-17). Pavlus artık tüm silahları kuşanmış ve savaşa girmeye hazır olan imanlıları eski zamanda savaş meydanında bulunan askerlerin yaptığını yapmaya, yani dua etmeye davet ediyor (Ef. 6:18-20).

Pavlus Eski Ahit’ten savaş tavsiyelerini ya da savaş arifesi konuşmalarını tekrarlayıp, savaş ve silah terimlerinden faydalanarak kilisenin görevinden bahsediyor. İlk kapsayıcı buyruğunda şunları söylüyor: “Rab’de, O’nun üstün gücüyle güçlenin” (Ef. 6:10).

Eski Ahit’teki savaş tavsiyeleri (örneğin bkz. Yas. 20:2–4; Hak. 7:15–18; 2Ta. 20:13–20; 2Ta. 32:6–8; Neh. 4:14, 19, 20), İsrail’in savaştaki başarısının sebebinin üstün silahlara sahip olmaları ya da sayıca düşmanlarından daha üstün olmaları olmadığı düşüncesini vurguluyor. Tersine, zafer kazanmaları tamamen Tanrı’nın varlığına ve kudretine bağlıydı. Başarıya ulaşmanın anahtarı kendilerine güvenmekten değil, Tanrı’nın kudretine ve O’nun onların başarıya ulaşmalarını takdir edeceğine güvenmekten geçiyordu. Pavlus bu kavramları cesaretle kullanıyordu çünkü imanlıları: (1) kilisenin görevini sürdürmekte faal olmaya; (2) yaşamlarını ve tanıklıklarını etkileyen gizli boyutlara karşı dikkatli olmaya; (3) başarılı olmaları için gerekli olan ilahi takdirin farkına varmaya ve (4) imanlılar arasında birliğin ve işbirliğinin önemini anlamaya teşvik etmeye çalışıyordu.

`Pavlus’un savaşımızın insanlara değil, kötülüğün ruhsal ordularına karşı olduğu uyarısı, zafer için tek umudumuzun nerede bulunduğu konusunda bize ne öğretiyor?`