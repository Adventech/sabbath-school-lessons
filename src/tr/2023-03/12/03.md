---
title:  Mesih’te Güç Bulmak
date:  11/09/2023
---

Pavlus mektubunu, mektubun bütünü açısından önem arz eden kavramları ve düşünceleri bir araya toplayan güçlü bir savaş çağrısıyla sonlandırıyor. Sözlerine, sonuç bölümünün, bir komutanın savaş çığlığı havasında ifade ettiği kapsayıcı konusunu duyurarak başlıyor: “Rab’de, O’nun üstün gücüyle güçlenin” (Ef. 6:10). Bu bölümün kalanı, Efesliler 6:11-20, bu geniş kapsamlı konuyu tasvir ediyor ve daha da açıyor.

`Efesliler 6:10-20 ayetlerini tekrar okuyun. Pavlus’un vurguladığı gibi merkezi bir önem taşıyan ruhsal güçlerin dahil olduğu büyük mücadele gerçeğini nasıl görüyorsunuz? Bu çok önemli gerçeği hiç aklımızdan çıkarmamak Tanrı ile olan kendi günlük yürüyüşümüz açısından neden çok önemlidir?`

Pavlus, “Rab’de O’nun üstün gücüyle güçlenin” (Ef. 6:10) ifadesiyle, Mesih’i, imanlıların gücünün Kaynağı olarak tanımlıyor çünkü “Rab” derken Efesliler’e Mektup’un tümünde olduğu gibi Mesih’ten bahsediyor (Ef. 2:21; Ef. 4:1, 17; Ef. 5:8; Ef. 6:1, 21). “Kilisenin gücü, yürüttüğü savaşın Kaptanı’nın, göğe alınmış olan Rab’bin gücünün her şeye yetiyor olmasından kaynaklanmaktadır”—G. G. Findlay, The Epistle to the Ephesians [Efesliler’e Mektup], s. 398.

Pavlus Efesliler 6:10 ayetinde düşüncesini vurgulamak için tekrardan faydalanarak gücüyle güçlenin ifadesine başvuruyor: Yani, ortaya konulacak güç imanlıların kendi doğasından kaynaklanmıyordu, elde edilen bir güçtü. Kaynağı da Rab Mesih’ti. Pavlus burada mektubun önemli bir kavramını, Tanrı’nın gücünü imanlılarla paylaşmasını özetliyor (Ef. 1:19–22; Ef. 2:4–6; Ef. 3:16, 17). Mevcut durumdaki ve gelecekteki her türlü sıkıntıyı aşmak için ihtiyaç duyulan güç, imanlıların diriltilmiş ve yüceltilmiş olan Mesih ile birlik içinde olmalarıyla ortaya çıkmaktadır.

Asıl talimatta, imanlılara güç verme işinde Mesih’in faal bulunduğu duyuruluyor olsa da (Ef. 6:10), Tanrılık’ın üç üyesinden her biri kötülük karşısında verdikleri ruhsal savaşta onları güçlendirme işini yerine getirmektedir. Tanrı (Baba) “Tanrı’nın bütün silahları” olarak Kendi silahlarını kullanıma açmaktadır (Ef. 6:11, 13; Yşa. 59:17 ile karşılaştırın). Pavlus daha önce Ruh’un imanlıları güçlendirme işinde etkin olduğunu belirtmiş ve Tanrı’nın “Ruhu’yla sizi iç varlığınızda kudretle güçlendirmesi” için dua etmişti (Ef. 3:16). Burada kılıcı, “Ruh’un kılıcını, yani Tanrı sözünü” üreten Ruh’tur (Ef. 6:17). Ayrıca imanlılar “her zaman Ruh’un yönetiminde dua” etmelidirler (Ef. 6:18). Pavlus, mektubunu dinleyenlerin, bu kötü güçler karşısında verdikleri savaş için onları donatma işinde üçlü Tanrı’nın iş başında olduğunu anlamalarını umut ediyordu.