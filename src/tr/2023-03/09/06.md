---
title:  'Ruh’la Dolu İbadet (Ef. 5:18-20).'
date:  24/08/2023
---

Efesliler 5:18-20 ayetlerinde Pavlus Hristiyanların ibadet etmek için bir araya toplandıklarını hayal ediyor. Onların bu ibadet sırasında ne yaptıklarını tasvir ediyor?

Pavlus Efesliler 5:1-20 ayetlerindeki son savında imanlıları zihni uyuşturan şarap kullanımından vazgeçirmeye ve onun yerine hep birlikte Ruh’un varlığını ve kudretini tecrübe etmeye çağırıyor. Pavlus’un (muhtemelen Eski Ahit’in Grekçe versiyonundaki Süleyman’ın Özdeyişleri 23:31’den bir alıntıyla) sarhoş olmayı yasaklaması, aklında bilgelik yazınında gördüğümüz gibi alkol kullanımını yasaklayan emirler olduğunu düşündürüyor (Özd. 20:1, Özd. 23:29-35). Sarhoşluğun ardından gelen kötü şeyler arasında kaba, açık seçik konuşma, düşüncesizlik, ahlaksızlık ve puta tapınma bulunmaktadır (Ef. 5:3-14). Bunlar gitmeli ve yerine düşünceli, Ruh tarafından esinlenen Tanrı’ya ibadet gelmelidir. Pavlus’un Ruh’la dolun tavsiyesi, Efesliler 5:19-21 ayetlerinde bir dizi fiil ile nitelenen anahtar bir tavsiyedir (“ezgiler söyleyin”; “mezmurlar okuyun”; “şükredin”; birbirinize bağımlı olun”).

Pavlus burada imanlıların “Ruhla dolun” (Ef. 5:18) tavsiyesini hep birlikte hayata geçirdiklerini, Ruh’un esinlediği, birliği besleyen Tanrı’ya ibadet işi için bir araya geldiklerini (Efesliler 4) hayal ediyor. Bu, benmerkezci, putperest davranış tarzı ve ibadetiyle taban tabana zıttır (Ef. 5:1-18). Bu ilk dönem Hristiyan ibadeti tarifinde övgü ilahileri baskın durumdadır. Kilisenin bir ilahiyle doğduğu söylenegelmiştir ve Koloseliler 3:16 ile birlikte bu ayet bu sav için en iyi kanıtı oluşturmaktadır (Elç. 16:25, Yak. 5:13 ile karşılaştırın).

İbadetin “yatay” bir unsuru bulunmaktadır çünkü kilise üyeleri ilahi söyleyerek bir anlamda birbirleriyle konuşmaktadırlar (bkz. Ef. 5:19 TC). Fakat ilahi söylemenin açık gayesi Rab’dir ve Efesliler 5:20 ayetinde belirtildiği üzere O, “Rabbimiz İsa Mesih’tir” (Kol. 3:16 ile karşılaştırın). Efesliler 5:20 ayetindeki, Efesliler 5:19 ayetindeki ilahiyle benzer şekilde tarif edilen şükran, “Rabbimiz İsa Mesih’in adıyla Baba Tanrı’ya” sunulmalıdır. Ayette geçen “ruhsal ezgiler” ifadesindeki “ruhsal” sıfatı (Grekçesi pneumatikos)  Kutsal Ruh’un ibadetteki işlevini vurguluyor çünkü bu sözcük Kutsal Ruh’un esinlediği ya da O’nunla dolu olan ezgileri tarif ediyor. O halde, Pavlus’un ilk dönem Hristiyan ibadetiyle ilgili bu tarifi Tanrılık’ın üç üyesinin her birinin faal katılımcı olduğunu resmediyor.

`Kendi ibadet deneyiminizi yükseltmek için ezgilerden nasıl yararlanabilirsiniz?`