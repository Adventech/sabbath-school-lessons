---
title:  “Uyan, Ey Uyuyan!”
date:  22/08/2023
---

`Efesliler 5:11-14 ayetlerini okuyun. Pavlus burada hangi önemli uyarılarda bulunuyor ve bunları günümüzde nasıl hayata geçirebiliriz?`

Efesliler 5:11-14 ayetlerini anlamak için, Pavlus’un ısrarla iki uyarıda bulunduğunu göz önünde bulundurmak yardımcı olacaktır: (1) “Tanrı’nın çocukları” olarak Tanrı’yı onurlandıran bir yaşam sürün (Ef. 5:8; ayrıca bkz. Ef. 5:1, 2, 4, 9–10, 11, 13, 14); (2) “Karanlığın meyvesiz işlerine” katılarak, cinsel ahlaksızlık içinde ve Tanrı’ya karşı gelen bir hayat yaşamayın (Ef. 5:11; ayrıca bkz. Ef. 5:3, 4, 5–8, 12).

Efesliler 5:11 ayetini anlamak için, Efesliler 5:8-10 ayetlerindeki benzer uyarıları incelemeliyiz. İmanlılar, inançsızların karşısında “Rab’de ışık,” “ışık çocukları” olarak yaşamalıdır (Ef. 5:8).  Bunu yapmanın tüm amacı şu gerçeği açıkça belirtmektir: “ışığın meyvesi her iyilikte, doğrulukta ve gerçekte görülür” (Ef. 5:9). Pavlus daha sonra da Tanrı’nın iyiliğini göstermek için bir taktik uygulamayı savunuyor. İmanlılar, herkesin açıkça görmesi için doğru seçimleri hayata geçirerek, karanlığın meyvesiz işlerini açığa vurmalıdır.

Bu arada Pavlus’un 13-14 ayetlerindeki zorlayıcı ve şairane sözlerini, imanlıların “Ruh’un meyvesini” (Ef. 5:9 CAN) hayata geçirerek, dünyaya ait olanları Mesih’e iman edenler arasına kazandırabileceklerine dair cesur iddiası olarak değerlendirebiliriz. Ruh ışık gibidir ve saklı şeyleri açığa vurur: “Işığın açığa vurduğu her şey görünür. Çünkü görünen her şey ışıktır” (Ef. 5:13, 14). Çürümüş yaşam tarzları ışığa maruz kaldığında, dünyaya ait olanlar davranışlarının gerçekte nasıl olduğunu, geleceksiz ve gazaba mahkum olduğunu görebilir (“ışığın açığa vurduğu her şey görünür”) (Ef.5:5, 6) ve karanlıktan ışığa doğru bir dönüşüm yaşayabilir (“çünkü görünen her şey ışıktır”), bu, Pavlus’un mektubunu okuyan Efeslilerin imanlılar olarak kendilerinin de yaşamış oldukları dönüşümün ta kendisidir (Ef. 5:8).

Ruhsal uykudan uyandırmak ve Mesih’in dönüştüren varlığını tecrübe ettirmek amacıyla açık bir çağrıda bulunmak için, Efesliler 5:14 ayetindeki, ölülerin zamanın sonunda diriltilmesiyle ilişkili ifadeler kullanan (Ef. 2:1, 5 ayetleriyle karşılaştırın) bu şiir ya da ilahiyi nasıl kullanmalıyız? Anlaşıldığı üzere, Pavlus’un belirtmek istediği Yeşaya 60:1-3 ayetleri, Tanrı’nın İsrail’deki halkına hitap ettiği için, Efesliler 5:14 ayetindeki ilahiyi/şiiri, Hristiyan imanlılara bu karanlık dünyadaki müjdeciler, Mesih’in ışığını yansıtanlar olarak ödevlerini hatırlatmak amacıyla yapılan güçlü bir çağrı olarak görebiliriz (Flp. 2:14–16, Mat. 5:16 ayetleriyle karşılaştırın).

`Karanlığın işlerinin aslında nasıl olduklarını açığa vuracak tarzda bir hayat nasıl yaşanabilir?`