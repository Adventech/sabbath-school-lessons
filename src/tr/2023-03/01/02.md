---
title:  Pavlus, Efes’e Müjdeci
date:  25/06/2023
---

`Pavlus ikinci müjdeleme yolculuğunun sonunda Efes’i ilk ziyaret ettiğinde ne yapıyor? (Elç. 18:18 -21).`

Efes 250.000 kişilik nüfusuyla Roma İmparatorluğunun en büyük kentlerinden biriydi. İmparatorluğun en zengin eyaletinin, bugün Anadolu olarak bildiğimiz bölgenin çoğunu kapsayan Asya eyaletinin başkentiydi. Pavlus’un zamanında eyalet bir gelişme ve refah dönemi içerisindeydi. Bir liman kenti olan Efes aynı zamanda önemli kara yolu güzergâhlarının kesişim noktasındaydı. Kent sakinleri pek çok ilaha tapınıyorlardı fakat kentin koruyucu tanrıçası olarak kabul edilen Artemis hepsinden üstündü. Şehirdeki törenlerin, spor müsabakalarının ve anma kutlamalarının hepsinin odağında ona tapınma bulunuyordu. (Romalılar Artemis’e Diana diyorlardı; bkz Elç. 19:24, 35).

Pavlus daha sonra üçüncü müjdeleme yolculuğunda Efes’e döndü (Elç. 19:1-12) ve “üç yıl boyunca” (Elç. 20:31) orada kaldı. Elçi, Hristiyanlığı orada sağlam bir temele oturtmak amacıyla Efes’e çok fazla zaman ayırdı.

`Hangi garip olay “Rab İsa’nın” Efes’te yaygın olarak saygı görmesine yol açıyor? (Elç. 19:13-20).`

Luka kentte kötü ruhları kovan yedi Yahudi gezginin garip öyküsünü aktarıyor. Ruhları kovarken hem İsa’nın hem de Pavlus’un isimlerini kullanmaları sonunda bu üfürükçülerinin başlarının belaya girmesine yol açıyor. Olayın haberi kentin sokaklarında duyulmaya başlandığında, “hepsini bir korku aldı ve Rab İsa’nın adı büyük bir saygınlık kazandı” (Elç. 19:17). Bu olay daha öncesinden imanlılar arasına katılmış bazı kişilerde de önemli bir etki bıraktı. Bunlar büyücülükle ilgili “elli bin gümüş” (Elç. 19:19) değerindeki kitaplarını halkın önünde yaktılar. Kentin diğer sakinleriyle birlikte imanlılar da İsa’ya ibadetin başka birine ya da bir şeye tapınmayla karıştırılmaması gerektiğini öğrenmiş oldular.

`Kendileri için bu kadar değerli olan kitapların yakılmış olması neyin göstergesiydi? Bu, bütünüyle Rab’be adanmak konusunda bize ne anlatıyor?`