---
title:  Tiyatroda Ayaklanma
date:  26/06/2023
---

`Elçilerin İşleri 19:21-20:1 ayetlerini okuyun. Bu hikayeden hangi dersleri çıkarabiliriz?`

Pavlus’un büyük ve çok yönlü Efes kentindeki tanıklığı o kadar etkili oldu ki, kent için önemli bir ekonomik lokomotif olan Artemis tapınağıyla ilgili turizmi etkiledi. Artemis tapınağı muazzam bir tapınaktı! Her biri 18 metre yüksekliğinde, kusursuz, saf beyaz, heykeller için kullanılan çok değerli Berre adası mermerinden yapılma 127 sütundan oluşuyordu. Bu sütunların otuz altı tanesi altın kaplamaydı ve bu da tapınağın eski dünyanın Yedi Harikasından biri olarak tanınmasında önemli pay sahibiydi.

Pavlus’un putperestlik karşıtı söylemlerinin tapınağın finansal desteğini azaltmasından endişelenen kuyumcu Dimitrios (Elç. 19:27), meslektaşlarını kışkırtarak büyük bir taşkınlığa yol açtı. Hızla büyüyen hararetli kalabalık pazar yerinden 25.000 kişilik dev amfi tiyatroya ulaştı. Kargaşa orada devam etti ve tam iki saat boyunca, “Efesliler’in Artemisi uludur!” (Elç. 19:34) diye bağırdılar. Kalabalık belediye yazmanı tarafından dağıtıldıktan sonra, Pavlus imanlılarla buluştu ve sonra da kenti terk etti.

`Pavlus üçüncü müjdeleme yolculuğunun sonunda Efes kilisesinin ihtiyarlarıyla buluştu. Pavlus’un endişelerini nasıl özetleyebilirsiniz? (Bkz. Elç. 20:17-38.)`

Pavlus’un Efes kenti ile olan ilişkisine dair kronoloji:

- M.S. 52: Pavlus’un ilk ve kısa Efes ziyareti (Elç. 18:18-21).
- M.S. 53-56: Pavlus’un Efes’teki üç yıl süren müjdeleme dönemi (Elç.19:1-20:1). 1. Korintliler mektubunu oradaki dönemin sonunda tamamlıyor (1Ko. 16:5-9).
- M.S. 57: Pavlus Milet’teyken Efes’in ihtiyarlarıyla buluşuyor (Elç. 20:17-38).
- M.S. 62: Pavlus muhtemelen Roma’da zindandayken Efesliler’e mektubunu yazıyor.Pavlus şöyle diyor, “Bunun için uyanık durun. Üç yıl boyunca, aralıksız, gece gündüz demeden, gözyaşı dökerek her birinizi nasıl uyardığımı hatırlayın” (Elç. 20:31). Sizce Pavlus bizim kilisemizi bugün ne konuda uyarırdı? Neden?