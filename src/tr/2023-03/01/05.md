---
title:  Zamanında Efesliler
date:  28/06/2023
---

`Pavlus Efesli imanlılara yazdığı mektubuna nasıl başlayıp nasıl bitiriyor? Pavlus onlar için en çok ne arzu ediyor? Bkz. Ef. 1:1, 2; Ef. 6:21–24.`

Pavlus daha ilk cümlede mektubu yazanın kendisi olduğunu belirtiyor (Ef. 1:1). Mektubun ortalarında ise kendisini “uluslar uğruna Mesih İsa’nın tutuklusu” (Ef.3:1) diye tarif ediyor. Bu onun bir elçi olarak işlevi konusundaki kişisel düşüncesini yansıtıyor (Ef. 3:1-13). Mektubun sonuna doğru yeniden tutukluluğundan bahsediyor (Ef. 6:20) ve kişisel sözlerle mektubunu tamamlıyor (Ef. 6:21, 22). Bazı araştırmacılar mektubun Pavlus tarafından yazıldığını inkâr ediyor olsa da, mektupta açıkça yazarın Pavlus olduğunun savunulduğunu unutmamamız çok önemli. Çoğu Hristiyan haklı olarak yazarın Pavlus olduğunu kabul etmektedir.

`Pavlus zindana atılmış olmasının Efes’teki imanlılar üzerindeki etkisi konusunda nasıl endişeleniyor? Bkz. Ef. 3:13.`

Efesliler’e Mektup, Pavlus’un zindandan yazdığı diğer mektuplar olan Koloseliler (bkz. Kol. 4:7,8) ve Filimon ile aynı dönemde ve aynı şartlar altında yazılmış gibi görünüyor. Ayrıca Pavlus’un Efes’te ki hizmetinin üzerinden uzunca bir zaman geçmiş olduğu da bellidir (Ef. 1:15; Ef. 3:1, 2). Pavlus, Efesliler’e Mektup’u büyük ihtimalle M.S. 62 yılında Roma’daki bir zindandayken yazmıştı.

Efesliler’e Mektup’ta Pavlus Efes’teki izleyicilerinin durumu hakkında bazı bilgiler veriyor. Bahsettiği konuların kapsamı ise son derece geniştir. Çok büyük bir zaman aralığında gerçekleşen olaylardan bahsediyor; örneğin Tanrı’nın “dünyanın kuruluşundan önce” (Ef. 1:4) verdiği kararlardan başlayıp, kabaca O’nun Mesih’te sunduğu kurtuluş konusundan bahsediyor. Mektup bu şekilde yazıldığı için uzun cümleleri, tekrarlanan ifadeleri ve gelişmiş mecazlarıyla yüce, ebedi bir tarza sahiptir. Pavlus başka yerlerde de yazılarında bu tarza başvurmaktadır fakat çok sayıda övgü, dua ve ibadet sözleri barındıran (Ef. 1:3–14, Ef. 1:15–23, Ef. 3:14–21), ayrıca dikkatle ve incelikle yazılmış, oldukça etkileyici paragrafların bulunduğu (ör. Ef. 4:1–16, Ef. 5:21–33, Ef. 6:10–20) Efesliler’e Mektup bu tarzın en güçlü örneğidir.