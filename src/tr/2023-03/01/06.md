---
title:  'Efesliler: Mesih’le Dolu Bir Mektup'
date:  29/06/2023
---

`Pavlus bu mektubun konusunun ne olduğunu söylüyor? Ef. 1:9, 10.`

Efesliler’e Mektup’un mesajı nasıl özetlenebilir? Pavlus içinde bulunduğu zindandan, Tanrı’nın, merkezinde Mesih’in bulunduğu, zamanı dolunca gerçekleştireceği tasarısına ve kilisenin bu tasarıdaki işlevine dair bir öngörüde bulunuyor. Tanrı, “yerdeki ve gökteki her şeyi Mesih’te” (Ef. 1:10) birleştirme tasarısını başlatmak için Mesih’te harekete geçti. Bunun için de kiliseyi hem Yahudilerin hem de Uluslardan olanların meydana getirdiği yeni bir insandan oluşan bir varlık olarak yarattı (Ef. 2:14). İmanlılardan Tanrı’nın nihai gayesinin yolunda olduğunu kötü güçlere göstermeleri, bu ilahi plana uygun davranmaları isteniliyor (Ef. 3:10).

Efesliler 1:9, 10 ayetlerinde açıklandığı üzere, Tanrı’nın aklındaki birliğin merkezinde Mesih bulunmaktadır. O halde, Efesliler’e Mektup’un, her yerinde Tanrı’nın Mesih’teki işlerini öven ve imanlıların, onlara Mesih’te sunulan ruhsal kaynaklara ulaşmalarını kutlayan, Mesih’le dolu bir mektup olmasına şaşmamalı. Pavlus “Mesih’te” ya da benzer ifadeleri otuzdan çok defa kullanıyor ve her yerde İsa’yı yükseltiyor. Mektubu okurken bu ifadelere dikkat edin Pavlus’un İsa’ya odaklandığı pek çok ifadeye karşı gözünüzü açın.

Pavlus Efes’teki imanlılara, Tanrı’nın her şeyi Mesih’te birleştirme tasarısının kalbinde bulunan kilisenin birer parçası olduklarını hatırlatarak, onların ruhsal yükümlülüklerini yeniden alevlendirmeye çalışıyor. Mektupta “kilise” (Grekçesi ekklesia) sözcüğünü kullanırken ifade etmek istediği yerel bir topluluk değil, “evrensel” kilise ya da tüm kiliselerdir.

Pavlus’un başvurduğu temel taktik kiliseden bahsetmekti ve bunu canlı benzetmelerden faydalanarak gerçekleştirdi. Bu benzetmelerden dört tanesini ayrıntılı olarak açıklamıştır:

- Bir beden olarak kilise (Ef. 1:22, 23; Ef. 2:16; Ef. 3:6; Ef. 4:1–16, 25; Ef. 5:23, 29, 30).
- Bir yapı/tapınak olarak kilise (Ef. 2:19-22).
- Gelin olarak kilise (Ef. 5:22-27).
- Ordu olarak kilise (Ef. 6:10-20).

Bu benzetmelerin her biri kendi yöntemiyle Tanrı’nın kilisesiyle ne amaçladığını ve ne istediğini ortaya koymaktadır.

`Sizin de bir parçası olduğunuz kilisede, Yedinci Gün Adventist kilisesinde, Tanrı her şeyi İsa’da birleştirme tasarısını gerçekleştirmenin yolunu açan (Ef. 1:9, 10) çok uluslu, çok dilli, çok ırklı, kültürler arası bir topluluk meydana getirmektedir (Va. 14:6, 7). Biz Tanrı’nın tasarısıyla nasıl uyumlu bir biçimde çalışabiliriz?`