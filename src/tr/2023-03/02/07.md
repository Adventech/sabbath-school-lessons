---
title:  Ek Çalışma
date:  07/07/2023
---

Ayette, belirleyici olan Mesih’in işlevidir çünkü bizi oğulları olarak kabul etme ilahi tercihi “İsa Mesih aracılığıyla” (Ef. 1:5) ya da “Mesih’te” (Ef. 1:4, 11) gerçekleşiyor. Bu durum, Tanrı’nın seçiminin ve önceden belirlemesinin, insanlar daha doğmadan bile önce tek tek kimin kurtarılacağına, kimin kaybedileceğine karar vererek değil, Mesih’e iman eden herkesi kapsayacak şekilde uygulandığını düşündürüyor. Tanrı’nın kararı, Mesih’e iman etmeyi seçen kişilere verilen çalışılmış, önceden belirlenmiş, ilahi karşılıktır.

Efesliler 1:3-14 ayetleri aynı zamanda Tanrı’nın günahlardan kurtuluş işi konusunda etkili sözler barındırmaktadır. Tanrı “Baba’dır” ve bizler de O’nun bereketlerine bol bol sahip olan (Ef. 1:8), O’nun “seçilmiş” çocuklarıyız (Ef. 1:3-5). Tanrı’nın seçimi ve önceden belirlemesi konusundaki sözleri, bu zengin ve konuyla yakından ilişkili sözler ışığında anlamalıyız. Tanrı uzaktan fermanlar yayınlayan duygusuz, soğuk bir varlık değil, tüm çocukları için gözeten bir Baba’dır (bkz. Ef. 3:15).

Tanrı’nın insanların özgür seçimine değer verdiği, Efesliler 1:3-14 ayetlerinde (özellikle duyup iman etmenin önemli olduğunu söyleyen 1:13 ayetinde), mektubun başka yerlerinde (Ef. 2:8, Ef. 3:17, Ef. 4:1-6:20: bunların hepsi seçim yapma ve iman ederek karşılık vermeyi vurgulamakta ya da varsaymaktadır) ve Yeni Ahit’teki başka pek çok ayette (örn. 1Ti. 2:4, Elç. 17:22-31) ortaya konmaktadır. Ya da Ellen G. White’ın dediği gibi: “Allah, eşsiz armağanı olan Oğlu sayesinde dünyada dolaşan hava kadar gerçek bir lütuf atmosferi ile tüm dünyayı kuşatmıştır. Bu hayat verici atmosferi solumayı seçen herkes yaşayacak ve büyüyerek İsa Mesih’te erkekler ve kadınlar olacaklardır.”—Yol Gerçek ve Yaşam, s. 44.

**Tartışma Soruları**

`1. Tanrı’nın biz yaratılmadan önce kimin kurtarılıp kimin kaybolacağını seçmediği düşüncesini desteklemek için yukarıda açıklanan savlara ne eklemek istersiniz?`

`2. Bir kişinin İsa’da kurtulup kurtulmadığına nihayetinde kimin seçimi karar veriyor?`

`3. “Lütfunun zenginliği sayesinde Mesih’in kanı aracılığıyla Mesih’te kurtuluşa, suçlarımızın bağışlanmasına kavuştuk” (Ef. 1:7). Bu ayet kurtuluşun yasanın işleriyle değil de yalnızca imanla olduğu gerçeğini ne şekilde ortaya koymaktadır?`