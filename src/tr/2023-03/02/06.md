---
title:  'Kutsal Ruh: Mirasımızın Güvencesi'
date:  06/07/2023
---

`Pavlus, Efesliler 1:13, 14 ayetlerinde mektubunu okuyanların ihtida tecrübelerini kısaca anlatıyor. Bu öyküdeki adımlar nelerdir?`

Pavlus, Kutsal Ruh’un imanlıların yaşamlarındaki önemi konusunu açıklarken Ruh için iki tasvir ya da mecaz yapıyor. Kutsal Ruh’u ilk olarak bir “mühür” olarak tasvir ediyor ve ihtida anından itibaren Ruh’un mühürleyen varlığını tespit ediyor. Eski zamanlarda mühürler çok çeşitli işlevleri için kullanılıyorlardı: yasa ya da anlaşma kopyalarının gerçekliğini belirlemek için, bir kabın içindekilerin niteliğini ve niceliğini doğrulamak için (örn. Hez. 28:12) ya da alışverişlerin (örn. Yer. 32:10-14, 44), anlaşmaların, mektupların (örn. 1Kr. 21:8), vasiyetlerin veya evlat edinmelerin kanıtı olarak kullanılabiliyorlardı. Mühür bir nesnenin üzerine basıldığında hem sahipliği belirtmekte hem de korunma sağlamaktaydı. Kutsal Ruh’un yaşamlarındaki varlığı, imanlıları Tanrı’ya ait olarak işaretler ve Tanrı’nın onları koruyacağı vaadini iletir (Ef. 4:30 ile karşılaştırın). Onlar, “Kutsal Ruh’la O’nda mühürlendiler” (Ef. 1:13).

“Pavlus açık bir şekilde, bir kişi yaşamını İsa’ya verdiğinde ve O’na inandığında, Kutsal Ruh’un o imanlıyı kurtuluş günü için Mesih’te mühürlediğini (Grekçe sphragizō fiili) söylemektedir. Ne kadar da özgürleştirici ve güven verici bir gerçek! Tanrı’nın Ruhu, Mesih’in takipçilerini ilk iman ettikleri anda kurtuluş mührüyle işaretlemektedir.”—Jiří Moskala, “Misinterpreted End-Time Issues: Five Myths in Adventism [Yanlış Yorumlanan Son Zaman Konuları: Adventizmin Beş Efsanesi],” Journal of the Adventist Theological Society [Adventist İlahiyat Topluluğu Dergisi] 28,  1. Sayı (2017), s. 95.

Pavlus’un Kutsal Ruh için kullandığı ikinci tasvir de “güvencedir.” Kutsal Ruh bizim mirası almamızın güvencesidir ve mirasın tamamen verileceği anı iple çekmektedir (2Ko. 1:22 ile 2Ko. 5:5 ayetlerini karşılaştırın).

“Güvence” (arrabōn) diye tercüme edilen sözcük, Yeni Ahit zamanlarında Grek ortak dilinde sıklıkla kullanılan ve “ilk taksit,” “depozito” ya da “kapora” anlamına gelen ve ödemeyi yapanın ilave ödemeler yapacağını belirten İbranice bir sözcüktü.

İmanlıların bu kaporayı ödemediklerini fakat Tanrı’dan aldıklarını unutmayın. Pavlus, Kutsal Ruh’un imanlıların yaşamlarındaki değerli varlığının, Mesih’in dönüşüyle birlikte gelecek olan kurtuluş ve kefaret mirasının ilk taksiti olduğunu söylüyor. Bizim üzerimize düşen, bize İsa’da sunulanı minnettar ve itaatkâr bir yürekle kabul etmektir.