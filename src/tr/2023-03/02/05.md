---
title:  O’nun Yüceliğini Överek Yaşamak
date:  05/07/2023
---

`“Her şeyi kendi isteği doğrultusunda düzenleyen Tanrı’nın amacı uyarınca önceden belirlenip Mesih’te seçildik. Öyle ki, Mesih’e ilk umut bağlayan bizler, O’nun yüceliğinin övülmesi için yaşayalım” (Ef. 1:11,12).`

Efes’teki imanlılar Hristiyan olarak taşıdıkları kimliğin anlamını kaybetmiş, “yılmış” gibiydiler (bkz. Ef. 3:13). Pavlus, daha önce de yazmış olduğu gibi (Ef. 1:3-5), onların Hristiyan kimliklerini yeniden ayağa kaldırmak istiyordu. İmanlılar çeşitli ilahların ya da astral güçlerin tesadüfi, keyfi kararlarının kurbanları değildir. Onlar Tanrı’nın çocuklarıdırlar (Ef. 1:5) ve Tanrı’nın derin tedbirlerine ve ebedi kararlarına dayanarak Mesih aracılığıyla pek çok berekete erişim sahibidirler. Onların yaşamlarında, Tanrı’nın her şeyi Mesih’te birleştirme tasarısıyla uyumlu olarak hayata geçirilen, O’nun isteği, amacı ve takdiridir (Ef. 1:11). Onlar, Tanrı’nın sağladığı bereketlerin etkisiyle, O’nun huzurunda sarsılmaz bir güvene sahip bir biçimde durabilirler. Onların yaşamları Efesliler 1:3-14 ayetlerinin mesajını yüksek sesle haykırmalıdır: Rabbimiz İsa Mesih’in Tanrısı ve Babası’na övgüler olsun!

`Efesliler 1:11, 14, 18 ayetlerinde “miras” kavramının kullanımlarını karşılaştırın. Sizce bu kavram Pavlus için neden çok önemliydi?`

Daha önce birinin ölümü sonucu size miras kaldı mı? Belki de bir akrabanız size değerli bir servet ya da önemli bir miktar para bıraktı. Pavlus’un görüşüne göre, İsa’nın ölümü sayesinde, Hristiyanlara Tanrı’dan bir miras kaldı (Ef. 1:14) ve O’nun “mirasçısı” oldular (bkz. Ef. 1:18).

Eski Ahit’te bazen Tanrı’nın halkının O’nun “mirasçıları” oldukları düşünülür (Yas. 9:29, Yas. 32:9, Zek. 2:12). Tanrı’nın mirasçısı olmak ya da mirasçısına dönüşmek kavramı Efesliler 1:18 ayetinde çok açıktır ve aynı zamanda Efesliler 1:11 ayetinde de ifade edilmek istenen muhtemelen bu düşüncedir (yani, “önceden belirlenip Mesih’te mirasçı olduk” gibi tercüme edilebilir). Pavlus imanlıların Tanrı için değerli olduklarını, Hristiyan kimliklerinin önemli bir unsuru olarak kabul etmelerini istiyordu. Onlar sadece Tanrı’dan miras alan kişiler değildir (Ef. 1:14, Ef. 3:6 ayetlerini Ef. 5:5 ile karşılaştırın), onlar Tanrı’nın mirasçılarıdır.

`Bir şeyi çalışıp kazanmak yerine ona miras yoluyla sahip olmak arasında ne fark bulunmaktadır? Bu düşünce İsa’da bize verilmiş olanı anlamamıza nasıl yardımcı olabilir?`