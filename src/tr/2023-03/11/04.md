---
title:  Pavlus’un Zamanında Kölelik
date:  05/09/2023
---

`Aşağıdaki ayetlerde kölelere ve efendilerine verilen tavsiyeleri okuyun: Ef. 6:5-9; Kol. 3:22–4:1; 1Ko. 7:20–24; 1Ti. 6:1, 2; 1Pe. 2:18–25. Bu tavsiyeyi nasıl özetlersiniz?`

Pavlus’un Hristiyan köle sahiplerine hitap ettiğini duymak ve Hristiyan kölelerle onların Hristiyan efendilerinin Efes’in ev kiliselerinde beraberce oturduklarını hayal etmek çok korkutucu. Greko-Romen dünyasındaki kölelik, köleliğin Yeni Dünya’daki, sonraki versiyonlarından önemli ölçüde farklıydı. Sadece bir etnik gruba odaklanmış değildi. Şehirdeki evde görevli köleler bazen eğitim alma fırsatına sahip oluyorlar ve mimar, doktor ya da filozof olarak çalışabiliyorlardı. Bu aileye ait köleler bazen belirli bir süre hizmet ettikten sonra özgürlüklerine kavuşabiliyorlardı fakat çoğu köle asla özgür olamıyordu. Bu tip farklılıkları vurgulama çabasıyla, bazı Kutsal Kitap çevirileri Grekçe doulos (“köle”) sözcüğünü Efesliler 6:5-8 ayetlerinde “uşak” diye tercüme etmektedir.

Ne olursa olsun, herhangi zamandaki, herhangi toplumdaki, herhangi şartlar altındaki kölelik bağışlanamaz bir kötülüktür. Tanrı sonsuz adaleti uyarınca köle sahiplerini yargılayıp suçlu bulacaktır. Bunun için müteşekkir olabiliriz. Eski bir köle olan Publilius Syrus’un şu haykırışı unutulmazdır: “Bir köle olup aşağılanmaktansa ölmek yeğdir.” Bu gerçekler bütün kapsamıyla değerlendirildiğinde, özellikle de bu kölelerin sahiplerinin tehdidi altında yaşadıkları düşünülünce, doulos sözcüğünü “köle” diye tercüme etmek daha doğru olacaktır (Ef. 6:9).

Kölelik Pavlus’un dünyasında hep var olan bir kötülüktü. Pavlus bu konuya bir sosyal reformcu olarak değil, imanlılara mevcut durumda hayatın gerçekleriyle nasıl başa çıkacakları konusunda tavsiye veren ve her imanlının dönüşümünü temel alan yeni bir vizyon sunmak amacıyla bir pastör olarak değiniyor. Bu daha sonraları geniş toplum kitleleri açısından daha kapsamlı sonuçlar sağlayacak bir yaklaşımdı: “Onun öngörüsü Roma İmparatorluğundaki tüm kölelerin azat edilmesi değildi. Tersine onun görüşü kanuni açıdan azat edilmeden ziyade, Tanrı’nın çocukları olarak kabul edilmeyi esas alan kardeşlik temelinde yeni bir fıtrattı. . . Pavlus’a göre sosyal reform kilisenin içinde, yerel seviyede ve Hristiyan ev kilisesinde ayrıca Hristiyan ailelerinde gerçekleşmeliydi.”—Scot McKnight, The Letter to Philemon [Filimon’a Mektup], s. 10, 11.

`Hristiyanlık tarihindeki en büyük lekelerden biri, bazılarının buradaki kölelikle ilgili Kutsal Kitap ayetlerini bu kötülüğü aklamak için kullanmış olmalarıdır. Buradan, Tanrı’nın Sözü’nü ne kadar dikkatle ele almamız gerektiğine dair hangi korkutucu mesajı çıkartmalıyız?`