---
title:  Anne Babalara Tavsiye
date:  04/09/2023
---

`Efesliler 6:4 ve Koloseliler 3:21 ayetlerini karşılaştırın. Koloseliler 3:21 ayeti bir kişinin çocuğunun canını sıkmaktan kaçınması için hangi sebebi ortaya koyuyor?`

Pavlus zamanında kullanılan bir Yahudi kitabı olan Sirak, oğullarına nasıl davranmaları gerektiği konusunda babalara şu tavsiyelerde bulunuyor: “Oğlunu seven onu sıklıkla kamçılayandır . . . Çocuğa yüz verirseniz size şiddet uygular; onunla oynarsanız size acı çektirir. . . . Oğlunuzu terbiye edin ve boyunduruğu ağır olsun böylece onun utanmazlığı size dokunmayacaktır” (Sirak 30:1, 9, 13).

Pavlus’un tavsiyesi ise bambaşka bir yaklaşım sunuyor. İlk olarak babalara yasaklayıcı bir talimat veriyor: “Çocuklarınızın öfkesini uyandırmayın,” ardından da olumlu bir buyruk geliyor, “Onları Rab’bin terbiye ve öğüdüyle büyütün” (Ef. 6:4). Pavlus’un zamanında babalar, onların malı sayılan çocukları üzerinde tam bir kanuni hak sahibiydiler. Babalar çocuklarına sert cezalar verme hatta onları öldürme hakkına sahiptiler. Aslında, bazı durumlarda babanın çocukları üzerindeki hakları, sahibin kölesi üzerindeki haklarından bile fazlaydı. Pavlus bu hakları uygun bulmuyor, tersine cesaretle aile ilişkilerini berraklaştırıp yeniden şekillendiriyor. Mesih’e mutlak bağlılık bağlamında, Pavlus Hristiyan babaları, çocukları üzerinde güç kullanmadan önce iki kere düşünmeye çağırıyor çünkü kışkırtılarak öfkelendirilen çocuklar “Rab’bin terbiye ve öğüdünü” kabul edecek durumda olmayacaklardır (Ef. 6:4).

“Anneler ve Babalar, siz evinizde Tanrı’nın tavrını temsil etmek durumundasınız. İtaat talep etmelisiniz fakat bunu fırtınalı sözlerle değil, nazik, sevgi dolu bir tavırla yapmalısınız . . .

“Evde neşeli olun. Kutsallıktan uzak bir mizaç uyandıracak her türlü sözden sakının. ‘Ey babalar, siz de çocuklarınızın öfkesini uyandırmayın’ ilahi bir ihtardır. . . .

“Tanrı’nın Sözü’nde hiçbir yerde çocuğun itaatsizliğine karşılık olarak anne baba şiddetine ya da baskıya izin verilmemektedir. Ev yaşamında ya da ulusların yönetiminde, Tanrı’nın yasası bir sonsuz sevgi yüreğinden akar.”—Ellen G. White, Child Guidance [Çocuk Rehberliği], s. 259.

`Buradaki dersin konusu anne baba ve çocuklar olsa da, bu ayetlerden çıkartabileceğimiz hangi ilkeler başka insanlarla olan ilişkilerimiz konusunda bize yol gösterebilir?`