---
title:  Köle Olan Efendiler
date:  07/09/2023
---

Pavlus’un kölelere hitaben söylediği son sözler olan “ister köle ister özgür olsun” (Ef. 6:8) ifadesindeki ”özgür” sözcüğü köle sahiplerinden bahsetmektedir. Pavlus bu ifadeyle tavsiyesinde bir muhatap değişikliğine gitmekte ve bunu yaparken de köleler ve efendilerinin yargılamada eşit haklara sahip olarak bulunduklarını hayal etmekteydi (2Ko. 5:10; Kol. 3:24, 25 ayetleriyle karşılaştırın).

`Hristiyan bir köle sahibi olduğunuzu ve kendi ev kilisenizde Efesliler’e Mektup’un okunduğunu farz edin. Kölelerinizin de dinlediği bu tavsiyeye nasıl tepki verirdiniz? Ef. 6:9.`

Pavlus sert bir uyarıyla efendilere, köle sahiplerine hitap ediyor ve kölelerini tehdit etme alışkanlığına sahip olan “efendiler” (Grekçesi hoi kurioi, “efendiler” diye tercüme edilmiştir) ile “ayrım” yapmayan “Rab” (ho kurios), Mesih arasındaki çarpıcı zıtlığı açıkça ortaya koyuyor.

Pavlus efendilerden “kölelerine aynı biçimde davranmalarını” istiyor, ki bu istek birinci yüzyıldaki bir köle sahibi için son derece şaşırtıcı olmalı. Efendiler, Pavlus’un biraz önce kölelerden talep ettikleriyle uyumlu biçimde (Ef. 6:5-8), onlara Mesih’e olan tabiiyetlerinin belirlediği gibi, iyi niyetli bir şekilde davranmalıydılar. Onlardan kölelerini tehdit etmeye son vermelerini istiyor. Bu o dönemde çok yaygın bir uygulamaydı ve sahipler bu kapsamda, dövme (1Pe. 2:20), cinsel istismar, satma (ve sevdiklerinden ayırma), çok çalıştırma, aç bırakma, prangaya vurma, dağlama ve hatta öldürme gibi çok çeşitli cezalara başvurabiliyorlardı. Onlar bu yaptıkları için Tanrı tarafından yargılanacaklar.

Pavlus talimatlarını, köle sahiplerini Greko-Romen dünyasının toplumsal yapılarının ötesine bakmaya çağıran iki teşvik ile destekliyor: 1. Onlar ve sözde köleleri aslında tek bir Efendi’nin kullarıydılar, (“onların da sizin de Efendiniz’in göklerde olduğunu… biliyorsunuz”; Kol. 4:1 ile karşılaştırın); 2. Göksel Efendi her kişiyi ayrım yapmadan değerlendirmektedir. Kendi Efendileri, köle kabul edilenlere diğerleriyle eşit muamele yaptığına göre, onlar da aynısını yapmalıydılar (Flm. 15, 16 ile karşılaştırın).

Pavlus’un Efesliler’de söylediklerinin çoğu özellikle Hristiyan köleler için cesaretlendirici olmuş olmalı: Oğullar olarak belirlenme (Ef. 1:5); kurtuluş (Ef. 1:7); mirasçı olma (Ef. 1:11, 14; Ef. 3:6); Mesih’le birlikte göksel yerde oturtulma (Ef. 2:6); yurttaş olma, Tanrı’nın ev halkı olma (Ef. 2:19, 3:14, 15 ile karşılaştırın) ve Mesih’in bedeninin ayrılmaz parçalarından biri olma (Ef. 3:6, Ef. 4:1-16). Efesliler 6:5-9 ayetleri, mektubun tüm öğretisini, köleler ve efendiler arasındaki ilişkide geçerli olacak şekilde etkinleştirmektedir. Konuşma (Ef. 4:25-31) ve cinsel ahlak (Ef. 5:1-14) konuları da buna dahildir.