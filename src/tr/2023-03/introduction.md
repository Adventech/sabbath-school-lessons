### Efesliler: Zor Zamanlarda İsa’yı Takip Etmek

Efesliler’e Mektup’ta, Pavlus bize Efeslilerden bahsediyor. Hristiyan müjdeciliğinin Efes’teki ilk günlerinde yaşanan heyecan verici olaylardan yıllar sonra, Efesliler Hristiyan imanlarının önemi ile mücadele ediyorlardı.

Bir zamanlar Roma İmparatorluğunun bu dördüncü büyük kentini yönetenlerin mesele çıkaran kişisi olan Pavlus, artık kenara çekilmiş ve zindana atılmıştı. Zindandan yazarken, Efes’teki imanlıların “cesaretini kaybetmiş,” Efes’in çok yönlü, kentli ve bütünüyle putperest toplumu içerisinde İsa’nın öğrencileri olmanın ne anlama geldiğine dair faal algılarını unutacaklarından endişeleniyordu. Mektubunun muhatapları Hristiyanlar olmasına rağmen, cümlelerindeki tavır acemilere hitap eder gibiydi. Onları yeniden Hristiyan imanına çekmeye, Mesih’e olan bağlılık ateşlerini yeniden tutuşturmaya ve Tanrı’nın dünyadaki büyük girişiminin, kilisenin bir parçası olmanın heyecanını diriltmeye çalışıyordu.

Hristiyan imanının merkezinde bütünüyle Mesih olduğu için, Pavlus O’na hayranlığı ve O’na ibadeti yayıyordu. İstikrarsız Hristiyan öğrencilerin yeniden istikrar kazanmaları ancak İsa’ya olan ilk sevgilerini hatırlamaları, O’nun lütfuna ve kudretine taze bir güven oluşturmaları sayesinde olacaktı. Bu sebeple Pavlus, Mesih’in, Efes’teki imanlıların bağlılığını kazanmaya çalışan tüm güçlerin ve ilahların üzerinde göğe yükseltilmiş olduğunu vurguluyordu. İlahi kaynaklı çağların tasarısının gayesi İsa’dır ve bu tasarıya göre imanlılar Tanrı’nın her şeyi Mesih’te birleştirme planında kilise gibi önemli bir işleve sahiptirler.

Pavlus Efes’teki imanlıları Rablerine taze bir bağlılığa yönlendiriyordu fakat bunu yaparken Hristiyan öğrenciliğinin gerekliliklerini basitleştirmiyordu. Oldukça ayrıntılı bir biçimde Hristiyan davranışının ve Hristiyan toplumunun nasıl olması gerektiğini açıklıyordu. Hristiyanlar, Pavlus’un tekrar tekrar tasvir ettiği gibi, Ruh’tan ilham alan, Mesih’i onurlandıran, Tanrı’nın yönettiği bir ibadete çağrılıyorlardı. Mesih’e bağlanmak insanın davranışlarını ve sözlerini etkiler. Mesih’i sevmek iman kardeşlerine saygı duymak, onlara değer vermek anlamına gelir. O toplumda son derece yaygın olan kötü niyetli ve cinsel açıdan yozlaşmış davranış biçimlerine karşı durmak anlamına gelir. Kilisedeki ve hanemizdeki ilişkilerimizde, Mesih’in ortaya koymuş olduğu özveriyi örnek almak anlamına gelir. Efes’in yurttaşlarına, insan var oluşunun yeni modelinin açık örneklerini sunmak anlamına gelir.

Pavlus mektubunun büyük bölümünü, Tanrı’nın kilisesine üye olmakla edinilen, insan olmanın anlamıyla ilgili bu yeni örneğe karşı duyduğu heyecanı açıklamakla geçiriyor. Tanrı’nın insanlığın yabancılaşmış parçalarını –Yahudileri ve Uluslardan olanları– bir bütün olarak kilisede birleştirmiş olduğu düşüncesi onu özellikle canlandırıyordu. Düşmanlıkla karşılaşmayı bekledikleri bu toplumda birliği hayata geçirirken, Tanrı’nın yeni topluluğunun ve gelecek olan krallığının özelliklerini sergileme fırsatına sahiplerdi.

Pavlus, Tanrı’nın kilisesinin bir parçası olmanın taşıdığı önemi açıklamaya çalışırken kilise için dört benzetme yapıyor. İmanlılar, Mesih’e olan bağlılıklarını ve kendi içlerindeki birliği ortaya koyarak Mesih’in bedenini oluştururlar. Onlar, Mesih’in Golgota’daki kurbanlığı sayesinde inşa edilmiş ve içinde Tanrı’ya ibadet edilen yaşayan bir tapınaktır. Onlar, Güvey’in gelip onların Kendisine ait olduğunu öne süreceği zaman gerçekleşecek evlilik törenini iple çeken Mesih’in gelinidir. Pavlus, onları Hristiyan imanına yeniden kazanma çabalarını ifade ettiği son bir benzetmede de, onların Mesih’i dönüşünü iple çekerken, O’nun adına mücadele eden, Tanrı’nın kudretiyle karanlığın güçlerine savaş açan Mesih’in ordusu olduklarını söylüyor.

Bu sebeple, Efesliler’e Mektup özellikle bizim içinde bulunduğumuz gibi, dünyanın cazibesinin ve zamanın ilerleyişinin Hristiyan öğrenciliğini köreltmekle tehdit ettiği bir zamana hitap etmektedir. Mektup, Mesih’i yükseltmekte ve bir yandan O’nun dönüşü umuduna sahip olarak hayatlarımızı sürdürürken, O’nu, kilisesinin bağlı, faal üyeleri olarak takip etmenin önemini vurgulamaktadır. Bu çeyreklikte duayla Efesliler’e Mektup’u dinleme ve zorlayıcı zamanlarda İsa’yı takip etmenin heyecanını yeniden tecrübe etme ayrıcalığına sahip olacağız.

_Dr. John K. McVay, 2006 yılından beri hizmet etmekte olduğu, Washington, Amerika Birleşik Devletleri’ndeki Walla Walla Üniversitesinde başkan ve ilahiyat profesörüdür._