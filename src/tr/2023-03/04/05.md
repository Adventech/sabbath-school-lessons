---
title:  Sonsuza Kadar Lütufla Bereketlendik
date:  19/07/2023
---

`Efesliler 1:3, 4 ayetlerindeki, Tanrı’nın kurtuluş için yaptığı plan ile, bu planın Efesliler 2:7 ayetinde açıklanan ebedi sonuçlarını karşılaştırın. Tanrı’nın kurtuluş tasarısının esas unsurları ve hedefleri nelerdir?`

Mezuniyet törenleri harika kutlamalardır. İster ana okulu için olsun ister bir üniversite, mezuniyet önemli bir başarının, yaşamın ya da kariyerin başka bir aşamasına geçişin göstergesidir. Bizim imanlılar olarak müjdenin engin bir gerçeğini anlamamız çok önemli: lütuftan asla mezun olmuyoruz. Lütfu derece ile bitirmemiz ya da ona olan ihtiyacımızdan mezun olmamız diye bir şeyin kutlaması asla olmayacaktır.

Pavlus bu gerçeği kapsamlı bir kronolojiyle vurgulayarak Efesliler 2:7 ayetinde doğruluyor. Tanrı geçmişte bizi kurtarmak için Mesih’te harekete geçti. Bizi Oğlu İsa Mesih ile o kadar özdeşleştirdi ki, biz mevcut durumda O’nun dirilişinin, göğe alınmasının ve yüceltilmesinin katılımcıları olduk (Ef. 2:4-6). Fakat Tanrı’nın tasarısı lütufla dolu bir geçmişle ve merhametle yıkanmış bir şimdiki zamanla sonlanmıyor. Tanrı’nın, temeli kadim zamanlardaki ilahi konseylere dayanan tasarısı (Ef. 1:4), sonsuz geleceğe kadar uzanmaktadır. Tüm “gelecek çağlar” (Ef. 2:7) onun kapsamındadır. O’nun ebedi gelecek için olan tasarısı, geçmişteki ve günümüzdeki işleriyle aynı ilkede, lütuf ilkesinde bulunmaktadır. Tanrı, “Mesih İsa’da bize gösterdiği iyilikle, lütfunun sonsuz zenginliğini gelecek çağlarda” (Ef. 2:7) sergilemek için can atmaktadır.

Pavlus, Tanrı’nın lütfunun, imanlıların her ihtiyaçlarını karşılamak için faydalandıkları akıl ermez bir değere sahip olan bir hazine ya da zenginlik olduğunu düşünüyor (Ef. 1:7 ve Ef. 3:8 ayetlerini karşılaştırın). Tanrı’nın bize gösterdiği bu muazzam cömertlik, O’nun lütfunun anlamlı, eskimeyen ve evrensel bir sergisine dönüşüyor.

“İsa, aramızda yaşamak için gelerek, hem insanlara hem de meleklere Allah’ı açıklayacaktı . . . Fakat bu açıklama O’nun yalnızca yeryüzünde yaratılan çocukları için verilmemiştir. Küçük dünyamız evrenin ders kitabıdır. Allah’ın harika lütuf tasarısı, kurtaran sevginin gizemi ‘meleklerin yakından görmeye büyük özlem duydukları’ bir konudur ve onların sonsuz çağlar boyunca çalışacakları ders olacaktır. Hem kurtarılanlar, hem de günaha düşmemiş olan varlıklar, Mesih’in çarmıhında ilimlerini ve ilahilerini bulacaklardır. İsa’nın yüzünde parlayan nurun, özverili sevginin nuru olduğu görülecektir.”—Ellen G. White, Sevgi Öğretmeni, s. 13.