---
title:  Şimdiyse Tanrı Tarafından Kurtarıldınız
date:  20/07/2023
---

`Geri dönüp Efesliler 2:1-10 ayetlerini, Pavlus’un 8-10 ayetlerindeki sonuç bölümüne odaklanarak baştan sona okuyun. Paragrafı sonuca bağlarken hangi noktaları vurguluyor?`

Efesliler 2:1-3 ayetlerinde Pavlus, Efes’teki imanlıların kurtuluşunun iyi huylarından ya da güzel niteliklerinden kaynaklanmadığını ortaya koyuyor. Öykü başladığında onlar ruhsal açıdan ölüydüler. Onlarda değerli hiçbir yaşam belirtisi yoktu (Ef. 2:1). Bütünüyle günah tarafından fethedilmişlerdi (Ef. 2:1). Kişisel hiçbir girişim sergilemiyor, tersine bizzat Şeytan ve kendi adi tutkuları ya da zihinsel yanılgıları tarafından yönlendiriliyorlardı (Ef. 2:2, 3).

Farkında değillerdi ama sadece ruhsal bir yaşamdan ya da erdemden yoksun olmaktan çok daha kötü bir durum içerisindeydiler. Tüm insanlıkla birlikte onlar gerçek Tanrı’nın düşmanlarıydı, kader gününe ve ilahi yargılamaya doğru ilerliyorlardı. Onlar da “ötekiler gibi… gazap çocuklarıydı” (Ef. 2:3).

Onların kurtuluşu kendi niteliklerine değil, Tanrı’nın açıklanamaz sevgisine dayanmaktadır–bu sevgi onun gayesi olan hiçbir şeyin değeriyle açıklanabilir değildir. Tanrı merhamet ve sevgiyle Mesih İsa’da onların yararına çalışmakta (Ef. 2:4) ve onları ruhsal ölümden diriltmektedir. Onlar Tanrı’nın müdahalesi sayesinde İsa’nın Kendisinin yolunu takip eden muazzam bir yolculuk kılavuzuna bağlı kalırlar. Ruhsal açıdan tümüyle ölü oldukları durumdan ve insafsız kölelikten diriltilirler ve “göksel yerlere” taşınarak evrenin tahtında Mesih’le birlikte otururlar (Ef. 2:5, 6). Fakat bu yıldırıma benzeyen ilahi müdahale anlık bir olay değildir. Gerçekten kalıcıdır ve sonsuza kadar dayanıklıdır çünkü Tanrı Mesih İsa’da sonsuza kadar lütfunu onlara sergilemek istemektedir (Ef. 2:7).

Pavlus Efesliler 2:1-10 ayetlerindeki paragrafı sonuçlandırırken, 8-10 ayetlerinde, bu noktanın kalıcı olarak anlaşılmasını umut ederek konunun üzerinden bir daha geçiyor: İmanlıların kurtuluşu bir insan işi değildir, ilahi bir iştir. Bizden kaynaklanmaz, o Tanrı’nın armağanıdır. Hiç kimse onu harekete geçirdiğini iddia edip övünemez (Ef. 2:8-9). Tanrı’nın lütfuna dayanan biz inananlar O’nun lütfunun, yalnızca O’nun lütfunun sergileriyiz. Bizler Tanrı’nın “Mesih İsa’da” yarattığı, O’nun başyapıtlarıyız (Ef. 2:10).

`Kurtuluşumuzun kendi gayretlerimizden değil de Tanrı’dan kaynaklandığını anlamamız bizim için neden çok önemlidir?`