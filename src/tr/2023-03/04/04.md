---
title:  Şimdiyse Mesih’le Birlikte Diriltildik, Göğe Alındık ve Yüceltildik
date:  18/07/2023
---

“Ama merhameti bol olan Tanrı bizi çok sevdiği için” (Ef. 2:4). Buradaki “Ama merhameti bol olan Tanrı” girişiyle Pavlus mektubunu okuyanların geçmiş yaşamlarıyla ilgili kederli tasvirinden (Ef. 2:1-3) çark ediyor ve imanlılar olarak onların yaşamlarını belirleyen yeni, umutla dolu hakikatlere yüzünü dönüyor (Ef.2:4-10).

`İmanlılar ne anlamda Mesih’in diriltilmesine, göğe alınmasına ve yüceltilmesine iştirak ediyorlar? Bu iştirak ne zaman gerçekleşiyor? Ef. 2:6, 7.`

Efesliler’in, imanlıların Mesih’le olan birliğinin altını çizen, Mesih’le dolu bir mektup olduğundan daha önce bahsetmiştik. Efesliler 2:5. ve 6. ayetlerde Pavlus, Tanrı’nın girişimleri vasıtasıyla imanlıların kendilerinin, merkezinde Mesih İsa’nın bulunduğu önemli kurtuluş tarihi olaylarına katıldıkları gerçeğini açıkça ortaya koymak için üç bileşik fiilden faydalanarak bu konuyu daha da açıyor.

İmanlılar: (1) Mesih’le birlikte diriltildiler; (2) Mesih’le birlikte göksel yerlere yükseltildiler (Pavlus muhtemelen bu ifadeyi, imanlıların Mesih’in göğe yükseltilmesine katıldıklarını belirtmek için kullanıyor); (3) Mesih ile birlikte oturtuldular, yani imanlılar evrenin tahtında Mesih’in “oturduğu yere” katıldılar. Onlar Mesih ile birlikte yüceltildiler.

Pavlus’un savının gücünü anlamak için, Efesliler 1:19-23 ayetlerine dönmeli ve Mesih’in ölümüyle, dirilişiyle, göğe alınması ve yüceltilmesiyle, bir zamanlar imanlıların yaşamında egemen olan tüm kötü ve ruhsal güçler karşısında zafer kazanmış olduğunu hatırlamalıyız. İsa’nın dirilişi, göğe alınması ve yüceltilmesiyle bu güçler, faal ve insan varlığına bir tehdit olarak kalmayı sürdürüyor olsalar da, bütünüyle hükümsüz kılındılar. Evren dönüştü. Gerçeklik değişti. İmanlılar bu olayların sadece seyircileri olarak kalmadılar, şahsen ve yakından olaylara dahil oldular. İsa ile birlikte diriltilmiş, O’nunla birlikte göğe alınmış ve O’nunla yüceltilmiş olmamız bizim için tamamen yeni bir olasılıklar düzeni açmaktadır. Cinlerin hükmettiği bir var oluştan, Mesih’te ki ruhsal bereketlerle dolu bir yaşama geçiş yapma hakkına sahibiz (2Ti. 1:7).

`“Çünkü Tanrı bize korkaklık ruhu değil, güç, sevgi ve özdenetim ruhu vermiştir” (2Ti. 1:7). Bugün incelediğimiz ayetler Pavlus’un burada yazdıklarını anlamamıza nasıl yardım edebilir?`