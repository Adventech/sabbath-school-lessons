---
title:  Bir Zamanlar Ölü ve Şeytan Tarafından Aldatılmıştınız
date:  16/07/2023
---

`Efesliler 2:1-10 ayetlerini okuyun. Pavlus’un burada İsa’nın bizim için yaptıkları konusunda vermek istediği ana fikir nedir?`

Pavlus mektubunda Hristiyanlara sağlanmış olan kurtuluşu açıklamış (Ef. 1:3-14, 15-23) ve Efes’teki imanlıların durumunu kısaca aktarmıştı (Ef. 1:13). Efesliler 2:1-10 ayetlerinde ise onların ihtida öykülerini daha ayrıntılı, daha kişisel bir açıdan anlatacaktı. Pavlus burada, onların geçmişteki günahlı var oluşlarını, Mesih’in dirilmesine, göğe alınmasına ve yüceltilmesine bir ilave olarak resmettiği Tanrı’nın kurtarışının bereketleriyle karşılaştırıyor (Ef. 2:4-7) ve bu kurtarışın, Tanrı’nın lütfunda ve yaratım işinde yatan temelini kutluyor (Ef. 2:8-10).

Paragrafın bu üç bölümü, Efesliler’e Mektup’un ifadelerinde düzgün bir biçimde özetlenmiştir: (1) Biz “suçlarımızdan ötürü ölüyüz”; (2) Tanrı, “bizi Mesih’le birlikte yaşama kavuşturdu”; (3) “O’nun lütfuyla kurtuldunuz.”

Pavlus, Efesliler 2:1, 2 ayetlerinde, mektubunu okuyanlara eskiden ruhsal açıdan ölü olduklarını, yaşamlarında düzenli olarak günah ve suç işlediklerini (Ef. 2:1) ve Şeytan’ın etkisi altında olduklarını söyleyerek (Ef. 2:2), onların ihtida etmeden önceki üzüntü verici var oluşlarının altını çiziyor. Pavlus hayatta olan kişiler için yazdığı için, onlardan “ölü” diye elbette mecazi anlamda bahsediyor (Ef. 5:14 ile karşılaştırın). Fakat Tanrı’dan, yaşamın Kaynağı’ndan ayrıldıklarından beri, durumları son derece gerçek ve vahimdi (Kol. 2:13, Rom. 5:17, Rom. 6:23 ayetleriyle karşılaştırın).

Pavlus, mektubunu dinleyenlerin geçmişteki yaşantıları üzerine düşündüğünde, onlara hakim olan iki harici güç olduğunu belirliyor. Bunlardan ilki “bu dünyanın gidişi” (Ef. 2:2), yani Efes’teki baskın toplumun, insan yaşamını Tanrı’ya başkaldırıya dönüştürerek bozan adetleri ve davranış alışkanlıklarıydı.

Şeytan, onların geçmişteki var oluşlarına hakim olan ikinci güç olarak iki biçimde tarif ediliyor. O, “havadaki hükümranlığın egemenidir” (Ef. 2:2) çünkü “hava” (ya da “göksel yerler,”) kötülüğün güçleri de dahil olmak üzere doğa üstü güçlerin yeri olarak bilinmektedir (Ef. 1:3, Ef. 3:10, Ef. 6:12 ayetlerini karşılaştırın). O ayrıca yeryüzünde de faaldir çünkü o “söz dinlemeyen insanlarda şimdi etkin olan ruhtur” (Ef. 2:2).

`Bu ayetler büyük mücadele gerçeği hakkında bize ne öğretiyor? Ayrıca, İsa’nın zafer kazandığını ve O’nun zaferine hemen şimdi ortak olabileceğimizi biliyor olmaktan nasıl teselli ve umut bulabiliriz?`