---
title:  'Rusya’da Dehşet: Bölüm 1'
date:  21/07/2023
---

_Andrew McChesney Tarafından_

16 yaşındaki Almira, Rusya Başkurdistan Cumhuriyeti'nde doğaüstü olaylarla ilgili kurslara kaydolduktan sonra evde olağandışı olaylar olmaya başladı.

Sene 1992 idi. Sovyetler Birliği bir yıl önce çökmüştü ve bir zamanlar yasak olan dine halkın ilgisi yüksekti. Moskova'dan iki Rus, Almira'nın Sibay kentindeki okuluna gelmişti ve duyular dışı algı üzerine ders dışı kurslar vermeye başlamıştı.

Almira'nın ailesi, Almira'nın kurslara gitmesini yasakladı.

Ancak Rus öğretmenler, hastalıkların nasıl iyileştirileceği de dahil olmak üzere inanılmaz sırları açığa çıkarmaya söz vermişlerdi. Almira’nın annesi bir süredir baş ağrısı çekiyordu ve Almira ona yardım etmek istiyordu. Bu yüzden gizlice kurslara katıldı. Ona, görünmeyen iyi ve kötü güçlerle çevrili olduğu ve onlara hakim olursa harikalar yaratabileceği öğretildi.

Evde tek başınayken öğrendiklerini uygulamaya çalışıyordu. Evinde, görünmeyen güçlerle onları kontrol etmek istediğini söyleyerek tek taraflı bir konuşma yaptı.

O gece yatmak için ışığı kapattığında odada bir varlık hissetti.

Bir süre sonra gündüz evde yalnızken bu varlık kendini göstermeye başladı. Bazen bir pencerenin önünden koşan bir gölge fark ederdi.

Korkmuyordu. Güçlü olduğunu ve görünmez bir gücü kontrol etme yolunda ilerlediğini düşünüyordu.

Zaman geçtikçe, gücün kendisinden daha güçlü olduğunu dehşetle fark etti.

Kontrol edemiyordu.

Korkmuştu, artık geceleri yatağa girerken ışıkları kapatmıyordu. Uyumaktan korkuyordu. Büyük uğraşlar sonucu uyuyabildiğinde ise korkunç kabuslar görüyordu.

Almira çaresizlik içinde annesinden onunla yatmasını istedi. Ama annesi birkaç gün sonra bunu reddetti. Sürekli kabus gördüğünü söyledi.

Sonraki altı ayda Almira'nın hayatı alt üst oldu. Notları düştü ve öğretmenleri, arkadaşları ve ailesiyle sürekli çatışma halindeydi. Korkuyordu. Nereden yardım isteyeceğini bilmiyordu.

Almira’nın hikayesi haftaya devam edecek. Müjdenin Rusya dahil bütün dünyada yayılmasına yardımcı olan misyon sunularınız için teşekkür ederiz.