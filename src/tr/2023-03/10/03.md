---
title:  'Mesih’in Gelini Olarak Kilise: 1. Bölüm'
date:  28/08/2023
---

`Efesliler 5:25-27, 29 ayetlerini, Hezekiel 16:1-14 ayetlerindeki öyküyle karşılaştırın. Pavlus kendi tarifinde bu öykünün hangi unsurlarını yansıtıyor?`

Pavlus, Efesliler 5:25-27, 29 ayetlerinde kilise ve onun Mesih ile olan ilişkisini düğün-evlilik benzetmesiyle şekillendirirken, yaratıcı bir şekilde geleneklerden ve eski dönemlerin evliliklerindeki rollerden yararlanıyor. Bir gelin olan kilise ile ilişkisinde Mesih ilahi Güvey’dir ve:

(1) Gelini olan kiliseyi sever (Ef. 5:25). Bunun İsa için bir yürek işi olduğunu asla unutmamalıyız. O bizi seviyor!

(2) Başlık parası olarak Kendisini verir. Eski dönemin evlilik adetlerine göre, güvey “başlık parası” ödeyerek gelini “satın alırdı.” Bu genellikle büyük bir miktar para ve değerli eşyalarla ödenirdi öyle ki, o dönemde köylerin ekonomisi bu geleneğe bel bağlamış durumdaydı. Mesih, gelini olan kilise için nihai bedeli ödemiştir çünkü O “onun uğruna kendini feda etti” (Ef. 5:25). Mesih insan bedenine girdiğinde ve sonra da çarmıhta, başlık parası olarak Kendisini vermiş oldu.

(3) Gelinini yıkar. Eski düğün geleneklerinin önemli bir parçası da gelinin hazırlanmasıydı. Günümüzde de olduğu gibi, gelini evlilik törenine hazırlamak nedimelerin ve gelinin akrabalarının göreviydi. Fakat Pavlus gelini düğüne hazırlayanın ilahi Güvey olduğunu hayal ediyor! “Kiliseyi suyla yıkayan” temizleyip ve kutsal kılan O’ydu (Ef. 5:26). Burada muhtemelen vaftize gönderme yapılıyor.

(4) Vaat sözlerini söyler. Bu temizlemenin “sözle” gerçekleştirilmiş olması (Ef. 5:26), ilahi Güvey’in gelinine söylediği, belki de sözlenme töreniyle ilgili olan vaat sözlerine işaret etmektedir (Tanrı’nın ihtida ettikleri zaman imanlılara vaat ettiklerini dikkate alarak, Ef. 1:3-14, Ef. 2:1-10 ayetleriyle karşılaştırın). Sözlenmek günümüzdeki nişanlılığın eski bir örneğiydi fakat çok daha ciddi yükümlülükler içeriyordu. Bu yükümlülükler arasında başlık parasıyla ilgili (koca tarafından yazılmış) bir taahhüt ve ayrıca çeyizle (gelinin evliliğe ailesinden getireceği eşyalar) ilgili bir taahhüt bulunuyordu.

(5) Gelini hazırlar ve süsler. Gelin nihayet Güveyi’ne takdim edildiğinde, göz alıcı güzelliktedir ve kusursuz derecede görkemli görünmektedir (Ef. 5:27). Mesih gelini sadece yıkamamış, aynı zamanda onu hazırlayıp süslemiştir.

`Bu ayetler Mesih’in bizler hakkındaki hislerini anlamamıza nasıl yardım edebilir? Bunu neden çok teselli edici bulmalıyız?`