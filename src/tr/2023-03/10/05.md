---
title:  Karınızı Kendinizi Sevdiğiniz Gibi Sevin
date:  30/08/2023
---

`Pavlus kocaları eşlerine şefkatli sevgi göstermeye teşvik etmek için hangi yeni savlardan yararlanıyor? Ef. 5:28 -30.`

Pavlus’un Hristiyan evi konusundaki talimatları (Ef. 5:21-6:9) toplumsal durumun sıkıntı verici olduğunu gözler önüne seriyor. Efesliler 5:28-30 ayetlerinde o zamanın çok sık rastlanan alışkanlıklarını sürdürmekte olan kocalara sesleniyor; onların eşlerini döverek ve istismar ederek “kendi bedenlerinden nefret ettiklerini” söylüyor (bkz. Ef. 5:28, 29). Pavlus’un zamanındaki Greko-Romen dünyasında, “ailenin babasının” (Latincesi pater familias) kanuna dayanan hakları son derece kapsamlıydı. Karısını, çocuklarını ve kölelerini sert bir şekilde cezalandırma ve hatta öldürme hakkına sahipti (fakat bu hakkı kullanmak halk arasında gittikçe daha rahatsız edici bir şey olarak kabul edilmeye başlanmıştı).

Efesliler 5:25-27 ayetlerinde Pavlus sevginin mutlak örneği olan ve alışılmıştan farklı olarak kocalar için derinlemesine farklı bir örnek olan Mesih’in kiliseye olan sevgisini detaylı bir şekilde açıklamıştı. Şimdiyse yeni savını sergilemeden önce bu büyük Örnek’e yeniden işaret ediyor ve Hristiyan kocalarından gelini olan kilise “uğruna kendini feda” etmiş ve onun her ihtiyacıyla ilgilenen (Ef. 5:25-27) İsa ile “aynı biçimde” (Ef. 5:28) davranmalarını istiyor. Pavlus, Hristiyan kocaları o zamanın yaygın davranışlarından vazgeçmeye ve Mesih’in şefkatli sevgisini yakalamaya çalışmaya çağırıyor.

Pavlus, Efesliler 5:28-30 ayetlerinde Hristiyan kocaların eşlerine sevgi duymalarını desteklemek için yeni bir gerekçe ortaya koyuyor: Özsevgi. Pavlus şu gerçeği öne sürüyor: “Hiç kimse hiçbir zaman kendi bedeninden nefret etmemiştir” (en azından normal düşünebilen hiç kimse). Kocalar kendilerine zarar vermez ya da kendi bedenlerini dövmezler. Tersine, “onu besler ve kayırırlar” (Ef. 5:29). Pavlus kocaları Hristiyan eşlerine sert davranmaktan ve şiddet göstermekten alıkoyma girişiminde, kocaları eşleriyle özdeş olmaya çağırıyor. Pavlus, eşinizle bir sayılırsınız, o kadar ki ona zarar vermenin kendinize zarar vermekten farkı yok ve aklı başında hiç kimse böyle bir şey yapmaz diyor.

Pavlus İsa’nın örneğine geri dönüyor ve Mesih’in, O’nun “bedeni” olan imanlıları kayırarak aslında Kendisine baktığını savunuyor (Ef. 5:29-30). Pavlus, eşinize olan davranışlarınızda, kendinize olan davranışlarınızı ve nihayetinde de Mesih’in size olan davranışını örnek alın diyor.

`Pavlus hem kadınlara hem erkeklere İsa’nın örneğinden bahsediyor. Kendi aile çevrenizdeki kişileri sevmek konusunda siz İsa’dan ne öğrenebilirsiniz?`