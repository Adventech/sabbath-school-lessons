---
title:  Müjdenin Uzun Zamandır Saklı Olan Sırrı
date:  31/07/2023
---

`Pavlus’a emanet edilmiş olan bu sır nedir? Ef. 3:1-6.`

Efesliler 3:1-6 ayetlerini çalışırken, aşağıdakilere dikkat edin:

İlk olarak, Pavlus mektubunun bu kısmını özellikle Efes’teki ev kiliselerindeki Uluslardan olan imanlılara hitaben yazıyor (Ef. 3:1).

İkinci olarak, Pavlus kendisine onlar, yani Uluslardan olan imanlılar için verilmiş olan Tanrı’nın lütfunu, onlara ulaştırmakla görevlendirilmiş olduğunu söylüyor (Ef. 3:2). Bu vekilharçlık ya da lütuf hizmeti, Pavlus’un, müjdeyi (“Tanrı’nın lütfunu”) Uluslardan olanlara vaaz etmesi için kendisine verilmiş olan görevi tarif etme biçimidir (Ef. 3:7, 8 ile karşılaştırın).

Üçüncü olarak, Pavlus kendisine bir sır açıklanmış olduğunu iddia ediyor. Bu, yani “Mesih’in sırrı” (Ef. 3:3, 4) mektupta daha önce de bahsetmiş olduğu bir konuydu (özellikle bkz. Ef. 1:9, 10; Ef. 2:11–22). Pavlus müjdeyi kendisinin icat ettiğinin düşünülmesini istemiyor fakat onu duyurmak için Tanrı tarafından görevlendirilmiş olduğu konusunda hak iddia ediyor.

Dördüncü olarak, bu sır hakkında gelişmiş bir vahiy almış olan tek kişi Pavlus değildi çünkü Ruh aynı zamanda onu, Tanrı’nın tasarısının daha önceki kuşaklara vahyedilişini gölgede bırakan bir biçimde “Mesih’in kutsal elçilerine ve peygamberlerine” vahyetmişti (Ef. 3:5). Burada kullanılan peygamberler ifadesi muhtemelen Eski Ahit’teki peygamberler anlamında değil de, peygamberlik armağanına sahip olup, ilk Hristiyan ev kiliselerinde onu kullanan kişiler anlamında kullanılmıştır. Bir zamanlar gizli olan sır artık “açık bir sır” halini almıştır.

Pavlus son olarak şu açıklamayı yapıyor: “Şöyle ki, öteki uluslar da mirasa ortaktır, aynı bedenin üyeleridir ve Müjde aracılığıyla Mesih İsa’da vaade ortaktır” (Ef. 3:6).

Pavlus müjde konusunda tutkuluydu. Onun hem Yahudilerin hem de Uluslardan olanların meydana getirdiği kilisede ifade ediliş biçimi onu heyecanlandırıyordu. Bu iki topluluk Tanrı’nın yeni toplumunun, yeni insan çeşidinin yani kilisenin inşaat malzemeleri olmuşlardı (Ef. 2:14-16). Bir zamanlar düşman olanların, artık müjde vaadinin “ortak mirasçılarına,” (tek bir bedene, Mesih’in bedenine dahil olan) “beden ortaklarına” ve “ortak katılımcılara” dönüşmüş olduklarını söyleyebiliriz (bkz. Ef. 3:6).

`Peki ya müjdenin öğrettiği kapsayıcılıkla ters düşen, belki de görünenin arkasında bulunan bazı tavırlara sahipseniz? Onlardan nasıl kurtulabilirsiniz?`