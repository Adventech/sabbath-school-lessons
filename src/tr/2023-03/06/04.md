---
title:  Tanrı’nın Bilgeliğini İfşa Eden Kilise
date:  01/08/2023
---

`Pavlus Efesliler 3:7-13 ayetlerinde Tanrı ve Tanrı’nın faaliyetleri hakkında ne söylüyor?`

Pavlus yine “lütuf armağanı uyarınca” görevlendirilmiş olduğunu iddia ediyor (Ef. 3:7; Ef. 3:1, 2 ile karşılaştırın). Bu armağan, müjdenin kendisi gibi onu alan kişi değerli olduğu için bahşedilmiş değildir, o Tanrı’nın lütfudur. Pavlus kendisini “bütün kutsalların en değersizi” (Ef. 3:8) diye tanımlayarak bu noktayı vurguluyor.

Pavlus’un mektuplarını tarih sırasına göre incelediğimizde fark ettiğimiz, onun kendisini değerlendirmesi konusunda ilginç bir gelişim mevcuttur. Pavlus en başlarda ilahi olarak atanmış elçi olduğunu savunuyordu (Gal. 1:1). Fakat daha sonraları kendisinin “elçilerin en önemsizi” olduğunu hatta “elçi olarak anılmaya bile layık” olmadığını söylüyor (1Ko. 15:9). Burada, Efesliler’de ise kendisini “bütün kutsalların en değersizi” olarak görüyor (Ef. 3:8). Son olarak da kendisini “günahkârların en kötüsü” diye tarif ediyor (1Ti 1:15).

Belki de bu düşünce silsilesi Ellen G. White’ın şu meşhur sözünü açıklamamıza yardım eder: “İsa’ya yaklaştıkça kendi gözünüzde daha kusurlu görüneceksiniz; zira görüşünüz daha keskin olacaktır ve sizin kusurlarınız O’nun kusursuz doğasına kıyasla geniş ve kesin bir tezat sergileyecektir.”—Yol, Gerçek ve Yaşam, s. 42.

Pavlus daha sonra, Efesliler 3:10 ayetinde şöyle yazıyor: “Öyle ki, Tanrı’nın çok yönlü bilgeliği, kilise aracılığıyla göksel yerlerdeki yönetimlere ve hükümranlıklara şimdiki dönemde bildirilsin.” Burada bahsedilen “göksel yerlerdeki yönetimler ve hükümranlıklar” kimlerdir? Kilise Tanrı’nın “çok yönlü” ya da çok yüzlü bilgeliğini onlara nasıl bildiriyor? Efesliler 3:10 ayeti bu güçlerin hangi doğaya sahip olduklarını açıklamıyor olsa da, onların Efesliler 6:11, 12 ayetlerinde daha ayrıntılı bir biçimde tarif edilen kötü güçler olduklarını farz edersek yanılmayız. Öyleyse, bir zamanlar insanlığın bölünmüş parçaları olan Yahudileri ve Ulusları birleştiren kilisenin yapısı, “göksel yerlerdeki [bu kötü] yönetimlere ve hükümranlıklara,” Tanrı’nın gelecek için planladığı “yerdeki ve gökteki her şeyi Mesih’te birleştirme” (Ef. 1:10) tasarısı konusunda alarm verdiren bir bildiriye dönüşüyor. Onlara Tanrı’nın tasarısının ilerlemekte olduğuna ve mahkumiyetlerinin kesinleşmiş olduğuna dair haber veriliyor. Birlik olmuş kilisenin kendi doğası onların mutlak yenilgilerinin işaretidir.

`Sizin kendi topluluğunuz Pavlus’un Efesliler 3:10 ayetindeki “görev tarifini” ciddiye alırsa, bu sizin ve kilise üyesi kardeşlerinizin birbirinizle olan ilişkisini ne şekilde etkiler?`