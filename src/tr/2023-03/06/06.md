---
title:  Kilisede ve Mesih İsa’da Zafer
date:  03/08/2023
---

`Pavlus dua açıklamasını bir şükür duasıyla, Tanrı’yı övdüğü kısa şairane bir ifadeyle sonlandırıyor. Pavlus ne için Tanrı’yı övüyor? Ef. 3:20, 21.`

Pavlus imanlılar için dualarını yazıyordu (Ef. 3:14-19). Şimdiyse doğrudan ve güçlü bir şekilde dua ediyor. Pavlus’un şükür duası ortaya iki soru atıyor: 1. Bu metin, “Kilisede ve Mesih İsa’da… O’na yücelik olsun!” (Ef. 3:21) ifadesiyle kiliseyi Mesih’le bir tutarak uygunsuz bir şekilde yüceltiyor mu? Pavlus Efesliler’de kilise ile son derece ilgili olsa da, kilisenin Kutarıcısı’nın Mesih olduğu açıktır çünkü imanlıların yüreklerinde ikamet eden Mesih’tir (Ef. 3:17). Pavlus şükür duasında Mesih İsa aracılığıyla kiliseye sunulan kurtuluş için Tanrı’yı övüyor.

2. “Bütün kuşaklar boyunca sonsuzlara dek” (Ef. 3:21) ifadesi, kilise için Mesih’in dönüşünün beklemeye alındığı, maddi, sona ermeyen bir gelecek mi çiziyor? Efesliler’e Mektup gelecek için dirençli bir beklenti ortaya koyuyor. Örneğin Efesliler 4:30 ayeti “kurtuluş gününü” iple çekiyor. Ayrıca, imanlılar Mesih’in sınırsız, egemen kudretini “gelecek çağda” (Ef. 1:21) tecrübe edecekler. Pavlus’un şükür duası, Mesih’in sonsuz kudretini imanlıların faydası için kullanmasının bir kutlaması olarak okunmalıdır.

Pavlus’un ikinci dua açıklamasına dönüp baktığımızda (Ef. 3:14-21; Ef. 1:15-23 ile karşılaştırın), Pavlus’un Baba’nın gözetiminin evrensel kapsamından (Ef. 3:14, 15), Kutsal Ruh’un hazır bulunmasından (Ef. 3:16), Mesih’in Kendisinin ortaklığından (Ef. 3:17) ve Mesih’in sınırsız sevgisinin ölçülemezliğinden (Ef. 3:18, 19) güç bulduğunu görüyoruz. Pavlus haklı olarak imanlıların Tanrı’nın “üstün gücüyle” (Ef. 3:19) dolduklarını hayal ediyor ve bu ruhsal gerçeklikleri Tanrı’nın kutsallara sunduğu kudretinin bolluğuna yeniden şaşırarak övgüyle kutluyor (Ef. 3:20, 21).

Sorunların, ayartıların ya da şüphenin baskısı altında her ezildiğimizde, Pavlus’un dualarının bu kaygısız cümlelerini hatırlayabiliriz. Zindana atılmış olan elçi, görüşümüzü Tanrı’nın gayelerinin ve lütfunun muazzam ufkuna yükseltiyor ve şu an her ne durumda olursak olalım Tanrı’nın nihai tasarısının katılımcıları olduğumuzu (Ef. 1:9, 10) ve O’nun kudretinin içimizde işlemekte olduğunu bize hatırlatıyor.

`Sizin için özellikle değerli olan bereketler hangileridir? Tanrı’yı övmek için sebepleri sıraladığınız bir övgü duası yazın.`