---
title:  Mesih Yüreğinizde İkamet Ediyor
date:  02/08/2023
---

`Pavlus’un önceki, Efesliler 1:16-19 ayetlerindeki dua talebini, Efesliler 3:14-19 ayetlerindeki imanlılar için dilekleriyle karşılaştırın. Bu iki dilek hangi açılardan birbirine benzer?`

Efesliler 3:14, 15 ayetlerinin tercümesinde önemli bir kelime oyunu mevcut bulunmaktadır. Pavlus, “yerde ve gökte her ailenin adını kendisinden aldığı Baba’nın önünde diz” çöktüğünü söylediğinde, Baba sözcüğünün Grekçe karşılığı olan pater ve aile sözcüğünün Grekçesi olan patria ile sesçil bir bağlantı kuruyor. Pavlus Efesliler’de Tanrı’nın kurtuluş tasarısının, tüm zamanlarda (Ef. 1:21) her şeyi içine alan (Ef. 1:9, 10) kapsamlı doğasını kutluyor. Ve burada da “yerde ve gökte her ailenin” “Baba’ya” ait olduğunu savunuyor. Her aile (patria) adını Baba’dan (pater) almaktadır. Bu harika bir haber!

Şöyle düşünün: Tüm kusurlarına ve yanlışlarına rağmen aileniz Tanrı’ya aittir. Aileniz kaderin zalim pençesinde değil, Tanrı’nın şefkatli ellerinde. Tanrı kusurlu aileleri seviyor. Onlar ilahi ismi taşıyorlar. O’nun sahiplik işaretini taşıyorlar.

Pavlus, Efesliler 3:16-19 ayetlerinde Tanrı’dan, Ruh’un varlığıyla onları içsel olarak güçlendirmesini (Ef. 3:16), aynı zamanda onların içinde ikamet ettiği belirtilen Mesih’le yakınlık kurmalarını (Ef. 3:17) ve sevgide köklenmiş ve temellenmiş,” (Ef. 3:17) oturmuş, güvenli bir ruhsal kimliğe sahip olmaları için onlara bol bol ruhsal deneyim bahşetmesini istiyor.

Pavlus imanlılara sunulan bereketlerin engin kapsamı için Tanrı’ya övgüler sunarken, üç boyuttan değil, dört boyuttan bahsediyor –“geniş ve uzun, yüksek ve derin” (Ef. 3:18). Bu boyutların ne anlama geldiğini açıkça belirlemiyor olsa da, burada çok önemli bir şeyin devasa büyüklüğünü tarif ediyor oldukları açıktır. Bu, Kutsal Kitap öğrencileri için ilginç bir bilmece ortaya çıkartıyor. Bu boyutlar Tanrı’nın bilgeliğini mi (dört boyut kullanan Eyüp 11:5-9 ayetleriyle karşılaştırın), Tanrı’nın kudretini mi (Ef. 3:16, 17 ile karşılaştırın) ya da 2:19-22 ayetlerindeki Efesliler’in ruhsal tapınağını mı (Dört boyut kullanan Hez. 43:13 16 ayetleriyle karşılaştırın; Amos 7:7, 8; Va. 11:1, 2) tarif etmektedir? “Mesih’in sevgisinin” (Ef. 3:19) ne kadar büyük olduğunu tarif eden bu dört boyutun, bir sonraki cümledeki “Mesih’in sevgisinin ne denli geniş ve uzun, yüksek ve derin olduğunu anlamak” için belirtilmiş olduğunu kabul etmek en doğrusu olacaktır (Ef. 3:19; Rom. 8:35-39 ile karşılaştırın). Yine de onun sözlerini görüyoruz ve onlar iyi haberdir.