---
title:  'Ayetlerle Savaşmak: Bölüm 3'
date:  04/08/2023
---

_Andrew McChesney Tarafından_

O gece, Almira başka bir kabus gördükten sonra uyandı ve bir sonraki Şabat günü Yedinci Gün Adventistleri kilisesine gitmeye karar verdi. Ama sabah, “Ben bir Hristiyan değilim. Oraya gidemem.” diye düşündü. Ertesi gece, başka bir kabus gördü ve ne yapması gerektiği konusunda yine kendiyle mücadele etti. Sonraki Şabat günü Adventist kilisesine gitti.

Birkaç hafta sonra, Almira'nın ailesi onun her Şabat günü kiliseye gittiğini öğrendiler ve kiliseye gitmesini yasakladılar. Diğer akrabaları da olayı duydular ve ona kiliseye gitmemesi için yalvardılar. Komşular onun Şabat günleri kiliseye yürüdüğünü gördüler ve onu azarlamak için kasıtlı olarak apartmanlarından çıktılar. Her Şabat günü kiliseye gitmek son derece nahoş bir savaş haline geliyordu. Ama Almira kilisede ibadet etmekten zevk alıyordu ve gitmeye devam etti. İsa hakkında bilgi ediniyordu ve O'nda huzur buluyordu.

Ama evde söz konusu şeytani varlık etkisini sürdürüyordu. Kötü ruh, geceleri gelmeye devam etti. Almira yüksek sesle dua etmeye başladı, "İsa Mesih'in kanı adına, beni Şeytan'dan koru ki uyuyabileyim." Üç ay boyunca her gece dua etti. Ettiği dualar kötü ruhu uzaklaştırıyordu ama o korkmaya devam etti.

Adventist pastörüne korkularından bahsetti ve o da ona Kutsal Kitap’ı yüksek sesle okumasını önerdi. Kötü ruhun varlığını ne zaman hissetse Kutsal Kitap’tan Yeşaya 43'ü açtı. Verilen vaadi özellikle beğenmişti, “Ey Yakup soyu, seni yaratan, Ey İsrail, sana biçim veren RAB şimdi şöyle diyor: ‘Korkma, çünkü seni kurtardım, Seni adınla çağırdım, sen benimsin… Gözümde değerli ve saygın olduğun, Seni sevdiğim için, senin yerine insanlar, Canın karşılığında halklar vereceğim.’” (Yeşaya 43:1,4 NKJV)

Aynı zamanda Yeşaya 49: 24-25’ten de huzur buluyordu: “Güçlünün ganimeti elinden alınabilir mi? Zorbanın elindeki tutsak kurtulabilir mi? Ama RAB diyor ki, ’Evet, güçlünün elindeki tutsaklar alınacak, zorbanın aldığı ganimet de kurtarılacak. Seninle çekişenle ben çekişeceğim, senin çocuklarını ben kurtaracağım.’”

Bir gece, bütün günahlarını yüksek sesle İsa'ya itiraf etti. Ondan sonra, uzun zamandır uyumadığı kadar rahat uyudu.

Sonunda Almira korkmayı bıraktı. Kutsal Kitap’ı okuyup dua ettiğinde, kötü ruh her seferinde evi terk etti. Ruhun kendisinden daha güçlü olmasına rağmen, İsa'nın her ikisinden de daha güçlü olduğunu fark etti.

Almira’nın hikayesi haftaya devam edecek. Müjdenin Rusya dahil bütün dünyada yayılmasına yardımcı olan misyon sunularınız için teşekkür ederiz.