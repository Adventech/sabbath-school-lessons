---
title:  'Pavlus: Zindana Atılmış Uluslara Elçi'
date:  30/07/2023
---

`Efesliler 3. bölümü okuyun. Okurken bir ya da iki ana temayı belirleyin. Pavlus hangi önemli konuları vurguluyor?`

Efesliler 3. bölüm ilginç bir yapıya sahiptir. Pavlus bölüme su sözlerle başlıyor: “Bu nedenledir ki, ben Pavlus siz uluslar uğruna Mesih İsa’nın tutuklusu oldum” (Ef. 3:1). Daha sonra ise, Uluslara elçi olarak yaptığı işe odaklandığı uzun bölüme geçmek için konudan ayrılıyor (Ef. 3:2-13). Sonrasında, “Bunun için” (Ef. 3:14) diyerek asıl düşünce silsilesine döneceğinin işaretini veriyor ve 14-21 ayetlerinde ara vermiş olduğu dua açıklamasına devam ediyor.

Efesliler 3:1 ayetinde Pavlus kendisini, “Mesih İsa’nın tutuklusu” diye tanımlıyor. Bu, bir Roma tutsağı olmasına ve Roma İmparatorluğunun yetkisi altında gibi görünüyor olsa da, onun yaşamında daha derinlerde işlemekte olan ilahi bir gaye bulunduğunu açıklama biçimidir. O Roma’nın tutsağı değil, “Mesih İsa’nın tutuklusudur!” (Ef. 4:1 ile karşılaştırın).

Pavlus’un sıkıntılarından (Ef. 3:13) ve daha sonra da zincirlerinden (Ef. 6:20) bahsetmesinden, görece daha rahat bir ev hapsinde (Elç. 28:16 ile karşılaştırın) değil de zindanda olduğu anlaşılıyor. Birinci yüzyılda tutsak olmak ve özellikle bir Roma zindanında tutulmak çok sıkıntılı bir durumdu. Roma İmparatorluğu sağlık hizmetlerinin ve düzeni yemek servisinin bulunduğu iyi teşkilatlanmış zindanlara sahip değildi. Aslında imparatorluk zindanlara çok ihtiyaç duymuyordu çünkü hapis bir ceza olarak pek kullanılmıyordu. İnsanlar mahkemelerini ya da infazlarını beklerken zindana atılıyorlardı. Mahkumlardan kendilerine bakmaları bekleniyordu. Gıda ya da tüm diğer ihtiyaçlarının karşılanması için akraba ya da arkadaşlarına bağımlıydılar.

Pavlus’un endişelerinin merkezinde tutsaklığının imanlılar üzerindeki etkisi bulunuyor çünkü tutsak olmak bir onur-utanç toplumunda son derece utanç verici bir leke olarak kabul ediliyordu. Bazı kişilerin, “Pavlus nasıl göğe alınmış İsa’nın elçisi ve müjdecisi olup da hor görülen bir tutsak olabilir?” diye sormalarından endişe ediyor olabilir. Bu sebeple, imanlıların tutsaklığını Tanrı’nın tasarısının bir parçası olarak görmelerine yardım etmek için onu yeni bir çerçeveye oturtuyor. Pavlus onlar için sıkıntı çekiyor (“uğrunuza çektiğim sıkıntılar”) ve bir utanç kaynağı gibi görünen şey aslında sonunda onların “yücelik kazanmalarını” sağlayacak (Ef. 3:13).

`Son derece zorlayıcı olabilecek durumlar içindeyken Tanrı’ya ve O’nun yöntemlerine güvenmeyi nasıl öğrenebiliriz?`