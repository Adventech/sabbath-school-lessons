---
title:  İsa, Barış Vaazcısı
date:  26/07/2023
---

`Pavlus Efesliler 2:17, 18 ayetlerinde Mesih’in hizmetini nasıl özetliyor?`

Barış kavramı Efesliler’de çok önemlidir. Bu, mektubun “Babamız Tanrı’dan ve Rab İsa Mesih’ten” esenlik dilekleriyle başlayıp bitiyor olmasından bellidir (Ef. 1:2; Ef. 6:23 ile karşılaştırın). Efesliler 2:11-22 ayetlerinde daha önce gördüğümüz gibi, Pavlus Mesih’in barışı temsil ettiğini (“çünkü Mesih’in kendisi barışımızdır”) ve bunu çarmıh aracılığıyla yaptığını savunuyor (Ef. 2:14-16). Mesih bir şeyi –Yahudiler ve Uluslardan olanlar arasındaki düşmanlığı (Ef. 2:14, 15)– ortadan kaldırmakla kalmıyor, uzlaşma ve barışla dolu ilişkilerin belirlediği yeni bir insanlık meydana getiriyor (Ef. 2:15-17). Bu sadece anlaşmazlıkların olmadığı bir barış değil, hem Tanrı ile hem de diğer insanlarla olan ilişkimizde bir bütünlük, esenlik içinde olmak anlamına gelen İbrani kavramı shalom ile dolu bir barıştır (Rom 5:1).

`Pavlus imanlıların İsa’nın barış mesajını paylaşma işine nasıl iştirak ettiklerini hayal ediyor? Ef. 4:3; Ef. 6:14, 15; Rom. 10:14, 15, Ef. 2:17–19, Yşa. 52:7, Yşa. 57:19 ayetleriyle karşılaştırın.`

Müjdeler İsa’nın bir barış vaazcısı olduğunu gösteren örneklerle doludur. Öğrencilere veda mesajında, onlara ve bize şu vaatte bulunuyor: “Size esenlik bırakıyorum, size kendi esenliğimi veriyorum” (Yu. 14:27). Ve sözlerini şöyle tamamlıyor: “Bunları size, bende esenliğiniz olsun diye söyledim. Dünyada sıkıntınız olacak. Ama cesur olun, ben dünyayı yendim!” (Yu. 16:33). Diriltildikten sonra, öğrencilerine göründüğünde onlara tekrar tekrar şöyle diyor: “Size esenlik olsun!” (Yu. 20:19, 21, 26).

Efesliler 2:17, 18 ayetlerinde Pavlus, Mesih’in barış vaazının O’nun yeryüzündeki hizmeti döneminin ötesinde olduğunu ısrarla vurguluyor. O, kendi zamanında hem “uzaktakilere” (ihtida etmeden önceki Uluslardan olan imanlılara) hem de “yakındakilere” (Yahudi imanlılara) “barışı vaaz etmiştir.” (Ef. 2:11-13 ile karşılaştırın). Tüm imanlılar bu bildiriyi kabul ettiklerinde engin bir berekete kavuşmuş olurlar.

`Çatışmanın aracıları olmak yerine barış vaazcıları olmayı nasıl öğrenebiliriz? Hemen şimdi, hangi durumlarda iyileşmenin sağlanmasına yardım edebilirsiniz?`