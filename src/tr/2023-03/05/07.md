---
title:  Ek Çalışma
date:  28/07/2023
---

Pavlus Efesliler 2:11-22 ayetlerinde çarmıhın insan ilişkilerindeki kapsamlı etkisini tarif ederken özellikle hangi konudan bahsediyor? Pavlus, bir arada kilisenin üyeleri olan Yahudi ve Uluslardan olan imanlılar arasındaki ilişkilerden bahsediyor. Onların, Tanrı’nın ev halkının kardeş üyeleri olarak, ortak ve uzlaşmaya kavuşturulmuş durumlarını anlamalarıyla ve hayata geçirmeleriyle çok yakından ilgilendiğini ifade ediyor (Ef. 2:19).  Bununla birlikte, Pavlus mektubun bütünü bağlamında geniş, kapsamlı bir gaye ortaya koyuyor. Gayenin konusu, Tanrı’nın her şeyi Mesih’te birleştirme tasarısı (Ef. 1:9, 10) ve Pavlus bunun “yerde ve gökte her” aileyi kapsadığını ifade ediyor (Ef. 3:15).

Daha da önemlisi, kilise içindeki üyelerin birliği, yani Efesliler 2:11-22 ayetlerinde bahsettiği konu, Pavlus’un Efesliler 3:10 ayetinde açıkladığı üzere çok daha geniş bir amaca hizmet etmektedir: “Öyle ki, Tanrı’nın [kiliseyi hem Yahudilerden hem de Uluslardan oluşturarak göstermiş olduğu] çok yönlü bilgeliği, kilise aracılığıyla göksel yerlerdeki yönetimlere ve hükümranlıklara şimdiki dönemde bildirilsin.” İmanlılar, Mesih’in çarmıhta kazanmış olduğu birliği hayata geçirerek, Tanrı’nın her şeyi Mesih’te birleştirme nihai tasarısının ilerlemekte olduğunu göstermelidirler. Onların uzlaşmaya kavuşturulmuş ilişkileri, Tanrı’nın Mesih’te birlik olmuş bir evren tasarısının göstergesidir. Dolayısıyla, bir bütün olarak Efesliler’e Mektup bağlamında, Efesliler 2:11-22 ayetlerini, günümüzde de önemli bir konu olan farklı toplumlar ya da ırklar arasındaki ilişkiler konusunda Kutsal Kitap ilkeleri olarak görmek uygun olacaktır.

**Tartışma Soruları**

`1. Efesliler 2:11-22 ayetlerinde, ırklar arası ilişkiler konusunda hangi Kutsal Kitap ilkeleri ortaya konmaktadır? Bu paragraf bir etnik grubun üyelerinin başka bir etnik grup üyeleriyle olan ilişkileri konusunda nasıl belirgin, Mesih merkezli bir yaklaşım sunmaktadır?`

`2. Tanrı’nın insan ırkının geleceği konusundaki tasarısı göz önüne alındığında (Ef. 1:9, 10; Ef. 2:11–22), kilisenin kendi içerisinde ırklar arası meseleler ve anlaşmazlıklarla ilgilenmesi ne kadar önemlidir?`

`3. Sizin kendi toplumunuzda, farklı etnik topluluklar arasında sıklıkla saklanan ve görmezden gelinen hangi meseleler bulunuyor? Kiliseniz, Mesih’in çarmıhta çoktan gerçekleştirmiş olduğu birleştirme işini hayata geçirmekte nasıl bir işlev yerine getirebilir? Siz bu işe nasıl katkı sağlayabilirsiniz?`