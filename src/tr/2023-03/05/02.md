---
title:  Mesih’e Yakınlaştırıldık
date:  23/07/2023
---

`Efesliler 2:1-3 ayetlerini, Pavlus’un mektubunu dinleyenlerin Uluslar geçmişlerini tarif etmesini, Efesliler 2:11, 12 ayetleriyle karşılaştırın. Onların geçmişleriyle ilgili yaptığı son tarifte Pavlus ne söylüyor?`

Artık Mesih’e iman etmiş ve O’nun “bedeni” kilisenin üyeleri olan Uluslardan olanlar, bir zamanlar İsrail’den ve Tanrı’nın sunduğu kurtuluştan tamamen ayrılmış durumdaydılar. Pavlus, onların bu geçmişlerini “anımsamalarının” (Ef. 2:11) önemli olduğunu söylüyor. Onlar o zaman “Mesihsizdiler,” Meshedilmiş Olandan, İsrail’in Mesih’inden mahrumdular. Onlar “İsrail vatandaşlığına [devlete ya da halka] yabancıydılar.” Ayrıca “vaat anlaşmalarına yabancı,” Tanrı’nın kurtuluş tarihi boyunca sunduğu kurtuluş vaatlerinden habersizdiler. İsrail’e ve onun vasıtasıyla sunulan kurtuluşa yabancılaşma, onların bir zamanlar hiçbir “umuda” sahip olmadıkları ve “dünyada tanrısız” oldukları anlamına geliyor (Ef. 2:12).

Ayrıca, Uluslardan olanlar geçmişteki yaşamlarında kendileri ile Yahudiler arasındaki büyük bir düşmanlığa kapılmışlardı. Pavlus bu yerleşmiş nefreti, onun bir göstergesinden, takılan isimlerden bahsederek hatırlatıyor. Yahudiler, Uluslardan olanlara “sünnetsizler” diyerek onlarla alay ediyorlardı ve Uluslardan olanlar da denk bir ifadeyle Yahudilere “sünnetli” diyerek onlarla dalga geçiyorlardı (Ef. 2:11).

Fakat Efesliler 2:13 ayeti artık her şeyin tamamen farklı olduğuna işaret ediyor. Pavlus şöyle diyor: “Ama bir zamanlar uzak olan sizler, şimdi Mesih İsa’da Mesih’in kanı sayesinde yakın kılındınız.”

Pavlus Uluslardan olan imanlıların bir zamanlar “uzak” olduklarını söylerken, Yeşaya 57:19 ayetinden yararlanıyor: “ ‘Uzaktakine de yakındakine de tam esenlik olsun’ diyor RAB, ‘hepsini iyileştireceğim’ ” (Ef. 2:17, 18 ile karşılaştırın). Mesih’te ve O’nun çarmıhı sayesinde, Uluslardan olan imanlılar bir zamanlar ayrı tutuldukları her şeye, Tanrı’ya, umuda ve Yahudi kardeşlerine yakın kılındılar. Pavlus’un tarifinin açıkladığı son derece iyi haber şudur: Mesih’in çarmıhının Yahudiler ve Uluslardan olanlar arasındaki büyük anlaşmazlığı ortadan kaldırabiliyor olması, tüm kavgalarımızın ve bölünmüşlüğümüzün orada çözümlenebileceği anlamına gelmektedir. Bu iyi haber bizi kendi yaşamlarımızda ve kilisede bulunan anlaşmazlıkları yeniden gözden geçirmeye ve çarmıhın onları geçersiz kılacak kudretini görmeye davet ediyor.

`İsa sizi hangi durumdayken kurtardı? Düzenli olarak, O sizi bulduğunda nerede olduğunuzu ve bulmamış olsa şimdi ne durumda olacağınızı düşünmek neden önemlidir?`