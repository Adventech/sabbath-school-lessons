---
title:  Kilise, bir Kutsal Tapınak
date:  27/07/2023
---

`Pavlus, Efesliler 2:11-22 ayetlerinde Yahudiler ve Uluslardan olanların kilisedeki birliğini belirtmek için hangi tasvirlerden faydalanıyor?`

Efesliler’e Mektup 2. bölümü incelerken, 1-10 ayetlerinin İsa ile birlik içerisinde yaşadığımızı öğrettiğini, 11-22 ayetlerinin ise O’nun kilisesinin birer parçası olarak diğer kişilerle birlik içerisinde yaşadığımızı öğrettiğini görüyoruz. İsa’nın ölümünün hem bizim Tanrı ile olan ilişkimizi tesis eden dikey faydaları bulunmaktadır (Ef. 2:1-10), hem de diğer insanlarla ilişkilerimizi temellendiren yatay faydaları bulunmaktadır (Ef. 2:11-22). İsa, çarmıh sayesinde, Uluslardan olan imanlılar ile Yahudiler arasındaki uçurumu derinleştirmek için kötüye kullanılmakta olan Yasa da dahil olmak üzere, onları ayıran her şeyi yıkmıştır (Ef. 2:11-18). İsa ayrıca imanlılardan oluşan muhteşem bir şey, yeni bir tapınak kurmuştur. Bir zamanlar tapınağın kutsal yerlerinde ibadet etmelerine engel olunan Uluslardan olanlar, artık yeni bir tapınak oluşturmak için Yahudi imanlılara katılıyorlar. Biz hepimiz Tanrı’nın kilisesinin bir parçası, “Rab’be ait kutsal bir tapınak” (Ef. 2:19-22) oluyor, İsa ve Mesih’te olan kardeşlerimizle birlik içerisinde yaşama ayrıcalığına sahip oluyoruz.

`Pavlus’un 2:19-22 ayetlerindeki, kiliseden bir tapınak olarak bahsettiği mecazı, aşağıdaki ayetlerde ki kullanımlarıyla nasıl karşılaştırılabilir? 1Ko. 3:9-17;  2Ko. 6:14–7:1; 1Pe. 2:4–8.`

Pavlus, Uluslardan olanların kiliseye tamamıyla dahil edilmelerini tasvir etmek için, bir tapınak olarak kilise mecazından faydalanıyor. Bir zamanlar tapınaktaki “İsrail sarayında” ibadet etmeleri yasak olanlar, artık sadece erişim hakkına sahip olmakla kalmayıp (Ef. 2:18), aynı zamanda “Ruh aracılığıyla Tanrı’nın konutu olmak üzere” (Ef. 2:22) tasarlanmış olan yeni tapınağın inşaat malzemeleri oluyorlar.

Yeni Ahit yazarları kilisenin kutsallığını, kilisenin kurulması ve büyümesinde Tanrı’nın işlevini ve kilise içindeki imanlıların birliğini tasvir etmek için tapınak mecazından faydalanmışlardır. Bu mecaz biyolojik benzetmelerle bir arada kullanılmış (kilisenin “yükseldiği” Ef. 2:21 ayetine bakın) ve inşa süreci genellikle vurgulanmıştır (bkz. Ef. 2:22 “Siz de… hep birlikte Mesih’te inşa ediliyorsunuz”). Kilise sabit bir varlık olmaktan ziyade, “yaşayan Tanrı’nın tapınağı” olarak kimliğini kabul etme yetisine sahiptir (2Ko. 6:16).