---
title:  Ayıran Duvarı Yıkmak
date:  25/07/2023
---

`Pavlus, Mesih’in “buyrukları ve kurallarıyla birlikte” Kutsal Yasa’yı ne yaptığını söylüyor? Mesih bunu neden yapmıştı? (Bkz. Ef. 2:14, 15).`

Pavlus burada muhtemelen Hirodes’in tapınağında İsrail sarayının etrafını saran ve ölüm tehdidi barındıran çit ya da korkuluğu ima ediyor. Pavlus bu duvarın yıkıldığını ve Uluslardan olanların Tanrı’ya ibadete bütünüyle erişim hakkına sahip olduklarını hayal ediyor (Ef. 2:18). Pavlus böyle her türlü duvarın Çarmıh tarafından ortadan kaldırıldığını söylüyor. Çünkü bu iki halkın, Yahudilerin ve Ulusların aslında bir olduklarını orada öğrendik.

Bazı kişiler Efesliler 2:14, 15 ayetlerinin, çarmıh sayesinde Sebt buyruğu da dahil olmak üzere On Emrin “geçersiz kılındığını” ya da “feshedildiğini” öğrettiğine inanıyor. Fakat Pavlus Efesliler’e Mektup’ta On Emir’in Hristiyan öğrenciliğini şekillendirmenin bir kaynağı olduğunu söyleyerek ona derin bir saygı gösteriyor. Beşinci emirden alıntı yapıyor (Ef. 6:2, 3) ve diğerlerini de ima ediyor (örn. Yedinci emir Ef. 5:3–14, 21–33; sekizinci Ef. 4:28; dokuzuncu Ef. 4:25; onuncu, Ef. 5:5). Bu, Pavlus’un yasa hakkında daha önce söyledikleriyle de uyumludur (Rom. 3:31, Rom. 7:12). Pavlus yasanın yanlış kullanımlarından bahseder fakat aynı zamanda yasanın kendisini onurlandırır ve geçerliliğini sürdürdüğünü kabul eder. Bu sebeple, On Emri geçersiz kılmak için bu ayetleri öne sürmek, özellikle de Kutsal Kitap’ta yasanın devam ettiğini vurgulayan tüm diğer ayetlerin ışığında, açıkça Pavlus’un buradaki niyetini yanlış yorumlamaktır.

Tersine, Yahudilerle Uluslardan olanların arasını açmak için herhangi şekilde yasayı kullanmak, özellikle de Uluslardan olanları Tanrı’nın halkına tamamen ortak olmaktan ve ibadete erişimden alıkoymak için bunu yapmak, Pavlus’un gözünde aforoz sebebi ve yasanın ilahi maksadını kötüye kullanmaktı. Efesliler 2:14, 15 ayetlerinde bahsedilen “yasa,” ya yasanın Yahudilerle Uluslardan olanları ayıran, Pavlus’un “buyrukları ve kurallarıyla birlikte” ifadesiyle açıkladığı törenlerle ilgili unsurlarıydı, ya da Yahudilerle Uluslardan olanları birbirinden ayıracak şekilde yorumlanmakta, büyütülmekte ve kötüye kullanılmakta olan bütünüyle Eski Ahit yasa düzeniydi.

`Yedinci Gün Adventistleri ya da daha geniş anlamda Hristiyan toplumu üyeleri içerisindeki hangi gerginliklerle yüzleşilmeli ve çözüme kavuşturulmalıdır? Mesih’e duyduğumuz ortak sevgi neden bu gerginliklerin üstesinden gelmemiz için yeterli olmalıdır?`