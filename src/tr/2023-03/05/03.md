---
title:  'Uzlaşma: Tanrı’nın Çarmıhtan Armağanı'
date:  24/07/2023
---

`“Çünkü Mesih’in kendisi barışımızdır… [O] iki topluluğu birleştirdi, aradaki engel duvarını, yani düşmanlığı kendi bedeninde yıktı. Amacı… çarmıh aracılığıyla bir bedende iki topluluğu Tanrı’yla barıştırmaktı” (Ef. 2:14-16).`

`Pavlus çarmıhı ve Mesih’in oradaki işinin etkisini Efesliler’e Mektup’un bu paragraflarının her birinde nasıl açıklıyor? Pavlus’un çarmıh ve onun ilişkilerimizi nasıl dönüştürdüğü konusunda söylediklerini nasıl özetleyebilirsiniz? (Bkz. Ef. 1:7, 8; Ef. 4:32; Ef. 2:13, 14; Ef. 2:16; Ef. 5:2, 25.)`

Bu haftanın konusu olan paragrafımız, yani Efesliler 2:11-22 bağlamında, çarmıh imanlılar için üç büyük kazanç sağlamaktadır: (1) Tanrı’dan ve O’nun halkından “uzak” olan Uluslardan olanlar, şimdi her ikisine de “yakın kılındılar,” (Ef. 2:14) onlar artık Tanrı’nın çocukları, Yahudi imanlıların da kardeşleri oldular (Ef. 2:19); (2) Yahudiler ve Uluslardan olanlar arasındaki “düşmanlık” (Grekçe echthros “hasım” sözcüğüyle aynı kökten gelen echthran “husumet”)  “çarmıhta öldürüldü” (Ef. 2:16). Mesih’in çarmıhı, Yahudiler ve Uluslardan olanların ezeli düşman gibi göründüğü sürekli düşmanlık ve savaş durumunu ortadan kaldırmaktadır (Ef. 2:17); (3) Düşmanlığın yerini uzlaşma almaktadır. Mesih’in gayesi “çarmıh aracılığıyla bir bedende iki topluluğu Tanrı’yla barıştırmaktı” (Ef. 2:16; Kol. 1:19-22 ile karşılaştırın).

Uzlaştırma neye benziyor? Uzlaştırılmak nasıl bir duygu? Bir anne kız arasında, uzun yıllar boyunca devam eden keskin bir yabancılaşma olduğunu hayal edin. Bu anlaşmazlığın bir lütuf dalgasıyla bağışlanma ile çözüme ulaştırıldığını ve sonrasında anne kızın bir araya geldiğini düşünün. Uzlaşma işte budur. Uzlaşma bir kilise üyesinin kendisini diğerlerinden ayıran herhangi meseleyi bir kenara koyduğu ve tüm kilise üyelerini onlara sunulanı kabul eden sevgili kardeşleri olarak onayladığı anda gerçekleşir. Uzlaşma bir mekanik ya da hukuki terim değil, tersine kişiler arası bir ifadedir ve bozulan ilişkilerin onarılmasını kutlar. Pavlus Mesih’in çarmıhtaki kudretli işinin, sadece kişiler arasındaki değil, aynı zamanda insan toplulukları arasındaki ilişkilere de etki ettiğini düşünüyor. Onun bizim yaşamlarımıza nüfuz edip bizi bölen şeyleri ortadan kaldırdığını, kavgalarımızı çözüme ulaştırdığını ve birbirimizi anlamamızı sağlayarak kardeşliğimizi yenilediğini hayal ediyor.

`Başka biriyle uzlaşmak için buradaki ilkeleri ne şekilde hayata geçirmeniz gerekebilir? Bunu yapmaya nasıl başlayabilirsiniz?`