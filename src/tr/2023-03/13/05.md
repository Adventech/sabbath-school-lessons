---
title:  Kalkan, Miğfer ve Kılıç
date:  20/09/2023
---

`Büyük mücadelenin savaşçıları olan imanlılar, kalkanı, miğferi ve kılıcı nasıl ve ne zaman kullanmalıdırlar? Ef. 6:16, 17.`

Pavlus’un kalkanı, bir Roma lejyonerinin kullandığı büyük dikdörtgen biçimli kalkandır. Ahşaptan yapılmış ve deriyle kaplanmış olan bu kalkanın kenarları içe doğru eğimlidir ve bu sayede kullanan kişiyi yandan gelecek saldırılara karşı korur. Suda bekletilen kalkanlar “ateşli okları” söndürebiliyorlar, zifte batırılıp alev almış olan okları etkisiz hale getiriyorlardı. Pavlus’un “iman kalkanı” ifadesini kullanış biçimi, Eski Ahit’te kullanılan, halkını koruyan Tanrı’nın bir simgesi olarak kalkan betimlemesini yansıtıyor (Yar. 15:1, Mez. 3:3). “İman kalkanını” (Ef. 6:16) almak, imanlılar adına savaşmakta olan (Ef. 6:10), en iyi silahları tedarik eden (Ef. 6:11, 13) ve zaferi güvence altına alan Tanrı’ya güvenerek evrensel mücadeleye girmektir.

Aynı zamanda, Roma savaş miğferi de demir ya da tunçtan imal edilirdi. Başı koruyan küreye, arka tarafında enseyi koruması için bir plaka, kulak koruması, alınlık ve yanakları koruyan hareketli parçalar eklenirdi. Miğferin sağladığı çok önemli koruma düşünüldüğünde, “kurtuluş miğferi” (Ef. 6:17), imanlıların diriltilmiş, göğe alınmış ve yüceltilmiş Mesih ile birlik içinde tecrübe ettikleri mevcut durumdaki kurtuluşlarını simgelemektedir (Ef. 2:6-10). “Kurtuluş miğferini” giyinmek, yaygın durumda olan ruhsal güçlerden korkmayı reddetmek ve onun yerine Mesih’in üstün kudretine güvenmek anlamına gelmektedir (Ef. 1:15-23, Ef. 2:1-10 ile karşılaştırın).

Son silah ise “Ruh’un kılıcı, yani Tanrı sözüdür” (Ef. 6:17). Bahsedilen Roma lejyonerinin kısa, iki tarafı keskin kılıcıdır. Sıklıkla başvurulan savaş taktiği, iki mızrak atmak (Pavlus bundan bahsetmiyor) ve ardından kısa kılıçla saldırarak düşmanı yaralamaya çalışmaktı. İmanlıların kılıcı, “Ruh’un kılıcıdır,” yani “Tanrı’nın Sözü” diye tanımlanan o silahı tedarik eden Ruh’tur. Pavlus bir komutan gibi öne çıkıyor ve ilahi Başkomutandan umut vaatleri aktararak, bir silahlanma çağrısı yapıyor. Efesliler 6:10-20 ayetlerinde açıklanan ve kötülüğe karşı yürütülen savaşta “Tanrı’nın sözünü” baş silah olarak tayin eden işte bu vaatlerdir. O halde “Tanrı’nın sözü” ifadesiyle bahsedilen Kutsal Kitap’ta bulduğumuz müjdenin geniş vaatleridir.

`Askeri betimlemelerden pek hoşlanmıyor olsak da, bu tasvir büyük mücadelenin hakikaten ne kadar gerçek olduğu ve onu ne kadar ciddiye almamız gerektiği konusunda bize ne öğretmelidir?`