---
title:  'Kilise: Birlik Olmuş Bir Ordu'
date:  17/09/2023
---

`Efesliler 6:10-20 ayetlerini okuyun. Pavlus kilisenin ne tip bir savaş içinde olduğunu söylüyor? Pavlus öncelikli olarak bir imanlının kötülük karşısındaki ruhsal savaşını mı yoksa kilisenin kötülükle olan kolektif mücadelesini mi tasvir ediyor?`

Grek ve Roma savaşlarında zafer bir askeri birliği oluşturan askerlerin işbirliğine, özellikle de savaşın kızıştığı anlarda birbirlerini desteklemelerine bağlıydı. Savaşta bireysel davranışlar göstermek barbar savaşçıların, onları yenilgiye mahkum eden bir özelliği olarak görülürdü.

Efesliler 6:10-20 ayetlerinde, Pavlus’un her zamanki ordu kavrayışına uygun olarak, öncelikle kilisenin kötülük karşısındaki ortak mücadelesinden bahsettiği düşüncesini destekleyecek önemli verilere sahibiz: 1. Buradaki metin baştan sona kiliseyle ilgili olan bir mektubun doruk noktasıdır. Pavlus mektubunu yalnız bir Hristiyan savaşçının karanlığın güçleriyle yaptığı mücadeleyi tasvir ederek sonlandırsa bu çok garip olurdu; 2. Pavlus metnin sonunda “kutsallar için yalvarışta bulunma” çağrısıyla Hristiyan kardeşliğinin altını çiziyor (Ef. 6:18-20); 3. Hepsinden önemlisi de, Pavlus mektubun daha önceki bir bölümünde kötülüğün güçlerinden bahsederken, onları bireysel imanlının değil kilisenin karşısına koyuyor: “Öyle ki, Tanrı’nın çok yönlü bilgeliği, kilise aracılığıyla göksel yerlerdeki yönetimlere ve hükümranlıklara şimdiki dönemde bildirilsin” (Ef. 3:10).

Yani, Efesliler 6:10-20 ayetleri kötülüğe karşı gelen yalnız bir imanlıyı resmetmiyor. Tersine, Pavlus bir komutan olarak, bir ordu olarak gördüğü kiliseye hitap ediyor. Bizden baştan aşağı silahlarla kuşanmamızı ve tek vücut olmuş bir ordu gibi gayretle ve hep birlikte mücadeleye girişmemizi istiyor. Pavlus kiliseye yaptığı, kiliseyi pek çok defa Mesih’in bedeni (Ef. 1:22, 23; Ef. 4:1–16), Tanrı’nın yapısı/tapınağı (Ef. 2:19-22) ve Mesih’in gelini (Ef. 5:21-33) olarak tasvir ettiği esaslı vurguyu, son bir mecazla, kiliseyi yaşayan Tanrı’nın ordusuna benzeterek sonlandırmayı tercih ediyor. “Kötü güne” (Ef. 6:13), kötülüğe karşı verilen ve uzun zamandır süren savaşın son aşamalarına yaklaşıyor olduğumuz için, Tanrı’ya olan bağlılığımızda ya da Mesih’in kardeş imanlıları olarak birbirimize olan sadakatimizde tereddüde düşmeye hiç zamanımız yok.

`Bizler kolektif bir beden olarak, hangi şekilde karşımıza çıkarsa çıksın, büyük mücadelenin içindeki bu kötülükle olan sorunlarımızda birbirimize yardım etmek için nasıl birlikte çalışabiliriz?`