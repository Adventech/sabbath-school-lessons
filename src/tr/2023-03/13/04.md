---
title:  'Ayakkabılar: Kilise Barış için Savaşıyor'
date:  19/09/2023
---

Savaşa hazırlanan bir Roma askeri sağlam ordu botlarını sıkıca bağlardı. Çok katmanlı bir tabana çakılmış sağlam çiviler askerin yeri tutmasına ve ayakta kalmasına yardım ederdi (Ef. 6:11, 13, 14). Pavlus bu ordu ayakkabısını Yeşaya 52:7 ayetinden alıntı yaparak açıklıyor. Ayette bir habercinin getirdiği, Yahve’nin halkı adına yürüttüğü savaşın kazanıldığı (Yşa 52:8-10) ve artık barışın hüküm sürdüğü haberi kutlanıyor: “Dağları aşıp gelen müjdecinin ayakları ne güzeldir! O müjdeci ki, esenlik duyuruyor” (Yşa 52:7).

`Pavlus’un Efesliler’e Mektup’ta sekiz defa barışı vurguladığına dikkat edin. Peki, Pavlus barışla bu kadar ilgileniyordu ise, neden bu kadar ayrıntılı bir ordu mecazı kullanmıştı? Ef. 1:2; Ef. 2:14, 15, 17; Ef. 4:3; Ef. 6:15, 23.`

Pavlus barışı, “kendisi barışımız” olan Mesih’in bir işi olarak kutluyor (Ef. 2:14). O ki “gelip hem uzakta olan sizlere hem de yakındakilere esenliği müjdeledi,” (Ef. 2:17) Yahudilerle Uluslardan olanları bir araya getirerek, “yeni bir insan yarattı” (Ef. 2:14-16). İmanlılar Mesih’in kurtarışının müjde öyküsünü ve O’nun yaratıcı barış işini canlı tutarak, O’nun geçmişteki zaferini kutlayarak ve gelecekteki zafer çığlığına doğru bakarak yere sağlam basar ve savaşa hazır durumda olurlar. Yeşaya 52:7 ayetindeki haberci gibi, imanlılar Mesih’in zaferini ve esenliğini duyuran habercilerdir.

Fakat Pavlus onun silahlanma çağrısını, düşmanlarımıza karşı gerçek silahları kuşanmak olarak anlamamızı istemiyor. Bu sebeple imanlıları “esenlik Müjdesi’ni” yayanlar diye tarif ediyor (Ef. 6:15). İmanlıların başka insanlarla olan ilişkilerinde kavgacı olmalarını da istemiyor çünkü birliği, öğretici konuşmayı ve yumuşak kalpliliği vurgulayan yine kendisiydi (özellikle bkz. Ef. 4:25-5:2). Kilise, Hristiyan erdemlerinin (alçakgönüllülük, sabır, bağışlayıcılık v.s.) ve uygulamalarının (dua, ibadet) müjde cephaneliğinden faydalanarak “barış için savaşmalıdır.” Tanrı’nın büyük planı olan Her şeyi Mesih’te birleştirme tasarısına işaret eden bu tür davranışlar uygundur (Ef. 1:9, 10).

`Aşağıdaki alıntı, Pavlus’un askeri tasvirlerinin imanlılar olarak hayatımızda ne anlam ifade etmesi gerektiğini anlamamıza nasıl yardım edebilir? “Tanrı bizi silahları kuşanmaya çağırıyor. Biz Saul’un zırhını değil Tanrı’nın tam zırhını istiyoruz. Ancak ondan sonra Mesih’inki gibi hassas, şefkatli ve sevgi dolu yüreklerle işe koyulabiliriz.”—Ellen G. White, Avustralya ve Asya Birlik Konferansı Kayıtları, 28 Temmuz 1899.`