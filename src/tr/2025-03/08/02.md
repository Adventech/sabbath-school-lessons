---
title:  Sina Dağı’nda
date:   17/08/2025
---

`Mısır’dan Çıkış 19:1-8 ayetlerini okuyun. Tanrı burada, Sina Dağı’nın eteklerinde onlara ne vaat etti?`

Tanrı İsraillileri onlara yakında On Emir’i vereceği Sina Dağı’na götürdü. Musa’nın Tanrı’yla birkaç kez görüştüğü (örneğin, Çık. 3:1, Çık. 19:2, Çık. 24:18) yer muhtemelen Cebel Musa’dır (yüksekliği 2,285 metre) ve yıllar sonra İlyas burada Tanrı’yla karşılaşmıştır (1Kr. 19:8). Tanrı’nın İsrail’i Mısır’dan çıkarması için Musa’yı çağırdığı yer de aynı dağdır (Çık. 3:1, 10). O dönemde Tanrı Musa’ya, kurtarılan İsrail’le birlikte bu aynı yerde Tanrı’ya tapınacaklarını bildirmişti. Bu da Musa için onlara önderlik edenin İbrahim, İshak ve Yakup’un Tanrısı olduğunun bir işareti olacaktı (Çık. 3:12).

İki aylık yolculuktan sonra İsrailliler yaklaşık bir yıl boyunca kalacakları Sina’ya vardılar (Çık. 19:1 ile Say. 10:11, 12 ayetlerini karşılaştırın). Bu yıl içerisinde Mısır’dan Çıkış 19-40, Levililer 1-27 ve Çölde Sayım 1:1-10:10 ayetlerinde anlatıldığı gibi pek çok yasa çıkarıldı. İsrail’in Sina Dağı’ndaki konaklaması Musa’nın ilk beş kitabında yer alan öykünün ana parçasıdır. Onların Tanrı’nın seçilmiş halkı, paganizme ve putperestliğe batmamış yegane ulus olmalarının temeli burada atılmıştır.

Tanrı girişimde bulunarak Kendisi ve İsrail arasında bir antlaşma yapmıştır. Halkın itaat etmesi ve Kendisiyle ilişkisini sürdürmesi koşuluyla, Tanrı onları öz halkı, bir kâhinler krallığı, kutsal bir halk yapacağını vaat etmiştir.

Kutsal bir halk olmak, Tanrı’ya adanmış olmak ve O’nun karakterini diğerlerine, özellikle de çevrelerindeki uluslara göstermek anlamına gelmektedir. Ayrıca diğer halkları Tanrı’yla bağlantıya geçirecek, onları O’na götürecek ve onlara O’nun yollarını ve yasalarını öğretecek bir kâhinler krallığı olarak işlev görmeye çağrılıyorlardı. Onlar Tanrı’nın öz halkı olacaklardı, çünkü Tanrı İsrail’in, O’nun ve karakterinin bilgisiyle dünyayı aydınlatacak aracısı olmasını istiyordu.

Bu antlaşma Tanrı ile halkı arasında yasal bir ilişkinin tesis edilmesiydi. Farklı ayetlerde biraz değişiklik gösterse de antlaşmanın genel kalıbı şöyledir, Ben sizin “Tanrınız olacağım. Siz de benim halkım olacaksınız” (bkz. Çık. 6:7, Lev. 26:12, Yer. 24:7, Yer. 31:33, İbr. 8:10, Va. 21:3).

`Tanrı’nın “öz halkı” olduğunuzu hayal edin! Bu hangi özel ayrıcalıkları beraberinde getirirdi? Ne gibi özel sorumluluklarınız olurdu?`