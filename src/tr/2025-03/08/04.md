---
title:  On Emir Armağanı
date:   19/08/2025
---

`Mısır’dan Çıkış 20:1-17 ayetlerini okuyun. On Emir’in ilkeleri nelerdir ve nasıl düzenlenmiştir?`

On Emir’in buyruklarla değil, Tanrı’nın halkı için gerçekleştirdiği lütufkâr eylemiyle başladığına dikkat edin:

“Seni Mısır’dan, köle olduğun ülkeden çıkaran Tanrın RAB benim.” (Çık. 20:2). Rab önce İsrail’e özgürlük ve kurtuluş vererek lütfunu göstermiş, ve ancak ondan sonra isteğini açıklamıştır. Bu buyruklar, Tanrı’nın onlar için yaptıkları karşısında duydukları sevgi ve minnettarlıkla yerine getirilmeliydi.

Tanrı’nın On Emir’i özetleyen anahtar sözcüğü “sevmek”tir (Rom. 13:10). En büyük buyruk sevme buyruğudur ve iki şekilde ifade edilmektedir: Tanrı’yı sevmek (Yas. 6:5) ve komşunu sevmek (Lev. 19:18).

On Emir’in ilk dört emrinde Tanrı’yı sevmenin ne anlama geldiği açıklanırken, sonraki altı emirde komşunu sevmenin ne anlama geldiği açıklanmaktadır. On Emir her şeyin ötesinde Tanrı’yı onurlandırmakla (dikey sevgi) başlayıp, diğer insanlara saygı göstermekle (yatay sevgi) devam etmektedir:

1. Yaşamımızdaki her durumda Tanrı’ya ilk ve en yüksek yeri vererek O’nu onurlandırmak ve saygı göstermek (ilk emir);
2. Tanrı’nın bu eşsiz konumunu onurlandırmak ve korumak, O’nun yerine fiziksel, simgesel ya da ruhsal herhangi bir put koymamak. En temiz duygularımız Rab’be aittir (ikinci emir);
3. Tanrı’nın adına, itibarına ve karakterine saygı göstermek (üçüncü emir);
4. O’nun dinlenme ve tapınma günü olan Sebt gününü onurlandırmak (dördüncü emir);
5. Anne babaya saygı göstermek (beşinci emir);
6. Yaşama saygı göstermek (altıncı emir);
7. Evliliğe saygı göstermek (yedinci emir);
8. İnsanların mülklerine saygı göstermek (sekizinci emir);
9. Diğer insanların itibarına saygı göstermek (dokuzuncu emir) ve
10. Hiçbir bencil arzunun karakterimizi bozmaması için kendimize saygı göstermek (onuncu emir).

İsa’nın kendisinin de söylediği gibi: “Beni seviyorsanız, buyruklarımı yerine getirirsiniz“ (Yu. 14:15; ayrıca bkz. 1Yu. 4:20, 21). Dolayısıyla, gerçek itaat basitçe İsa’ya duyduğumuz sevgi ve minnettarlığın bir ifadesidir ve bu sevgi en güçlü şekilde komşularımıza davranış biçimimizde kendini göstermektedir.