---
title:  Tanrı’nın Yasasının Farklı İşlevleri
date:   20/08/2025
---

Tanrı’nın yasası Tanrı’nın karakterini, O’nun kim olduğunu ortaya koymaktadır. Tanrı kutsal, adil ve iyi olduğu için, O’nun yasası da öyledir. Pavlus şu sözlerle bunu doğruluyor: “İşte böyle, Yasa gerçekten kutsaldır. Buyruk da kutsal, doğru ve iyidir” (Rom. 7:7).

Kutsal Kitap’ta Tanrı’nın yasası çok olumlu bir ışık altında değerlendirilmektedir (Mat. 5:17, 18; Yu. 14:15; 1Ko. 7:19). Yasa hakkında şiirler yazılmış (119. Mezmur gibi), ilahiler söylenmiş (19. Mezmur) ve gece gündüz üzerinde düşünülmüştür (Mez. 1:2, Yşa. 1:8). Yasa kişinin kötülükten korunmasına yardım eder, bilgelik, anlayış, sağlık, refah ve esenlik sağlar (Yas. 4:1-6, Özdeyişler 2-3).

1. Tanrı’nın yasası, yaşamak için geniş bir boş alan yaratan ve belirli bir noktanın ötesinde tehlikenin, sorunların, karışıklıkların ve hatta ölümün beklediği konusunda uyaran bir çit gibidir (Yar. 2:16, 17; Yak. 2:12).
2. Yasa aynı zamanda günahlarımızı bağışlayan ve yaşamlarımızı değiştiren İsa’ya işaret eden bir kılavuzdur (2Ko. 5:17, 1Yu. 1:7-9). Bu sayede bir paidagogos, bir bekçi/vasi olarak bizi Mesih’e yönlendirmektedir (Gal. 3:24).

`Yakup 1:23-25 ayetlerini okuyun. Burada ne demek istiyor ve bu sözler yasanın, bizi kurtaramasa da, işlevinin ve öneminin ne olduğunu anlamamıza nasıl yardımcı olmaktadır?`

Bir ayna elbette kusurlarınızı ortaya çıkarabilir. Ancak aynada o kusurları giderecek hiçbir şey bulunmamaktadır. Ayna sorunlara işaret eder ama onlara hiçbir çözüm sunmaz. Tanrı’nın yasası için de aynı şey geçerlidir. Yasaya uyarak Tanrı’nın katında aklanmaya çalışmak, er ya da geç aynanın kusurlarınızı ortadan kaldıracağı umuduyla aynaya bakmaya benzer.

Kurtuluş, yasanın işleri de dahil olmak üzere işlerle değil iman yoluyla olduğu için, bazı Hristiyanlar yasanın artık yürürlükten kalktığını ve artık onu tutmak zorunda olmadığımızı iddia ediyorlar. Elbette, günahı tanımlayan şeyin bizzat yasa olduğu düşünüldüğünde –“Yasa olmasaydı, günahın ne olduğunu bilemezdim” (Rom. 7:7)– bu iddia, yasanın müjdeyle olan ilişkisine dair büyük bir yanlış yorumlamadır. Müjdeye ihtiyaç duymamızın nedeni tam anlamıyla yasanın varlığıdır.

`Tanrı’nın yasasına itaat etme girişimlerinizde ne kadar başarılı oldunuz? Kurtuluşunuzu ona bağlayacak kadar mı? Eğer başarılı olmadıysanız, neden müjdeye ihtiyaç duyuyorsunuz?`