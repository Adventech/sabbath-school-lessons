---
title:  Armağana Hazırlık
date:   18/08/2025
---

`Mısır’dan Çıkış 19:9-25 ayetlerini okuyun. Tanrı İsrailliler’i On Emir’i almaya nasıl hazırladı?`

Tanrı, Sina’da yasasını vermesine hazırlık olarak İsrailliler’in ne yapmaları gerektiğine dair özel talimatlar verdi. Dış görünüşlerindeki saflık tümüyle Tanrı’ya adanmış olduklarını yansıtmalıydı. Rab’bin yüceliğinin yakında gelecek olan görkemli tezahürüne hazır olmaları gerekiyordu. Ve geldiğinde, “gök gürledi, şimşekler çaktı. Dağın üzerinde koyu bir bulut vardı. Derken, çok güçlü bir boru sesi duyuldu. Ordugahta herkes titremeye başladı” (Çık. 19:16).

On Emir Tanrı’nın vahyinin ve Kutsal Kitap ahlakının kalbidir. Tüm insanlık için ilahi ölçütlerin esasını ve temelini oluşturur; ilkeleri ebedi ve evrenseldir.

Kutsal Kitap öyküsüne göre, On Emir Tanrı tarafından sözlü olarak bildirilmiş (Çık. 19:19; Çık. 20:1; Yas. 5:4, 5, 24) ve O’nun tarafından yazılmıştır (Çık. 24:12, Çık. 31:18, Yas. 5:22). Musa’ya özel bir armağan olarak iki kez verilmiştir (Çık. 32:19; Çık. 34:1; Yas. 10:1, 2).

Mısır’dan Çıkış kitabında On Emir “Şehadet” (İbranicesi: ‘edut; Çık. 31:18 KM); ya da “antlaşma sözleri” (İbranicesi: dibre habberit; Çık. 34:28) olarak adlandırılmıştır. Yasa’nın Tekrarı kitabında ise “antlaşmanın levhaları” üzerine yazılmıştır (Yas. 9:9, 11, 15). İbrani dilindeki hiçbir kitapta “On Emir” (İbranice: mitzwot, “buyruklar”) ifadesi kullanılmamıştır. Bunun yerine, üç kez “On Söz” olarak adlandırılmıştır. İbranicesi olan ‘aseret haddebarim, dabar sözcüğünden gelmektedir ve “söz, cümle, madde, şey, konuşma, öykü, vaat, ifade” anlamlarına gelmektedir (Bkz. Çık. 34:28, Yas. 4:13, Yas. 10:4.)

On Emir’in çok küçük farklılıklar içeren iki ayrı örneği bulunmaktadır; birincisi Mısır’dan Çıkış 20:1-17 ayetlerinde, ikincisi ise Yasa’nın Tekrarı 5:6-21 ayetlerinde yazıya geçirilmiştir. Musa tarafından İsraillilere sözlü olarak iletilen ikinci örnek, Sina’dan yaklaşık kırk yıl sonra, halk Vaat Edilmiş Ülke’ye girmeden hemen öncedir (Yas. 1:3, 4; Yas. 4:44-47). Bu durum ikisi arasındaki küçük farklılıkları açıklamaktadır.

Pavlus Yasanın sevgi olduğunu söylerken On Emir’den alıntı yapmıştır (Rom. 13:8-10). Sevgi gerçekten de Tanrı’nın yasasının özüdür, çünkü O sevgi Tanrısıdır (1Yu. 4:16).

`On Emir’in Tanrı’nın sevgisinin bir ifadesi olduğu düşüncesini nasıl anlıyorsunuz? Bu ne anlama geliyor? Tanrı’nın sevgisi bu emirlerde nasıl açığa vurulmaktadır?`