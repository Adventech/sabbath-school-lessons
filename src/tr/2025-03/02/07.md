---
title:  Ek Çalışma
date:   11/07/2025
---

Ellen G. White, Geçmişten Sonsuzluğa 1. Cilt’ten, 133-141 sayfaları arasındaki “Musa, Tanrı Halkının Önderi” bölümünü okuyun.

Çarpıcı yanan çalı çağrısı muhtemelen Musa’nın yaşamındaki en dönüştürücü tecrübeydi. Hayatındaki diğer tüm önemli anlar, Tanrı’nın kendisini İbranileri Mısır’dan çıkarıp Vaat Edilmiş Ülke’ye götürmekle görevlendirmesine vereceği olumlu ve itaatkâr yanıta bağlıydı.

Elbette, artık her şeyin nasıl sonuçlandığını biliyoruz. Ama kendinizi yanan çalı olayının gerçekleştiği sırada Musa’nın yerine koyun. Hayatını kurtarmak için Mısır’dan kaçmıştı. Geçen 40 yıl içinde ortaya yeni bir İbrani nesli çıkmıştı ve bunların çoğu muhtemelen onun hakkında çok az şey biliyordu, hatta belki de onun hakkında yanlış şeyler duymuşlardı, zaman içinde çarpıtılan öykülerden beslenmişlerdi. Ve şimdi de Tanrı tarafından bu halkı güçlü bir ulustan uzaklaştırması için mi çağrılıyordu? İlk başlarda isteksiz olmasına şaşmamalı!

Evet, bu son derece zorlu bir görevdi, ama Tanrı’ya nihayetinde “Hayır” demiş olsaydı neler kaçırmış olacağını bir düşünün. Tanrı’nın onda işleyen gücü sayesinde kelimenin tam anlamıyla tarih yazmak ve sadece Kutsal Kitap’ın değil, dünyanın en büyük ve en etkili insanlarından biri olmak yerine, tarihin içinde kaybolup gidebilirdi.

**Tartışma Soruları:**

`Çölde sessizlik içinde geçirdiği yıllarda Musa, Tanrı’nın onu yapmaya çağırdığı şeyi yaptı: bir aile babası oldu, koyunlara baktı ve Tanrı’nın halkının büyük önderi olmaya çağrılmadan önce, Tanrı’nın esinlemesiyle Kutsal Kitap’taki iki kitabı yazdı. Musa’nın yaşadıkları, hayattaki görevlerimiz hakkında bize ne öğretiyor?`

`Musa’nın mazeretleri ilk bakışta mantıklı gibi görünüyor, değil mi? Halk bana neden inansın? Ben kimim ki? İyi bir konuşmacı değilim. Bu öykü, Tanrı’nın bizi yapmaya çağırdığı şeyi yapmamızı sağlayabileceğine güvenmeyi nasıl öğreneceğimiz konusunda bize ne söylemelidir?`

`Pazar gününün dersinde belirttiğimiz, Musa’nın Yaratılış kitabının yazarı olduğu ve bu eserin kutsal tarihi ve kurtuluş tasarısını anlamak için ne kadar önemli olduğu konusu üzerinde biraz daha düşünün. Özellikle ilk 11 bölümün tarihi gerçekliğini inkâr ederek kitabın yetkisini zayıflatmaya yönelik her türlü girişime (ki çok sayıda girişim bulunmaktadır) neden karşı koymalıyız?`