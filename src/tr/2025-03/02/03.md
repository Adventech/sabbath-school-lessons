---
title:  Rab’bin Meleği
date:   07/07/2025
---

“RAB’bin meleği” Musa’ya “bir çalıdan yükselen alevlerin içinde” göründü (Çık. 3:2). “Çalının içinden” Musa’yla konuşan Rab İsa’nın Kendisiydi (Çık. 3:4).

“RAB’bin meleği” ifadesinin İsa Mesih’in bir tasviri olduğunu düşünerek kafanızı karıştırmayın. Melek sözcüğü kısaca “haberci” (İbranice mal’akh) anlamına gelmektedir ve bu meleğin beşeri olarak mı yoksa ilahi olarak mı yorumlanması gerektiği her zaman bağlama göre değişmektedir (bkz. Mal. 3:1). Kutsal Kitap’ta “RAB’bin meleğinin” ilahi bir şahsa işaret ettiği birçok durum vardır (örneğin, Yar. 22:11, 15-18; Yar. 31:3, 11, 13; Hak. 2:1, 2; Hak. 6:11-22; Zek. 3:1, 2 ayetlerine bakın). Bu Rab’bin meleği sadece Rab’bin adıyla konuşmakla kalmıyor, aynı zamanda O Rab’bin Kendisidir. İsa, Baba’nın Sözü’nü bize ileten Tanrı’nın habercisidir.

`Mısır’dan Çıkış 3:7-12 ayetlerini okuyun. Tanrı, Mısır’da köleleştirilen İsrailliler yararına neden müdahale etmek istediğini Musa’ya nasıl açıkladı?`

Tanrı’nın halkının Mısır’da çektiği acı, inleme ve yardım için derinden feryat etme ifadeleriyle renkli bir şekilde betimlenmiştir. Tanrı onların çığlıklarını duydu ve kaygılandı (Çık. 2:23-25). Onlara “halkım” diye seslendi (Çık. 3:7). Yani, Sina’dan ve antlaşmanın onaylanmasından önce bile onlar O’nun halkıydı ve atalarına vaat ettiği gibi (itaat ederlerse) Tanrı onların Kenan ülkesinde yaşamalarını ve refah içinde olmalarını sağlayacaktı.

Tanrı Musa’ya, onu belirli bir görev için Firavun’a göndereceğini söyledi: “Şimdi gel, halkım İsrail’i Mısır’dan çıkarmak için seni firavuna göndereyim” (Çık. 3:10). Tanrı yine onlara “halkım” diye sesleniyordu.

Tanrı hizmetkârına ne büyük bir görev vermişti! Bu nedenle Musa bir soruyla karşılık verdi: “Ben kimim?” Yani, gerçekleşecek olayların önemini ve bu olaylardaki işlevinin ne olacağını anlayan Musa, neden kendisi gibi birinin seçildiğini merak ediyordu. Burada, daha en başta, onun karakterinin, alçak gönüllülüğünün ve yapmaya çağrıldığı şeye layık olmadığı yönündeki hissiyatının bir işaretini görüyoruz.

`Alçak gönüllülük ve kendi “değersizliğimizi” hissetmek, Rab’bin ardından gitmek ve O’nun için bir şeyler yapmak isteyen her kişi için neden çok önemlidir?`