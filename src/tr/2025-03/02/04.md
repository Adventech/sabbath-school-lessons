---
title:  Rab’bin Adı
date:   08/07/2025
---

`Mısır’dan Çıkış 3:13-22 ayetlerini okuyun. Musa neden Tanrı’nın adını bilmek istedi ve O’nun adı ne önem taşıyordu?`

Tanrı Kendisini Musa’ya “ ‘ehejeh ‘aşer ‘ehejeh,” diye takdim etti; bu da tam olarak “Olacağım kişi olacağım” ya da “Ben olduğum kişiyim” anlamına gelmektedir. Mısır’dan Çıkış 3:12 ayetinde Tanrı, Musa’ya “ben seninle olacağım” derken 14. ayetteki aynı ‘ehejeh fiilini kullanmaktadır. Bu, Tanrı’nın sonsuz olduğu anlamına gelmektedir. O hem aşkın hem de içkin Tanrı’dır ve O “Alçakgönüllülerle, ezilenlerle” birlikte yaşamaktadır (Yşa. 57:15).

Tanrı’nın gerçek adı olan “Yahve”, her ne kadar derindeki anlamını bilmeseler de, Tanrı’nın halkı tarafından en başından beri biliniyordu. Musa da Yahve adını biliyordu, ancak diğerleri gibi o da bunun gerçekte ne anlama geldiğini bilmiyordu. “Adın nedir?” sorusu bu derin anlamla ilgili bir sorudur.

Mısır’dan Çıkış 6:3 ayetinde yararlı bir ipucu bulunmaktadır. Tanrı şöyle demektedir: “İbrahim’e, İshak’a ve Yakup’a Her Şeye Gücü Yeten Tanrı olarak göründüm, ama onlara kendimi Yahve adıyla tanıtmadım” (Çık. 6:3). Bu, Âdem, Nuh, İbrahim ve ataların “Yahve” adını bilmedikleri anlamına gelmiyor (bkz. Yar. 2:4, 9; Yar. 4:1, 26; Yar. 7:5; Yar. 15:6-8; vb.). Aslında bu, adın derindeki manasını bilmedikleri anlamına geliyor.

O’nun adı olan Yahve, O’nun kişisel Tanrı, halkının Tanrısı, antlaşmanın Tanrısı olduğu gerçeğine işaret etmektedir. O, insan işlerine müdahale eden yakın, samimi bir Tanrı’dır. Her Şeye Gücü Yeten Tanrı (Yar. 17:1), gücüyle mucizevi bir şekilde müdahalede bulunan Tanrı’dır. Ancak Yahve, manevi gücünü sevgi ve ilgiyle gösteren bir Tanrı’dır. O, Elohim ile aynı Tanrı’dır (“kudretli, güçlü, aşkın Tanrı”, “tüm insanların Tanrısı”, “Evrenin Hükümdarı”, “her şeyin Yaratıcısı”), ancak O’nun insanlıkla olan ilişkisinin farklı boyutları Yahve adında açığa çıkmaktadır.

Tanrı’nın adını bilmek ya da O’nun adını anmak büyülü bir şey değildir. Bu, O’nun adının duyurulmasıyla ilgilidir, yani başkalarına bu Tanrı’yla ilgili gerçeği ve iman eden herkese sunduğu kurtuluşu öğretmek anlamına gelmektedir. Yoel’in dediği gibi: “RAB’bi adıyla çağıran herkes kurtulacak” (Yoel 2:32).

`Yahve’nin Kendisine teslim olan her bir kişiyle kurmaya çalıştığı yakınlığı ve samimiyeti kendi yaşamınızda hangi şekillerde tecrübe ettiniz?`