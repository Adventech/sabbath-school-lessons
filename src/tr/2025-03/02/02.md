---
title:  Yanan Çalı
date:   06/07/2025
---

Musa Midyan’a kaçtıktan sonra nispeten kolay bir yaşam sürdü. Evlendi, Gerşom ve Eliezer adında iki oğlu oldu (Çık. 18:3, 4) ve Midyan’daki kayınpederi ve rahibi Yitro’nun geniş ailesinin bir parçası oldu. Davut gibi çobanlık yaparak (2Sa. 7:8), Tanrı’nın varlığının, özellikle de doğada kendini göstermesinin tadına vararak rahat bir 40 yıl geçirdi.

Ancak bu dönem Musa’nın sadece çiçekleri (ya da belki bu durumda çöl kaktüslerini) koklaması için değildi. Rab’le birlikte yürüdüğü bu yıllar onu değiştirdi ve önderlik görevine hazırladı. Tanrı ayrıca bu sessiz çölde Musa’yı ilahi esinle Kutsal Kitap’ın en eski iki kitabını yazmak için kullandı: Eyüp ve Yaratılış (bkz. Ellen G. White, Atalar ve Peygamberler, s. 251; Yedinci Gün Adventist Kutsal Kitap Şerhi, 3. cilt, s. 1140). Musa ayrıca Tanrı’dan büyük mücadele, Yaratılış, Düşüş, Tufan, atalar ve en önemlisi kurtuluş tasarısı hakkında çok önemli bilgiler aldı. Böylelikle Musa, bizi yaratan ve destekleyen yaşayan Tanrı’nın gerçek bilgisini ve bu gezegeni mahveden günah karşısında Tanrı’nın ne yapıyor olduğu konusundaki bilgiyi tüm insanlığa aktarmada aracı oldu. Musa’nın esinle özellikle Yaratılış kitabında bize verdiği hayati temel olmasa, Kutsal Kitap ve kurtuluş tarihi çok az anlam ifade ederdi.

`Mısır’dan Çıkış 3:1-6 ayetlerini okuyun. Rab’bin Kendisini Musa’ya, Ben “İbrahim’in Tanrısı, İshak’ın Tanrısı ve Yakup’un Tanrısı’yım” diye tanıtmasının ne gibi bir önemi olabilir?`

Musa ateşin yanan çalıyı tüketmediğini gördü ve bu nedenle bir mucize gördüğünü ve gözlerinin önünde çarpıcı ve önemli bir şeyin gerçekleşiyor olması gerektiğini anladı. Yanına yaklaşınca Rab ona derin bir saygının işareti olarak ayakkabılarını çıkarmasını söyledi, çünkü Tanrı’nın varlığı orayı kutsal kılıyordu.

Rab Kendisini Musa’ya “İbrahim’in Tanrısı, İshak’ın Tanrısı ve Yakup’un Tanrısı’yım” diye tanıttı (Çık. 3:6). Rab bu atalara, onların soyundan gelenlerin Kenan ülkesini miras alacaklarını vaat etmişti ve Musa bu vaadi kesinlikle biliyordu. Dolayısıyla, Tanrı daha bunu söylemeden önce bile, Musa’nın başına gelecekleri ve oynayacağı önemli rolü anlaması için yolu açıyordu.

`Tanrı’nın onu bu görevi yerine getirmeye hazır görmesi için Musa’nın 80 yıla ihtiyacı olmuştu. Bu gerçek bize sabır hakkında ne öğretebilir?`