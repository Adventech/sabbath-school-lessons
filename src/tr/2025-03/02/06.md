---
title:  Sünnet
date:   10/07/2025
---

`Mısır’dan Çıkış 4:18-31 ayetlerini okuyun. Bu tuhaf öyküden ne anlamalıyız ve ondan nasıl bir ders çıkarabiliriz?`

Kutsal Kitap öğrencileri, Musa’nın Rab’be itaat edip Mısır’a dönüş yolculuğuna başladıktan sonra, Rab’bin “onu öldürmek” istediğini okuyunca çok şaşırıyorlar (Çık. 4:24). Öykünün bağlamından anlaşıldığı kadarıyla, mesele sünnetti. En küçük oğlu, İbrahimi antlaşmanın gerektirdiği gibi sünnet edilmemişti (Yar. 17:10, 11).

Musa, Tanrı’nın halkının önderi olarak, diğer insanlara itaat etmeleri konusunda önderlik etmeye hak kazanabilmek için, Tanrı’ya kusursuz bir şekilde boyun eğdiğini ve itaat ettiğini göstermeliydi. Tanrı’ya tamamen teslim olmanın bir örneği olmalıydı. Karısı Sippora bir eylem kadınıydı ve kocasının hayatını kurtarmak için oğlunu sünnet etti. Kanlı sünnet “derisini” Musa’ya dokundurdu. Bu kan kefareti, yaşamı ve antlaşmanın mühürlenmesini temsil ediyordu. Bunun bu kadar çabuk yapılmış olması durumun ciddiyetini daha da artırıyordu.

Bu olaydan önemli bir ders çıkarılabilir: doğru olduğunu bildiğimiz şeyi yapmakta asla tereddüt etmeyin.

“Midyan’dan gelirken Musa Rabb’in hoşnutsuzluğuna ilişkin dehşete düşürücü ve korkunç bir uyarı aldı. Bir melek tehditkâr bir şekilde, sanki onu hemen yok etmek istiyor gibi ona göründü. Hiçbir açıklama verilmedi; ancak Musa Allah’ın emirlerinden birini çiğnediğini hatırladı. . . en küçük oğlunu sünnet etmeyi ihmal etmişti. Çocuğunun Allah’ın İsrail’le yaptığı antlaşmanın bereketlerine hak kazanabilmesi için gereken koşulu yerine getirmemişti; seçilmiş önderlerinin böylesi bir ihmalde bulunması ancak ilahî hükümlerin halk üzerindeki etkisini azaltmaya yarayacaktı. Kocasının öldürüleceğinden korkan Sippora ritüeli kendi gerçekleştirdi, melek ancak bundan sonra Musa’nın yoluna devam etmesine izin verdi. Musa Firavun’a gideceği görevde büyük bir tehlike altında olacaktı; hayatı ancak kutsal meleklerin gözetimiyle korunabilirdi. Fakat bilinen bir görevi ihmal ederek yaşarken güvende olmayacaktı; zira Allah’ın meleklerinin koruması altında olamazdı.”—Ellen G. White, Atalar ve Peygamberler, s. 255-256.

`Yapmanız gerektiğini bildiğiniz şeyleri yapmayı ihmal ettiğiniz için gerçekten suçluysanız, bu öykü size ne söylemelidir? Hemen şimdi bile ne gibi değişiklikler yapmanız gerekiyor?`