---
title:  Yanan Çalı
date:   05/07/2025
---

### Konuyla İlgili Metinler

Çık. 18:3, 4; Çık. 3:1–22; Yar. 22:11, 15–18; Çık. 6:3; Yoel 2:32; Çık. 4:1–31; Yar. 17:10, 11.

> <p>Hatırlama Metni</p>
> “RAB ‘Halkımın Mısır’da çektiği sıkıntıyı yakından gördüm’ dedi, ‘Angaryacılar yüzünden ettikleri feryadı duydum. Acılarını biliyorum. Bu yüzden onları Mısırlılar’ın elinden kurtarmak için geldim. O ülkeden çıkarıp geniş ve verimli topraklara, süt ve bal akan ülkeye Kenan, Hitit, Amor, Periz, Hiv ve Yevus topraklarına götüreceğim’ ” (Mısır’dan Çıkış 3:7, 8).

Tanrı’nın bize yaptığı çağrı çoğu zaman yaşamlarımızın gidişatını kökten değiştirir. Ancak bu çağrıyı takip ettiğimiz zaman, Tanrı’nın yolunun bizim için her zaman en iyi yol olduğunu görürüz. Fakat bazen –ilk başta– Tanrı’nın çağrısını kabul etmek kolay değildir.

Musa ve onun Tanrı tarafından çağrılmasında da, özellikle yanan çalıda Rab’le karşılaşmasıyla başlayan durum böyledir. Musa her ne kadar tutuşma yasalarını bilmese de, gördüğü şeyin bir mucize olduğunun farkındaydı ve bu kesinlikle dikkatini çekmişti. Hiç şüphe yok ki, Rab onu özel bir göreve çağırıyordu. Sorun şuydu: Bu çağrının hayatında yaratacağı köklü değişikliğe aldırmadan çağrıya cevap verecek miydi? Başlangıçta tereddüt etti.

Belirli hedeflerinizin olduğu, ancak Tanrı’nın bu planları başka yöne çevirdiğizamanlar yaşamışsınızdır. Birçok şekilde Tanrı için kullanışlı olabileceğimiz doğrudur, ancak Tanrı’nın yaşamlarımızdaki çağrısına karşılık vermek ve O’nun bizi yapmaya yönlendirdiği şeyi yapmak, kesinlikle en tatmin edici var oluşa giden yoldur. Bu her zaman kolay olmayabilir ve Musa için de kolay değildi, ancak Tanrı bizi başka bir tarafa çağırırken kendi yolumuza gitmek son derece ahmakçadır.

_*12 Temmuz Sebt Günü’ne hazırlık için bu haftanın konusunu çalışın._