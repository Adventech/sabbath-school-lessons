---
title:  Dört Mazeret
date:   09/07/2025
---

`Mısır’dan Çıkış 4:1-17 ayetlerini okuyun. Tanrı Musa’ya, Tanrı’nın elçisi olarak yerini sağlamlaştırması için gerçekleştirsin diye hangi belirtileri verdi?`

Musa yine kendisini Tanrı’nın ondan istediği görevden kurtarmaya çalıştı (bkz. Çık. 3:11). Mısır’a gidip firavunla karşı karşıya gelmek istemiyordu. Ne de olsa daha önce tek başına İbranilere yardım etmeye çalıştığında başarısız olmuştu. Ayrıca kendi halkı da ona inanmıyor ya da onu önderleri olarak kabul etmiyordu. Bu yüzden üçüncü defa bir itiraz geliştirdi: “Ya bana inanmazlarsa?” dedi, ya sözümü dinlemezlerse (Çık. 4:1)? Bu yeni bir şey öğrenmek için sorulan bir soru değildi; Tanrı’nın ondan üstlenmesini istediği sorumluluğa “Hayır” deme girişimiydi.

Önce İsrail ileri gelenlerinin, sonra da Firavun’un karşısında gerçekleştirmesi için Musa’ya iki mucizevi belirti verildi: (1) değneğinin yılana dönüşmesi ve sonra tekrar değnek olması, (2) elinin deri hastalığına yakalanması ama sonra hemen iyileşmesi. Her iki mucize de ileri gelenleri Tanrı’nın kendileri için çalışmakta olduğuna ikna etmeliydi. Ama ikna etmezse diye, üçüncü mucize olan suyu kana dönüştürme mucizesi de eklendi (Çık. 4:8, 9).

Tanrı Musa’ya bu kudretli mucizeleri vermesine rağmen, Musa yine de dördüncü bir mazeret ileri sürdü: iyi bir konuşmacı değildi.

`Mısır’dan Çıkış 4:10-18 ayetlerini okuyun. Rab Musa’ya nasıl karşılık verdi ve Tanrı’nın bizi çağırdığına inandığımız herhangi bir durumda bundan kendimiz için ne gibi dersler çıkarabiliriz?`

Bu dört mazeret Musa’nın Tanrı’nın çağrısına uyma konusundaki isteksizliğini gösteriyor. Musa “mantıklı” itirazlarıyla, gitme konusundaki isteksizliğini maskeliyordu. İlk üç mazeret soru biçimindeydi: (1) Ben kimim? (2) Sen kimsin? ve (3) Ya bana inanmazlarsa? (4) Dördüncü itiraz ise şu ifadedir: “dili ağır, tutuk biriyim.” Tanrı bunların hepsine karşılık verdi ve güçlü bir çözüm getirdi. Tanrı bu mazeretler karşısında pek çok yüreklendirici vaat sundu.

Musa bunun üzerine beşinci ve son itirazını dile getirdi ve doğrudan şu ricada bulundu “Aman, ya Rab... Ne olur, benim yerime başkasını gönder” (Çık. 4:13). Buna cevaben Tanrı ona, destek olması için kardeşi Harun’u çoktan gönderdiğini söyledi. Sonunda Musa sessizce razı oldu ve Mısır’a doğru yola çıkmadan önce Yitro’dan onu kutsamasını istedi.