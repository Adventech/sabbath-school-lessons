---
title:  Kızıl Deniz’in Geçilmesi
date:   05/08/2025
---

`Mısır’dan Çıkış 13:17-14:12 ayetlerini okuyun. Mısır’dan ayrıldıklarında Tanrı İsrailliler’e nasıl rehberlik etti ve sonra ne oldu?`

Tanrı’nın Musa’ya verdiği talimatları yerine getiren İsrailliler Mısır’dan düzenli bir ordu olarak ayrıldılar. “Ordu”, “tümen”, “ordugâh” ve “ askerler” anlamına gelen İbranice tsaba’ ve makhaneh sözcükleri bu duruma tanıklık etmektedir (Çık. 6:26; Çık. 7:4; Çık. 12:17, 41, 51; Çık. 14:19, 20; Çık. 13:18 ile karşılaştırın). Birliklere ayrılmışlardı ve bir ordu gibi yürüyorlardı. Daha sonra Balam Moav’ın tepelerinden “İsrail’in oymak oymak yerleştiğini gördü” (Say. 24:2).

Bu arada, Musa “Yusuf’un kemiklerini yanına almıştı” (Çık. 13:19). Bu, metindeki çok önemli bir ayrıntıdır ve Yusuf’un Tanrı’nın vaatlerine olan inancının gerçekleştiğini göstermektedir. Yusuf, Mısır’ın ihtişamı ve ayrıcalıkları içinde yaşıyor olmasına rağmen, Vaat Edilmiş Ülke’yi asla aklından çıkarmamıştı. Kemiklerinin Kenan ülkesine götürülmesini istemişti (Yar. 50:24, 25). Rab’bin mutlaka İsrail’i Mısır’da ziyaret edeceğine ve yemin ettiği gibi onları ülkeye götüreceğine inanıyordu (İbr. 11:22). İsrail Kenan ülkesine vardığında Yusuf’un kemiklerini “Yakup’un Şekem’deki tarlasına gömdüler” (Yeşu 24:32).

Bulut sütunu ve ateş sütunu Tanrı’nın halkının arasında bulunduğunun görünür işaretleriydi. Rab bulutta ikamet ediyor ve oradan da konuşuyordu (Çık. 14:24; Say. 12:5, 6).

Bu arada Firavun yüreğindeki gerçek niyetleri açığa vurdu. O ihtida etmemişti ve asla gerçekten tövbe etmemişti. Tanrı’dan kendisini kutsamasını istemesi bir palavraydı, belki de kendi yüreğinin bir aldatmacasıydı. Ordusunu topladı ve kaçan kölelerinin peşine düştüler. Bu adam nasıl da günah tarafından tamamen kör edilmişti.

Halk Firavun’un ordusunun yaklaştığını gördüğünde, onlar tarafından defalarca yankılanacak sözler söylediler ve duygularını dile getirdiler: “Mısır’da mezar mı yoktu da bizi çöle ölmeye getirdin?” dediler, “Bak, Mısır’dan çıkarmakla bize ne yaptın!” (Çık.14:11).

Yani, Tanrı’nın gücünün, kendi ilk doğan oğullarının bağışlanmasını da kapsayan son derece çarpıcı tezahürlerini bizzat görmüş olan halk, yine de şaşırtıcı bir şekilde iman eksikliği gösteriyordu.

`En son ne zaman korkunç bir durumla karşılaştığınızı düşünün. İlk tepkiniz ne oldu: Tanrı’ya iman mı ettiniz yoksa imansızlık mı gösterdiniz? Bu durumdan, bir dahaki sefere başınıza geldiğinde (ki gelecektir) size yardımcı olabilecek ne gibi dersler çıkarmış olmalısınız?`