---
title:  Ek Çalışma
date:   08/08/2025
---

Ellen G. White, Geçmişten Sonsuzluğa 1. Cilt’ten, 155-158 sayfaları arasındaki “İsrailliler Mısır’dan Çıkıyor” bölümünü okuyun.

İmanları az olmasına rağmen Tanrı İsrailliler’in yanındaydı. Seçilmiş halkı olarak nasıl düşünecekleri ve nasıl davranacakları konusunda onlara öğretmek ve yol göstermek istiyordu. Tanrı sabırla onlara yol gösterdi ve onları daha az zorlukla karşılaşacakları bir bölgeye yönlendirdi. Ellen G. White şöyle açıklıyor: “İsrailliler… Allah bilgisine vakıf değildiler ve O’na imanları çok zayıftı, bu yüzden korkuya kapılıp cesaretleri kırılırdı. Silahsızdılar ve savaşa alışık değillerdi, uzun süren kölelik döneminde ruhları bunalmıştı, üstelik etrafları kadınlarla, çocuklarla ve hayvan sürüleriyle çevriliydi. Rab onları Kızıldeniz yoluna yönlendirerek Kendisini hem merhametli Tanrı, hem de yargılayan Tanrı olarak açıkladı.”—Ellen G. White, Atalar ve Peygamberler, s. 334

Andrews Kutsal Kitap Yorumu, Musa’nın Ezgisi’nden bahsederken şöyle diyor: “Tanrı’nın tarihteki bu kurtarıcı eyleminin kesinliği, gelecek hakkında korkacak hiçbir şeyimiz olmadığı konusunda bize güvence vermektedir. Son kıta Kenan ülkesinin fethi sırasında karşılaşacakları düşmanlara odaklanmaktadır. Tanrı’nın güçlü ‘bileği’ sayesinde onlar ‘taş kesilecekler’ (16. ayet). Bazı imkânsızlıklarla karşılaştığımızda, köşeye sıkıştığımızı hissettiğimizde ve hangi yöne döneceğimizi bilemediğimizde, ‘Musa’nın Ezgisi’nde bir güvence bulabiliriz, çünkü bu ezgi Tanrı’nın halkının tarihindeki büyük bir olayı anmaktadır.”—Andrews Kutsal Kitap Yorumu, “Mısır’dan Çıkış”, s. 214.

**Tartışma Soruları:**

`Kendimizi neden sık sık İbranilerin Mısır’dan olağanüstü bir şekilde kurtarıldıktan sonraki, ancak Kızıldeniz sınavından önceki durumlarında buluyoruz? Yani, Tanrı’nın bize olan iyiliğine ve gücüne dair bu kadar çok kanıta sahipken, neden hâlâ imansızlık göstermeyi ve hatta bunu ifade etmeyi çok kolay bir davranış olarak görüyoruz?`

`İlk doğan oğulların kaybı da dahil olmak üzere tüm olanlardan sonra dahi, Firavun neden hâlâ İsrail’in peşini bırakmamıştı? Bu, her birimiz için günah yüzünden katılaşmanın (ya da günah işlemenin) ne kadar tehlikeli olduğu konusunda bize ne söylemelidir?`

`Hepimiz zaman zaman korkunç denemelerle karşılaşsak da, birçoğumuzun başımıza ya da sevdiklerimizin başına kötü bir şey gelmediği çok iyi günleri, çok iyi zamanları olmuştur (ve hâlâ da vardır). Bu dünyada, yani düşmanın egemenliğinde yaşadığımızı biliyorsak, neden bu zamanları Tanrı’nın lütfunun ve koruyuculuğunun kanıtı olarak görmeliyiz? Yani, hangi felaketlerden korunduğumuzu asla bilemeyeceğimiz için, neden iyi zamanlarda Tanrı’ya şükretmeyi daima hatırlamalıyız?`