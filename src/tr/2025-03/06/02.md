---
title:  Gidip Rab’be Tapının
date:   03/08/2025
---

Fısıh gecesi, ilahi yargı kanla örtülmemiş olanların üzerine indi (Çık. 12:1-12). Mevkisi, eğitimi, sosyal statüsü ya da cinsiyeti sayesinde kurtulabilen kimse olmadı. Ceza Firavun’dan kölelere kadar tüm aileleri ve hatta hayvanların ilk doğanlarını bile vurdu. Mısır’ın gururu yerle bir oldu.

`Mısır’dan Çıkış 12:31-36 ayetlerini okuyun. Firavun hangi tuhaf istekte bulunuyor ve hepsinin gitmesine izin verirken bile neden böyle bir istekte bulunuyor?`

Firavunun İbranilere gidip tapınmalarını söylerken şu ricada bulunması ne kadar ilginçtir: “Ve beni de kutsayın.”

Ve beni de kutsayın mı?

Mısır’ın kralı, halkı için yeryüzünde bir “tanrı” olan Firavun bunu neden istesin ki? Sanki sonunda İbrani Tanrısı’nın gücünün farkına varmış ve bundan yararlanmak istiyor gibiydi. Ancak o isyana, inada, günaha ve gurura batmışken Tanrı onu nasıl kutsayabilirdi? Elbette, sonunda rıza göstermişti, ama bu Yahve’nin isteğine boyun eğdiği için değildi. Aksine, yenilgiden kaynaklanıyordu. Daha sonraki davranışlarından da anlaşılacağı üzere tövbekâr değildi. Sadece krallığını yok etmekte olan bu yıkımı durdurmak istiyordu.

Firavun küçük düşürülmüştü ve belaların en kötüsünden kaynaklanan bu korkunç durum karşısında, İsrail’in Mısır’ı terk etmesine izin vermişti. Daha önceki tüm seferlerde vermeyi reddettiği izni, eylemlerinin ulusuna getirdiği acılara aldırmadan, şimdi veriyordu.

Mısır halkı da haklı olarak İbranilerin gitmesini sabırsızlıkla bekliyordu. Şöyle diyorlardı: Lütfen gidin, yoksa “hepimiz öleceğiz.”

Bu arada Tanrı, İsrailliler’in Mısır’dan eli boş ayrılmamaları amacıyla, sonunda tahmin ettiklerinden çok daha uzun sürecek olan yolculukları boyunca ihtiyaç duyacakları şeyleri tedarik etmişti. Mısırlılar Yahudilere bu değerli eşyaları sadece onları bir an önce ülkeden çıkarmak için verdiler, oysa bu eşyalar İsraillilerin yüzyıllar boyunca köle gibi çalıştırılmaları karşılığında uzun süredir alamadıkları ücretlerdi. Şüphesiz Mısırlılar için İbranileri ülkelerinden çıkarmanın bedeli oldukça ucuz olmuştu.

`Ne kadar sıklıkla yanlış davranışlarımızdan, yanlış oldukları için değil de sadece sonuçları yüzünden “tövbe” ediyoruz? Bu neden gerçekten tövbe etmek değildir? En azından kısa vadede bir anlamda “paçayı kurtardığımız” günahlar için pişman olmayı nasıl öğrenebiliriz?`