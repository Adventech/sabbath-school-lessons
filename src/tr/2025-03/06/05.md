---
title:  İmanla İlerliyoruz
date:   06/08/2025
---

`Mısır’dan Çıkış 14:13-31 ayetlerini okuyun. İman eksikliklerine rağmen Tanrı İsrailoğulları için ne yaptı?`

Musa Tanrı’ya ve O’nun Sözü’ne tüm kalbiyle güvendiği için, halkı cesaretlendirdi. Zor durumlarda nasıl davranılması gerektiği konusunda dört önemli öneride bulundu:

1. “Korkmayın” (Çık. 14:13). İlk çağrısı Rab’be güvenmekti, çünkü ancak bu şekilde korkunun üstesinden gelinebilirdi. Yeşaya, imanlıların Tanrı’nın ellerinde olduğunu ve O’nu Tanrıları ve Rableri olarak kabul ettiklerinde Tanrı’nın onlar için harekete geçeceğini ifade ederek bu gerçeği bize hatırlatmaktadır: “Korkma, çünkü ben seninleyim, yılma, çünkü Tanrın benim… Çünkü sağ elinden tutan, ‘Korkma, sana yardım edeceğim’ diyen Tanrın RAB benim” (Yşa 41:10, 13).
2. “Yerinizde [sıkı] durup bekleyin” (Çık. 14:13). “Durmak” sadece söylenmeyi ve büyük beklentiler içinde olmayı bırakmak anlamına gelmemektedir, aynı zamanda Tanrı’ya güvenmek ve O’nun güçlü müdahalesini sabırla beklemek anlamına da gelmektedir, çünkü O harekete geçecektir.
3. “RAB bugün sizi nasıl kurtaracak görün” (Çık. 14:13). İmanımızın gelişmesi için, Tanrı’nın önderliğini ve yardımını fark etmek ve vaat ettiği yardım için minnettar olmak önemlidir. “Görmek” kişinin gözlerini açması demektir (çünkü inanmamak körlüktür). Yalnızca Tanrı zafer, güvenlik ve kurtuluş sağlayabilir. Tanrı her zaman bizim için vardır, bizimle ilgilenir ve uygun zamanda gerekeni temin eder.
4. “RAB sizin için savaşacak” (Çık. 14:14). Bu, Tanrı’nın ne yapacağını göstermektedir: O, halkı için Bizzat savaşacaktır. Golgota bu gerçekliğin nihai kanıtıdır, çünkü Mesih çarmıhta bize sonsuz yaşam vermek için Şeytan’ı yenmiştir (Yu. 5:24; İbr. 2:14; Va. 12:10, 11). Daha sonraları Mısırlılar bile Rab’bin İsrailliler için savaştığını anladılar (Çık. 14:25).

Tanrı’nın Musa’ya verdiği emir açıktı: “İlerleyin.” Tanrı eylem planını adım adım açıkladı: (1) Tanrı’nın Meleği ve bulut sütunu İsrail ordugâhının önünden ayrılıp arkalarına geçerek onları Mısır ordusundan korudu; (2) Musa imanla elini denizin üzerine uzattı; (3) Rab suyu ikiye ayırdı ve güçlü bir rüzgârla kuruttu; ve (4) sonuç olarak İsrailliler denizin içinden kuru bir toprak üzerinde yürüyerek güvenli bir şekilde diğer tarafa geçtiler. Mısırlılar onları körü körüne takip ettiler, çünkü Tanrı’nın halkı için olağanüstü şeyler yaptığını görmüyorlardı; yani Mısır’dan Çıkış 14:25 ayetindeki itiraflarında ortaya çıktığı gibi, çok geç olana kadar bunu fark etmemişlerdi.