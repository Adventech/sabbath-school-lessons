---
title:  İlk Doğanların Adanması
date:   04/08/2025
---

Vaat edilen kurtuluş, kurtarma zamanı gelmek üzereydi. Halkın hazırlıklı olması gerekiyordu. Sadece inanmaları değil, bu inançları doğrultusunda harekete geçmeleri gerekiyordu. Tanrı onlara ne yapmaları gerektiğini söylemişti; şimdi imanla bunu yapmaları gerekiyordu. Yakup’un yazdıklarından tamamen farklı bir bağlamda olsa da, ilke buraya çok iyi uyuyor: “Ey akılsız adam, eylem olmadan imanın yararsız olduğuna kanıt mı istiyorsun?” (Yak. 2:17-20).

`Mısır’dan Çıkış 13:1-16 ayetlerini okuyun. Son bela sırasında İsrailliler’in ilk doğan çocukları Tanrı’nın lütfu sayesinde bağışlanmıştı. Bu buyruk neden kalıcıdır ve bugün bizim için ne anlam ifade etmelidir?`

Tanrı, merhametiyle kan ile örtülmüş olan İsrailli aileleri korudu, çünkü onlar imanla kapı sövelerini işaretlemişlerdi. Musa aracılığıyla Rab’den yeni talimatlar geldi: “Bütün ilk doğanları bana adayın” (Çık.13:2). Bu yasa insanlar için olduğu gibi hayvanlar için de geçerliydi.

Bu buyruğun ardında yatan ilkelerden biri, her şeyin O’na ait olmasıdır, çünkü O bizim Yaratıcımız ve her şeyin Sahibidir: “RAB’bindir yeryüzü ve içindeki her şey, Dünya ve üzerinde yaşayanlar” (Mez. 24:1). “ ‘Gümüş de, altın da benim’ diyor Her Şeye Egemen RAB” (Hag. 2:8). İsrailliler’in ilk doğan oğulları, Tanrı’nın onlara bahşettiği bereketlerin ilk meyveleriydi; aynı zamanda O’na bütünüyle adanmış olduklarının ve sahip oldukları her şeyin yalnızca O’ndan geldiğini bildiklerinin bir işaretiydi.

Ayrıca burada kurtuluş ve kefaret düşüncesini de görüyoruz. İlk doğan oğullar kanla örtüldükleri için ölümden kurtulmuşlardı. İsa’nın kanı altında olan herkes gibi onlar da ölümden kurtarılmışlardı. Pavlus’un İsa hakkında yazdığı gibi: “O’nda, kanı aracılığıyla kurtuluşa, günahlarımızın bağışına sahibiz” (Kol. 1:14 CAN).

Bu arada, Mısırlıların köleliğinden kurtuluşlarının bir kutlaması olan bu adağın nasıl sunulması gerektiğine dair talimatlar da verildi. Hayvanları kurban edeceklerdi, ama oğulları kurtarılacaktı (Çık. 13:12, 13, 15).

`Mısır’dan Çıkış 13:16 ayeti ellerine ve alınlarına ne koyacaklarını anlatmaktadır. Bu, ne kadar imanımız olursa olsun, bu imana göre hareket etmek zorunda olduğumuzu söyleyen önemli ruhsal gerçeği nasıl simgelemektedir?`