---
title:  Musa ve Meryem’in Ezgisi
date:   07/08/2025
---

Tüm Mısır ordusu bozguna uğratıldı; Firavun da dahil olmak üzere hiç kimse sağ kalmadı (bkz. Mez. 136:15). Bu Mısırlılar için şaşırtıcı bir yenilgi, Tanrı’nın halkı için ise tam bir zaferdi. Tarih boyunca ve hatta günümüzde bile Yahudilerin bu öyküyü anlatmalarına şaşırmamak gerek.

`Mısır’dan Çıkış 15:1-21 ayetlerini okuyun. Musa’nın ezgisinin konusu nedir?`

Bu ezgi, halkına karşı gelenleri alt eden güçlü bir savaşçı olduğu için Rab’bi övüyor. Musa, Tanrısı Rab’bin aynı zamanda onun gücü, ezgisi ve kurtuluşu olduğunu vurgulayarak bu mesajı kişisel olarak detaylandırıyor. Hiç kimse O’nun gibi değildir, “kutsallıkta görkemli, heybetiyle övgüye değer, harikalar yaratan ” (Çık. 15:11).

Musa’nın ezgisi tamamen Tanrı’yla, O’nun kim olduğu ve ne yaptığıyla ilgilidir. Rab yüceltiliyor, övülüyor ve halkı için yaptığı olağanüstü işlerden dolayı O’na hayranlık duyuluyor. Minnettarlık ve tapınma Tanrı’nın bize gösterdiği iyiliğin doğal sonucudur. O’nun sevgisini kabul etmek canlı bir ruhsal yaşamın ön koşuludur. Tanrı’nın sarsılmaz sevgisi özellikle vurgulanıyor ve yüceltiliyor, çünkü O kurtardığı halka önderlik edecek ve onları kutsal yerleşim yerlerine götürecektir. Musa, Tanrı’nın tapınağı Kendi mülkü olan dağa dikeceğini önceden bildiriyor (Çık. 15:17), tüm bunlar Siyon’a ve Yeruşalim’deki tapınağa işaret etmektedir.

Vahiy 15:2-4 ayetlerinde kurtarılmışlar Musa’nın ezgisini ve Kuzu’nun ezgisini söylüyorlar. Bunun, Tanrı’nın büyük ve muhteşem işleri için övülmesinin, adil ve gerçek yargıları için övülmesinin, doğru işleri ve kutsallığı için övülmesinin gökte nasıl yankılanacağını hayal edebiliyor musunuz?

Ezginin son satırına dikkat edin. “Bütün uluslar gelip sana tapınacaklar. Çünkü adil işlerin açıkça görüldü.” Yani, Tanrı’nın tüm yargıları –özellikle de binlerce yıldır cezasız kalan kötülük ve zulüm üzerindeki yargıları– açığa çıktığında, uluslardan kurtarılmış olanlar bu yargılar için O’nu övecekler.

`Immanuel Kant, eğer Tanrı adilse, o zaman ölümden sonra bir yaşam olması gerektiğini söylemiştir. Bu ifade neden çok doğrudur ve burada uzun zamandır bulunmayan adaletin bir gün geleceğine güvenmeyi nasıl öğrenebiliriz? Bu umuttan nasıl teselli bulabilirsiniz?`