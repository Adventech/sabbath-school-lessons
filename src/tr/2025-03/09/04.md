---
title:  Tanrı’nın Başlangıçtaki Planı
date:   26/08/2025
---

`Mısır’dan Çıkış 23:20-33 ayetlerini okuyun. Tanrı Vaat Edilmiş Ülke’yi ele geçirmek için hangi yöntemleri kullanmak istiyordu?`

Tanrı’nın niyeti İsrailliler’in yeni toprakları için savaşmaları değildi; bu topraklar onlara verilecekti. İbrahim, İshak ve Yakup’a vaat edilmişti ve Tanrı’nın İsrail’e özel bir armağanı olarak alınmalıydı.

Vaat Edilmiş Ülke’nin ele geçirilmesi için örnek Kızıldeniz’in geçilmesi sırasında sergilenmişti. Tanrı halkı için savaşmış ve onları öldürmeyi amaçlayanlar karşısında onlara kesin bir zafer kazandırmıştı (Çık. 14:13, 14). Rab mucizeleriyle müdahalede bulunduğu için Mısırlılar yenilgiye uğratılmıştı. Benzer şekilde, Asur kralı Sanherib zamanında da Tanrı, İsrailliler savaşmak mecburiyetinde kalmadan, büyük, ağır donanımlı ve iyi eğitimli Asur ordusunu yenilgiye uğratmıştı. Kral Hizkiya, Tanrı’nın peygamber Yeşaya aracılığıyla kendisine verdiği söze inandığı için, Tanrı ona zafer bahşetmişti (2Kr. 19:35, Yşa. 37:36).

Tanrı İbrahim’e Vaat Edilmiş Ülke’nin onun soyuna hemen değil, ancak 400 yıl sonra verileceğini bildirmişti (Yar. 15:13-16). Peki neden? Bunun nedeni Kenan ülkesinde yaşayanların kötülükleriyle ilgiliydi. Tanrı merhametle o insanlarla uğraşıyordu ve tövbe etmeleri için onlara bir lütuf dönemi daha vermişti. Ancak onlar Tanrı’ya ve O’nun değerlerine isyan etmeyi sürdürdüler, bu nedenle bu ulusların kötülükleri tamam olduğunda, Tanrı onların topraklarını yeni bir yurt olarak İbraniler’e vermeye hazırdı.

Buna ek olarak, Tanrı ulusları İsrail’in önünden iki alışılmadık ama çok etkili yöntemle kovacağını vaat etti: (1) kötü ulusların üzerine dehşet ve korku salarak ve (2) insanları uzaklaştıracak eşek arılarıyla. İsrailliler yeni topraklara varmadan önce, düşmanları arkalarını dönüp kaçacak ve orayı terk edeceklerdi (Çık. 23:27, 28).

Vaat Edilmiş Ülke’nin ele geçirilmesinde en önemli rolü Tanrı’nın Meleği oynamıştır. Bu Haberci, İsrail’e rehberlik etmiş, toprakları ele geçirmiş ve onları korumuş olan Mesih’ti. O, gündüzleri onlara rehberlik eden bulut sütunu, geceleri ise ateş sütunuydu. İsrail O’na dikkatle kulak vermeli ve O’nu dinlemeliydi, çünkü O ilahi yetkiye sahipti (Çık. 23:21). Tanrı’nın isteğine karşı gelmek ve O’nun önderliğine iman etmemek ilerlemelerini güçleştirecekti.

`Tanrı’nın bu putperestlere davranışlarını değiştirmeleri için uzun yıllar vermiş olması düşüncesi bize Tanrı’nın lütfu hakkında ve aynı zamanda onu kabul etmeyi reddedenler için bu lütfun sınırları hakkında ne öğretiyor?`