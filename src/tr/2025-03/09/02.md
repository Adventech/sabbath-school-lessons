---
title:  Antlaşma Kuralları
date:   24/08/2025
---

Tanrı, Sina’da yasasını vererek, halkına Kendisiyle bağ kurup nasıl kutsal bir yaşam sürebileceklerini öğretmek için bir temel oluşturmuştur. Ancak yasanın ilkelerinin günlük yaşamda uygulanması gerekiyordu, bu nedenle Tanrı onlara “Antlaşma Kuralları” olarak adlandırılan ek yasalar koydu. Bu yasaları denetlemek ve doğru bir şekilde uygulamak yargıçların sorumluluğundaydı.

“Halkın kölelik ve putperestlik yüzünden körleşen ve yozlaşan zihinleri Allah’ın on hükmünün geniş kapsamlı ilkelerini tam olarak takdir etmeye hazır değildi. On Emir’in gerekliliklerinin daha mükemmel bir şekilde anlaşılabilmesi ve uygulanabilmesi için, emirlerin dayandığı ilkeleri örnekleyen ve tatbik eden ilâve kurallar verildi. Bu yasalara “hükümler” adı verildi; bunun nedeni hem yasaların sınırsız bir bilgelik ve hakkaniyetle şekillendirilmiş olmaları, hem de yargıçların bunlara göre hüküm verecek olmalarıydı. On Emir’in aksine bu hükümler Musa’ya özel olarak verildi, Musa da bunları halka iletmekle görevlendirildi.”—Ellen G. White, Atalar ve Peygamberler, s. 310.

`Mısır’dan Çıkış 21:1-32 ayetlerini okuyun. İbrani köleler, adam öldürme ve fiziksel yaralanmalarla ilgili hangi belirli düzenlemeler yapılmıştı?`

Antlaşma Kuralları birkaç bölümde açıklanmıştır (Çık. 21:1-23:19). Tüm bu düzenlemeler ve yasalar kötülüğün çığ gibi büyümesini durdurmak ve düzenli bir toplum inşa etmek için çıkarılmıştı.

Kölelik yasaları özeldi. Bunlar modern ya da ortaçağ köleliğinin vahşi ve kötü uygulamalarıyla karıştırılmamalıdır. İbrani köleler aslında korunuyor ve değer görüyorlardı. Modern ve ortaçağ toplumlarında, hizmetkârlar ve köleler sahiplerinin malıydı ve sahipleri onlarla istedikleri her şeyi yapabilirdi. Buna karşılık, Kutsal Kitap yasaları işleri farklı şekilde düzenlemiştir. Kölelik altı yılla sınırlanmıştı (Çık. 21:1, 2; Yer. 34:8-22) ve yedinci yılda, serbest kalmak istediklerinde tüm kölelerin özgür bırakılması gerekiyordu. Efendiler ayrıca onlara Sebt günlerinde izin vermek (Çık. 20:9, 10) ve temel ihtiyaçlarını karşılamak zorundaydı.

`Feci bir uygulama olan kurumlaşmış kölelik dünyanın büyük bir bölümünde ortadan kaldırılmış olsa da, bazı ilkelerinin hâlâ varlığını sürdürdüğü durumlar nelerdir ve biz kendi sınırlı çevremizde bu ilkelere karşı mücadele etmek için ne yapabiliriz?`