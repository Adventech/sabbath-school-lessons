---
title:  Göze Göz
date:   27/08/2025
---

`Matta 5:38-48 ayetlerini okuyun. İsa kısas yasasının anlamını nasıl yorumluyor? Bugün bunu nasıl uygulamalıyız?`

İsa Mesih Dağdaki Vaazında Eski Ahit’ten, insanların mutlaka aşina olduğu ayetlerden alıntılar yapmıştı. Ancak, aradan geçen yüzyıllar içerisinde bu yasaların asıl amaçlarından uzaklaşmış olan güncel haham yorumlarının aleyhinde konuşuyordu. Yani, insan geleneği sadece Tanrı’nın Sözü’nün amacını gizlemekle kalmamış, bazı durumlarda (Sebt düzenlemelerini ve Sebt emrine yaptıklarını düşünün) onların maksadını ve anlamlarını saptırmıştı. İsa, söyledikleriyle bu yasaların asıl anlamlarını yeniden tesis ediyordu.

İsa, Mutluluk Vaatleri Dağı’nda, kendisini dinleyenleri bu ayetlerin asıl maksadına ve anlamına yönlendirerek, bu yanlış yorumlardan bazılarını düzeltmeye çalışıyordu.

Mısır’dan Çıkış 21:24 ayetindeki, “göze karşılık göz, dişe karşılık diş” diyen ifade, Matta 5:38 ayetinde (“...dendiğini duydunuz. Ama ben size diyorum ki”) sözleriyle alıntılanmış ve lex talionis, yani kısas yasasına atıfta bulunulmuştur. Bu ayet Kutsal Kitap’ın başka yerlerinde de kullanılmıştır (Lev. 24:20, Yas. 19:21).

Bu yasanın asıl maksadı her türlü kişisel intikam girişimine karşı oluşturulmuştu. Kan davalarını ya da öncesinde bir soruşturma yapılmadan yapılan misillemeleri durdurmak içindi. Meydana gelen yaralanmalar yargıçlar tarafından değerlendirilmeli ve ardından uy gun bir maddi tazminat belirlenerek ödenmeliydi. Bu uygulama, insanların “kanunu kendi ellerine almalarını” engellemek için yapılmıştı. Adalet yerini bulmalıydı ama bu Tanrı’nın yasasına göre gerçekleştirilmeliydi.

Bu toplumsal yasaları Musa’ya vermiş olan İsa Mesih, bu yasanın ne maksatla konduğunu biliyordu; bu nedenle de onu asıl maksadına uygun bir şekilde, tarafsız olarak uygulayabilirdi. Bu yasanın ardındaki sebep adaleti ve uzlaşıyı getirmek ve barışı yeniden tesis etmekti.

Bir anlamda, adaletin bir tür intikam içerdiği iddia edilebilir. Anlaşılıyor ki, bu yasaların doğru bir şekilde tatbik edilmesi, adalet ve intikam kavramları arasında doğru dengeyi bulma çabasıydı.

`Bir gün adaletin tecelli edeceğini anlamak, şu anda dünyada gördüğümüz tüm adaletsizliklerle başa çıkmanıza nasıl yardımcı olabilir?`