---
title:  Daha Fazla Yasa
date:   25/08/2025
---

Tanrı merhametiyle, yargıçlara mülkiyet haklarıyla ilgili çeşitli durumlarda insanlarla nasıl ilgileneceklerini öğretti. Bir boğanın komşusunun boğasına saldırması, insanların sahipli bir hayvanı çalıp satması, hayvanların başka bir mülk sahibinin tarlasında ya da bağında otlaması, bir kişinin ödünç aldığı bir eşyanın kendisinden çalınması ya da kiralanan bir hayvanın yaralanması veya ölmesi gibi durumlarda ne yapılması gerektiğini açıklayan çeşitli örnek olaylar sıralanıyor (Çık. 21:33-22:15).

`Mısır’dan Çıkış 22:16-23:9 ayetlerini okuyun. Bu yasalarda hangi konular ve nasıl ele alınıyordu?`

Tanrı’nın yasaları farklı sorunları kapsıyordu. İnsanları küçük düşürmeye ya da aşağılamaya karşı özel düzenlemeler vardı. Tanrı hiçbir şekilde sömürü istemiyordu. Tanrı merhametiyle insan yüreğinin günahkâr yönelimlerini düzeltmekte ve insanların doğal eğilimlerini dizginlemektedir. Toplum güven içinde tutulmalı, kötülük ortadan kaldırılmalı ve insanlar arası iyi ilişkiler geliştirilmeliydi. Tüm eylemlerde adalet ve sevgi egemen olmalıydı.

`Mısır’dan Çıkış 23:10-19 ayetlerini okuyun. Burada hangi önemli meseleler ele alınıyor?`

Sebt günü ve bayramlar ibadetle ilgiliydi ve kurtuluş tarihindeki önemli olayları hatırlatıyordu. İbadet dikkatle düzenlenmişti, çünkü o diğer tüm faaliyetlerin teolojik temeliydi. Sebt günü Yaratılış’ta tesis edilmişti (Yar. 2:2, 3; Çık. 20:8-11), İsrail’in kurtuluşu ve selametiyle bağlantılıydı (Yas. 5:12-15) ve çok güçlü bir şekilde Yaratıcımız, Kurtarıcımız ve Rabbimiz olan Tanrı’ya tapınmaya işaret ediyordu (Mar. 2:27, 28).

Bu arada, İsrail’den her yıl üç önemli bayramı kutlaması talep edilmişti: (1) İlkbaharda kutlanan Fısıh ya da Mayasız Ekmek Bayramı (genellikle Mart ortasından Nisan ortasına kadar); (2) Pentikost ya da Hasat Bayramı (ya da Haftalar Bayramı) bir önceki bayramdan yedi hafta sonra, yani 50 gün sonra başlar ve (3) Sonbaharda kutlanan Çardak Bayramı ya da Toplanma Bayramı (genellikle Eylül ortasından Ekim ortasına kadar; ayrıca bkz. 34:18-26, Lev. 23:4-44, Say. 28:16-29:40, Yas. 16:1-16).