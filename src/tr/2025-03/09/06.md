---
title:  İntikam
date:   28/08/2025
---

“Sevgili kardeşler, kimseden öç almayın; bunu Tanrı’nın gazabına bırakın. Çünkü şöyle yazılmıştır: ‘Rab diyor ki, “Öç benimdir, ben karşılık vereceğim” ’ ” (Rom. 12:19; ayrıca bkz. Yas. 32:35).

`Bu ayetlerde hangi vaat ve buyruk yer almaktadır ve bunlar birbirleriyle nasıl yakından ilişkilidir?`

Rab mevcut durumda son derece yetersiz olan adaleti sağlayana kadar, eski İsrail’de yasayı uygulamak ve bir zarar ya da yaralanma meydana geldiğinde adil bir ceza belirlemek yargıçların göreviydi. Ama önce kanıtlara ihtiyaçları vardı. Sorun, Mesih’in dönemindeki yasa öğretmenlerinin bu yasayı kişisel intikama kapı açacak şekilde uyguluyor olmalarıydı. Böyle yapılarak, ilke bağlamından koparılmış ve asıl maksat kaçırılmış oluyordu. Sonuçta da yasanın aslında yasakladığı şeyi savunmuş oluyorlardı.

`Matta 6:4, 6; Matta 16:27; Luka 6:23 ve 2. Timoteos 4:8 ayetlerini okuyun. Bu ayetler bize İsa’nın ödül ve ceza ilkelerini nasıl gördüğü konusunda ne söylüyor?`

İsa ödül ve ceza ilkesine karşı değildi. Adalet bir ilke meselesidir; yaşamın çok önemli bir parçasıdır. Ancak, hiçbir kişi yargıç, jüri ve “infazcı” rolünü kendi üzerine almamalıdır. Öyle olsa adaleti saptırmak bizim için çok kolay olurdu! Zararın bedelini ödetmek bizim üzerimize vazife değildir. Bir kötülük cezalandırılacaksa, bu tarafsız bir mahkeme tarafından yapılmalıdır; bu yargıçların işidir.

Bu bağlamda İsa bize “gökteki Babanız kusursuz olduğu gibi siz de kusursuz olun” [CAN] demektedir. Peki nasıl Tanrı’nın Kendisi kadar kusursuz olabiliriz? Özverili sevgi Tanrı’nın kapsayıcı niteliğidir. O, ardından gidenlere düşmanlarını nasıl seveceklerini ve onlara zulmedenler için nasıl dua edeceklerini öğretmiştir. Gerçek kusursuzluk, hak etmeyenleri bile sevmek, onlara karşı bağışlayıcı ve merhametli olmaktır (Luka 6:36). Bu ilke ve yol açtığı eylemler, Tanrı’nın karakterini yansıtmanın ne demek olduğunu göstermektedir.

`Her geçen gün bize buyrulduğu şekilde sevmeyi öğrenmemizin yolları nelerdir? Bu neden her zaman benliğin öldürülmesini gerektirmektedir?`