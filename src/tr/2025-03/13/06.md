---
title:  İsa İnsanlıkla Birlikte Yaşadı
date:   25/09/2025
---

`Yuhanna 1:14 ayetini okuyun. Mesih’in beden alması, Buluşma Çadırı ile karşılaştırıldığında nasıldır?`

İsa’nın beden alması bir gizem olduğu kadar, kurtarılmışların sonsuzluk boyunca üzerinde çalışacakları özel bir ilimdir. Elçi Yuhanna, Mesih’in bizim bedenimizi Kendi üzerine alarak, somut bir şekilde bizimle birlikte yaşadığını gösterdiğini belirtiyor. Burada beden almış olan İsa, Sina’daki Buluşma Çadırı’ndaki ve çölde Vaat Edilmiş Ülke’ye doğru yolculuk eden İsraillilerle birlikte yaşayan Eski Ahit’in Tanrısı’na benzemektedir.

İsa beden aldığı zaman insanlıkla birlikte yaşamıştır. Ne kadar akıl almaz bir tevazu örneği! Sonsuz Tanrı, gerçekten “İmmanuel, Tanrı bizimle” olduğuna dair bize güvence vermek üzere, bizden biri olarak bize inmiştir.

Matta 18:20 ayetinde İsa, eğer iki ya da üç kişi O’nun adıyla toplanırsa, Kendisinin de onların arasında olacağını söylemiştir. Mesih, Kutsal Ruh’un varlığı aracılığıyla halkıyla birliktedir. Mesih, ardından gelenleri Kendisiyle yakın ilişki içinde olmaya davet etmektedir: “İşte kapıda durmuş, kapıyı çalıyorum. Biri sesimi işitir ve kapıyı açarsa, onun yanına gireceğim; ben onunla, o da benimle, birlikte yemek yiyeceğiz” (Va. 3:20).

`Vahiy 21:1-3 ayetlerini okuyun. Burada bize ne sunuluyor?`

Yeni Yeruşalim gökten yeryüzüne inecek. Yuhanna şöyle açıklıyor: “İşte, Tanrı’nın konutu insanların arasındadır. Tanrı onların arasında yaşayacak. Onlar O’nun halkı olacaklar, Tanrı’nın kendisi de onların arasında bulunacak” (Va. 21:3). Yeni Yeruşalim’de tapınak bulunmamaktadır (Va. 21:22) çünkü tüm kent tapınaktır, Tanrı’nın konutudur. Kentin uzunluğu, genişliği ve yüksekliği, kutsal konuttaki tüm kenarları eşit olan küp şeklindeki En Kutsal Yer’de olduğu gibi eşittir (Va. 21:16). Sonsuza dek, günahın, ölümün ya da acının olmadığı bir dünyada Tanrımızın doğrudan varlığında yaşayacağız.

`İsa’da bize vaat edilenlere baktığımızda, sonuna kadar dayanmayı nasıl öğrenebiliriz?`