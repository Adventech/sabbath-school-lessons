---
title:  Rab’bin Sebt Günü
date:   21/09/2025
---

Yedinci gün Sebti’ne karşı çıkanlar her ne kadar hatalı bir şekilde onun yalnızca Yahudiler için olduğunu iddia etseler de (yedinci gün Aden’de belirlenmiş ve kutsanmıştır [bkz. Yar. 2:1-3]); ya da yine hatalı bir şekilde Yahudilerin onu ilk kez Sina’da öğrendiklerini iddia etseler de (Yahudiler Sina’dan önce de Sebt gününü tutuyorlardı [bkz. Çık. 16:22-29]) –Sebt gününün en başından beri İbrani halkının yaşamının bir parçası olduğu konusunda hiçbir şüphe bulunmamaktadır.

`Mısır’dan Çıkış 35:1-3 ayetlerini okuyun. Burada kutsal konutun inşa edilmesi bağlamında hangi gerçek halka tekrarlanıyor?`

Sebt Günü ve verdiği mesaj Tanrı’yla ilgiliydi, Tanrı’yla ilgilidir ve her zaman da Tanrı’yla ilgili olacaktır –O’nun Kim olduğu ve kudretli işlerinin neler olduğu ile ilgilidir. Sebt günü bize O’nun yaratıcı ve kurtarıcı işlerini hatırlatmakta ve dikkatimizi halkıyla bir arada yaşamak isteyen Tanrı’ya odaklamaktadır. Bu yolla, Sebt günü ve kutsal konut aynı yöne işaret etmektedir: Tanrı’nın yaşamlarımızdaki varlığına.

Eski Ahit kilisesinin Sebt günü çok yönlü bir mesaj iletmektedir. Bu mesajın özü beş önemli maddede özetlenebilir:

1. Tanrı Yaratandır. Kutsal Kitap bu çarpıcı ve belirleyici beyanla başlamaktadır (Yar. 1:1). Tanrı’nın yaratımının yaşayan hatırası Sebt Günü’dür (Yar. 2:2, 3; Çık. 20:8-11). Kutsal Kitap’taki diğer tüm gerçekler bu gerçekten –Tanrı’nın Yaratıcımız olduğu gerçeğinden– kaynaklanmaktadır.
2. Mesih gelecektir. Bu umut, Tanrı’nın yılanı (Şeytan’ı) alt edip kötülüğe karşı zafer kazanacak olan Tohum vaadi etrafında yoğunlaşmaktadır.
3. Tanrı Kendi krallığını kuracaktır ve Sebt günü bunun ön habercisidir.
4. Kurtuluş Rab’den gelmektedir. Tanrı’nın halkı O’nun Kurtarıcısı ve Arabulucusu olduğuna, kurtuluşun sadece ve sadece O’nun lütfunun bir sonucu olarak geldiğine tanıklık etmektedirler.
5. Tanrı tüm insanların nihai yargıcıdır. O’na ısrarla karşı gelen ve O’nu inkâr edenlerin bir geleceği olmayacaktır, ancak O, ardından gidenlere karşılıksız olarak sonsuz yaşam vermektedir.

`Yahudilerin bir deyişi vardır: İsrail’in Sebt Günü’nü tutmasından fazla Sebt Günü İsrail’i tuttu. Adventistler olarak biz bunu muhtemelen böyle ifade etmeyecek olsak da, Sebt gününün kilise ailemizin yaşamında ne gibi önemli bir işlevi bulunmaktadır?`