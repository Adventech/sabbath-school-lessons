---
title:  Buluşma Çadırı İnşa Ediliyor
date:   23/09/2025
---

`Mısır’dan Çıkış 36:8-39:31 ayetlerine göz gezdirin. Sizce neden bu kadar ayrıntılı talimatlar veriliyor? Bu, Tanrı’nın her detaya nasıl önem verdiği konusunda bize ne öğretiyor?`

Musa Buluşma Çadırı’nı dikkatli bir şekilde inşa etti ve Sina Dağı’nda aldığı talimatlar özenle yerine getirildi. Kutsal Kitap ayetlerinde şunlar sıralanmaktadır: (1) farklı kumaşları, perdeleri ve parçalarıyla Buluşma Çadırı (Çık. 36:8-38); (2) sandık (Çık. 37:1-9); (3) ekmek sunulan masa (Çık. 37:10-16); (4) kandillik (Çık. 37:17-24); (5) buhur sunağı (Çık. 37:25-29); (6) yakmalık sunu sunağı (Çık. 38:1-7); (7) yıkanma kazanı (Çık. 38:8); (8) avlu (Çık. 38:9-20) ve (9) Buluşma Çadırı için kullanılan malzemeler (Çık. 38:21-31). Mısır’dan Çıkış 39. bölüm efod, göğüslük ve diğer kâhinlik giysilerinin açıklamalarıyla devam ediyor.

Buluşma Çadırı’nın hizmetleri, Tanrı’nın kurtuluş tasarısını bütünüyle sergileyen, müjdenin görsel örnek dersleriydi. Çeşitli törenler (1) Tanrı’nın günahtan nasıl nefret ettiğini ve günahla nasıl mücadele ettiğini, (2) tövbe eden insanları nasıl kurtardığını, (3) kötülerin akıbetinin ne olduğunu ve (4) O’nun kötülüğün olmadığı görkemli bir geleceği nasıl güvence altına alacağını tasvir ediyordu.

Yıl içinde kutsal konutta iki farklı ama birbiriyle yakından ilişkili hizmet gerçekleştiriliyordu: günlük ve yıllık. Bu iki aşamalı tören Tanrı’nın günahı nasıl değerlendirdiğini ve günahkârları nasıl kurtardığını gösteriyordu. Tanrı, günlük tapınak hizmetleri aracılığıyla, tövbe edenlerin günahlarını bağışladığına ve lütufkâr bir şekilde onlara kurtuluş sunduğuna dair güvence veriyordu. Bu kurtuluş armağanını alabilmek için bir kurban sunulması gerekiyordu ve bu kurbanlar, kanı “bizi her günahtan” arındıran (1Yu. 1:7) Mesih’in ölümüne işaret ediyordu. Günahın itiraf edilmesi ve Mesih’in doğruluk kaftanının kabul edilmesi bu armağanın merkezinde yer alıyordu (Mez. 32:1, 2). Bu şekilde tövbe eden günahkâr bağışlanma güvencesine kavuşuyor ve kurtuluşun sevincini yaşayabiliyordu.

Kefaret Günü’nde gerçekleştirilen yıllık hizmet, Tanrı’nın günahı nasıl ortadan kaldırdığını, günah sorununu nasıl çözdüğünü ve günahsız geleceği nasıl güvence altına aldığını gösteriyordu (Levililer 16, Yu. 1:29). Mevcut durumda, Mesih’in göksel tapınaktaki iki yönlü hizmeti Tanrı’nın bizim için yaptığı işin bir başka ifadesidir (İbr. 7:25) ve kötülük sorununa nihai çözümü sağlayacaktır (Dan. 7:13, 14, 22, 27; Dan. 8:14; Vah. 21:4).

Kutsal konut, Tanrı’ya tapınmak, O’nu övmek ve şükran sunmak için kullanılan bir yerdi. İbadet, imanlıları bu kardeşliğe davet eden Tanrı’yla ilişkiyi sürdürmekle ilgilidir.