---
title:  Tanrı’nın Buluşma Çadırındaki Varlığı
date:   24/09/2025
---

`Mısır’dan Çıkış 40:1-38 ayetlerini okuyun. İsrailliler Tanrı’nın varlığını nasıl anlıyorlardı?`

Mısır’dan Çıkış’ın son bölümü (40. Bölüm) Buluşma Çadırı’nın adanmasını ve On Emir armağanını anlatıyor. Buluşma Çadırı’nın adanması İsrail’in Sina’daki zirve etkinliğiydi.

Tanrı’nın yüceliği O’nun kutsallığı, karakteri ve sevgi dolu varlığıdır ki bu da iyiliğin ta kendisidir (Çık. 3:5; Çık. 33:18, 19). O’nun varlığı Buluşma Çadırı’nı doldurur ve bulut, yani Şekina görkemi olarak görünürdü. Mısır’dan Çıkış kitabı, Tanrı’nın gündüzleri Rab’bin bulutunda, geceleri ise ateş bulutunda yol gösteren varlığının vurgulanmasıyla sona eriyor. İbrani halkı çok somut ve güçlü bir şekilde sadece Tanrı’nın gerçekliğini değil, aynı zamanda O’nun kendilerine yol gösteren yakın ve daimi varlığını da tecrübe ediyordu.

Musa ikinci yılın ilk ayının ilk gününde Buluşma Çadırı’nı kurdu (Çık. 40:2, 17). Ayrıca kahinlik edecek olan Harun ve oğulları da dahil olmak üzere her şeyi mesh yağıyla kutsal kıldı (Çık. 40:9, 13-15). En Kutsal Yer, Kutsal Yer ve avludan geçerek hepsini Rab’be adadı. Bu işlemle tüm konutun hizmetlerinin açılışını yapmış oldu (ayrıca bkz. Say.7:1). Musa’nın En Kutsal Yer’e girebilmesi sadece Buluşma Çadırı’nın açılışı sırasında mümkün oldu; ondan sonra her yıl Kefaret Günü’nde yalnızca Başkâhin orada hizmet edebilecekti (Lev. 16:2, 17).

Kutsal Kitap ayetlerinde üç olayda işin tamamlandığı belirtilmiştir: (1) Yaratılış haftasının sonunda Tanrı yaratım işlerinin tamamlandığını vurgulamaktadır (Yar. 2:1-3); (2) Buluşma Çadırı’nın tamamlanması üzerine Kutsal Kitap ayetinde şöyle denmektedir: Musa “işi tamamladı” (Çık. 40:33); ve (3) Süleyman tapınağın işini tamamladığında aynı ifade kullanılmıştır (1Kr. 7:51).

Yaratılış ile İsrail’in kutsal konutu arasındaki bu bağ evrensel boyuta, Rab’bin yeni yeryüzünde, Yeni Yeruşalim’de, yani “Tanrı’nın Konutu”nda kurtarılmışlarla birlikte yaşayacağı zamana işaret etmektedir (Va. 21:2, 3; Va. 22:1-4 ile karşılaştırın).

Tanrı’nın Buluşma Çadırı’nı varlığıyla doldurması (Çık. 40:34), Musa’nın doğumuyla başlayan ve 10 bela döneminde Mısır tanrılarının yenilgiye uğratılması, Mısır’dan kaçış, Mısır ordusunun bozguna uğratılması ve son olarak Sina Dağı’nda Tanrı’nın Kendisini göstermesiyle devam eden olayların doruk noktasıydı.

`Şu anda bile Tanrı’nın varlığını tecrübe edebileceğiniz yollar nelerdir? Bunu yapmanız neden önemlidir?`