---
title:  Buluşma Çadırı
date:   20/09/2025
---

### Konuyla İlgili Metinler

Çık. 35:1–36:7; Yar. 1:1; Çık. 36:8–39:31; İbr. 7:25; Çık. 40:1–38; Yu. 1:14.

> <p>Hatırlama Metni</p>
> “O zaman bulut Buluşma Çadırı’nı kapladı ve RAB’bin görkemi konutu doldurdu . . . Böylece bütün yolculuklarında konutun üzerinde gündüzün RAB’bin bulutu, gece de ateş İsraillilere yol gösterdi” (Mısır’dan Çıkış 40:34, 38).

Eski Ahit’te Tanrı’nın halkının başlıca görevi (ve aynı zamanda günümüzde bizim de görevimiz) Rab ile yakın bir ilişki içinde yaşamak; O’na tapınmak ve kulluk etmek ve ayrıca diğer insanlara Tanrı’nın doğru bir portresini sunmaktı (Yas. 4:5-8).

Âdem ve Havva Aden Bahçesi’nde Tanrı’dan saklanmışlardı, çünkü günahları O’ndan korkmalarına neden olmuştu. Günahkârlık insanları doğal olarak Tanrı’dan uzaklaştırır ve bu korku O’nun karakteri hakkındaki görüşümüzü çarpıtır. İyi haber şu ki, Tanrı bu uçurumu kapatmak için ilk adımı atarak Kendi girişimiyle boşluğu ve kopmuş olan ilişkiyi onarmaktadır. O günahkârı Kendisine çağırmaktadır: “Neredesin?” (Yar. 3:9).

Bu nedenle, imanlıların temel sorumluluğu, Tanrı’nın gerçek karakterini, O’nun sevgi dolu ve adil eylemlerini çevremizdeki insanlara tanıtmaktır. İnsanlar Tanrı’ya çekildiklerinde ve O’nun kendilerini özveriyle sevdiğine ikna olduklarında, yaşamlarını O’na teslim edecekler ve O’nun yapmalarını söylediği şeylerin kendi iyilikleri için olduğunu bilerek onlara itaat edeceklerdir.

Kutsal konut Tanrı’nın insanlığa ne kadar yakın olduğunu göstermiş ve en yüce gerçekleri onlara açıklamıştır; bu gerçek de O’na imanla gelenleri nasıl kurtardığıdır.

_*27 Eylül Sebt Günü’ne hazırlık için bu haftanın konusunu çalışın._