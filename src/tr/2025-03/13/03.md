---
title:  Sunular ve Ruh
date:   22/09/2025
---

`Mısır’dan Çıkış 35:4-36:7 ayetlerini okuyun. Burada bugün bizim için ne gibi önemli dersler bulunmaktadır?`

Buluşma Çadırı’nın inşası için çok çeşitli değerli malzemelere ihtiyaç vardı. Çadır, yüreklerinin derinliklerinden isteyerek ve mutlulukla veren Tanrı’nın halkının cömert bağışlarıyla tamamlandı. Altın, gümüş, tunç, ince keten, değerli taşlar, eşsiz kumaşlar, akasya ağacı, zeytinyağı, baharatlar ve ihtiyaç duyulan diğer birçok malzemeyi bağışladılar. İnsanlar ayrıca emeklerini de bağışladılar, çünkü çadırda ya da içindeki mobilyalarda onların zanaatkâr ve gayretli çalışmaları yoluyla pek çok özel eşyanın üretilmesi gerekiyordu. Ayrıca terzilerin Buluşma Çadırı’nda hizmet edecek olan kâhinler ve göğüslük ile başlık gibi son derece ayrıntılı kıyafetleri olan Başkâhin için giysiler dokuması gerekiyordu.

Tanrı İsrailliler’i, Mısır’dan ayrılırken onlara Mısırlılar’ın verdiği armağanlar sayesinde bol bol bereketlemişti. Şimdi Tanrı’nın merhametli ve kudretli önderliği için şükran sunuları sunma fırsatını yakalamışlardı ve yürekleri O’nun yüceliği için bu işi yerine getirmek üzere hareketlenmişti.

Halk öylesine sevinçle ve bol bol bağışta bulunuyordu ki, Musa’ya şöyle dediler: “Halk RAB’bin yapılmasını buyurduğu iş için gereğinden fazla getiriyor” (Çık. 36:5). Bu yüzden Musa bağışlarını durdurmak zorunda kaldı, “çünkü o ana kadar getirilenler işi bitirmek için yeter de artardı bile” (Çık. 36:7).

Kutsal Ruh’un rehberliğinde Tanrı, Buluşma Çadırı’nı kusursuz bir şekilde inşa etmeleri için halkı donatarak güçlendirdi. Besalel, Aholiav ve diğerleri Tanrı’nın “Ruhu’yla” (Çık. 35:31) doluydular, yani bütün işleri kusursuz bir şekilde yapabilecek yetenek, bilgelik ve ustalıkla donatılmışlardı. Bu devasa bir projeydi ve tam olarak Tanrı’nın Musa’ya gösterdiği örneğe göre yapılması gerekiyordu.

Kutsal Ruh’un armağanının insanların Buluşma Çadırı’nı inşa ederken kullanmaları gereken farklı yetenek ve becerileriyle ilişkili olması dikkat çekicidir. Ruh’la dolmak mistik bir deneyim değildir ve insanların içinde özel doğaüstü güçler olduğu anlamına gelmemektedir. Tanrı, ardından gelenleri, O’nun davasını ilerletsin ve görevini yerine getirsinler diye, O’nun hedeflerini gerçekleştirmeleri ve bunu iyi bir şekilde yapmaları için güçlendirmektedir.

`Kutsal Ruh’la dolduğunuzda hangi ruhsal armağanları aldınız? Ruhsal armağanların ancak yaşamınızda Ruh’un meyvelerini beslediğinizde gelişebileceğini unutmayın (Gal. 5:22, 23).`