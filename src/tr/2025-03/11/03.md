---
title:  Putperestlik ve Kötülük
date:   08/09/2025
---

`Mısır’dan Çıkış 32:6 ayetini okuyun. Putperestlikleri onları hızla nereye yönlendirdi? (Ayrıca bkz. Mez. 115:4-8; Mez. 135:15-18; Yşa. 44:9, 10.)`

Altın buzağı Mısır’ın Apis adlı boğa-tanrısına ya da Hathor adlı inek-tanrısına benziyordu. Bu, birinci ve ikinci emrin açıkça ihlal edilmesiydi (Çık. 20:3-6). Bu ihlal cezasız kalamazdı çünkü yaşayan Rab’le olan ilişkilerini açıkça bozmuştu. İsrailliler onları Yaratan’a tapınmak yerine, göremeyen, duyamayan, koklayamayan, konuşamayan, koruyamayan, sevemeyen ya da yönetemeyen kendi yaratımlarına tapınmışlardı.

Yaratılışın düzeni baş aşağı edilmişti: Tanrı’nın suretinde yaratıldıklarını hatırlamak yerine, insan sureti bile değil, hayvan suretinde bir tanrı yapmışlardı. Bu mu Tanrı yerine geçsin istedikleri ilah olacaktı? Böylece Rab’be karşı büyük bir günah işlemiş oldular (Yşa. 31:7; Yşa. 42:17).

`Altın buzağı sapkınlığı Romalılar 1:22-27 ayetlerinde yazılanları ne şekilde yansıtmaktadır?`

Putperestlik Tanrı’nın Tanrı, insanın da insan olduğunu söyleyen ilahiyat anlayışını inkâr etmektedir. Putperestlik Tanrı ile insan arasındaki uçurumu ortadan kaldırır (Vaiz 5:2) ve O’nunla olan bağı koparır. Putperestlik, ister aleni ve açık olsun, ister yürekte gizlenmiş bir şekilde olsun, Rab’le olan ilişkimizi hızla kopararak bizi düşüşe geçiren bir ahlak sarmalına sürükler. Metinde ertesi gün yaptıkları şeyden bahsedilmesine şaşmamalı: puta kurbanlar sunduktan sonra, eğlenceye başladılar, Ellen G. White’ın tasviriyle “Mısır’ın putperest bayramlarını taklit ettiler.”—Atalar ve Peygamberler, s. 320.

İnsanlar kendi putlarını üretme konusunda oldukça ustadırlar. Kendi tanrılarını yaratırlar, ki bu yeterince kötüdür ve sonra gidip bu tanrılara kulluk ederler. Yaratıcı’nın yerini, er ya da geç ahlaki yozlaşmaya yol açacak şeyler alır.

`Günümüzde insanlar hangi şekillerde Yaratan yerine yaratıma tapınmaktadır?`