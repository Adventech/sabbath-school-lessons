---
title:  Kendilerini Baştan Çıkartıyorlar
date:   09/09/2025
---

`Mısır’dan Çıkış 32:7, 8 ayetlerini okuyun. Tanrı Musa’yı neden İsrail ordugâhına geri gönderdi?`

İsrailliler bir puta tapınarak, kendilerini Mısır’dan kurtarmış olan gerçek Tanrı’dan ayrılma sürecine girmişlerdi. Rab, “halkın baştan” çıktığını (Çık. 32:7) ve hatta onları Mısır’dan kurtaranın bu put olduğunu iddia ettiklerini söyledi ve haklı olarak suçu onlara yükledi. Bu, Tanrı’nın onlara söyledikleriyle ne kadar da taban tabana zıttı (Çık. 20:2)! Tanrı’nın varlığını ve kudretli işlerini inkâr etmek ciddi bir konuydu. Düşünceleri ve duyguları çarpıtılmış ve tamamen yozlaşmıştı.

Hezekiel peygambere göre, Tanrı’nın halkının tüm perişanlığının temelinde putperestlik yatıyordu ve diğer tüm günahlar da buradan doğuyordu (örneğin bkz. Hez. 8:1-18, Hez. 20:1-44, Hez. 22:1-12). Antik çağlardaki insanların insan yapımı putlara nasıl bu kadar bağlı kaldıklarını düşününce şaşırıyoruz. Bizim asla böyle bir şey yapmayacağımızdan oldukça eminiz. Gerçekten putlardan kurtulduk mu? Günümüzün putları farklı şekil ve biçimlere sahip olabilir, ancak benzer bir çekiciliğe sahiptirler.

Put, Tanrı’nın yerini alan bir şeydir ve doğru olmadığını bildiğimiz halde ona tapınmaya devam ederiz, üstelik çoğu zaman defalarca. Zihnimizi, hayal gücümüzü, sevgimizi ve zamanımızı Tanrı’dan çalar. Hatta düşüncelerimizi bile köleleştirebilir. Aslında, neye bakarsak o oluruz ve kulluk ettiğimiz “tanrı” her ne ise ondan daha fazla yükselemeyiz.

Eğer yaşamınızın merkezinde Tanrı yoksa, O’nun yerini başka tanrılar dolduracaktır. Tanrı’nın yaşayan Varlığından sevinç duymaz ve onu geliştirmezsek, yaşamlarımızı başka bir şeye ya da birine adar ve ondan zevk alırız. Mesih’in yerine koyduğumuz şeyler farklı görünümlerde olabilir: gurur, benmerkezcilik, para, güç, seks, yemek, televizyon, uyuşturucu, alkol, kirli düşünceler, pornografi, zevkler, iş, spor, aile, oyunlar, filmler, alışveriş, fikirler, siyaset, müzik, mevki, unvanlar, notlar ve benzerleri. Bu liste uzar gider.

Bu konuda çok yaratıcıyız ve becerikliyiz. İyi, güzel ve anlamlı olan her şeyi bir puta dönüştürebiliyoruz. Putperestlik son derece tehlikelidir çünkü kişiliğimizi, düşünce tarzımızı, duygularımızı ve sosyal yaşamımızı dönüştürür. Kişiliğimizi değiştirir ve sahici özel dostlukların yerine içi boş ve sonuçta bizi kurtaramayacak olan anlamsız ilişkiler koyar.