---
title:  Tanrı’nın Haklı Öfkesi
date:   10/09/2025
---

`Mısır’dan Çıkış 32:9-29 ayetlerini okuyun. Tanrı’nın İsrail’i yok etme tehdidine karşı Musa’nın tepkisi ne oldu?`

Musa hâlâ Sina Dağı’ndayken, Tanrı isyancıları ortadan kaldıracağını ve Musa’nın soyunu büyük bir ulus haline getireceğini söyledi. Fakat Musa’nın istediği bu değildi. Bunun yerine Rab’be yalvardı ve İsrailliler’in Musa’nın halkı olmadığını, onların Tanrı’nın halkı olduğunu söyledi. Onları Mısır’dan çıkaran Musa’nın kendisi değildi, bunu kudretli işleriyle yapan Tanrı’ydı. Bu nedenle Musa O’nun atalarına daha önce verdiği vaatleri hatırlatarak Tanrı’ya yalvardı. Musa gerçekten de Tanrı ve insanlık arasında bir arabulucu olarak çalışıyordu.

“RAB halkına yapacağını söylediği kötülükten” (Çık. 32:14) vazgeçtikten sonra Musa onların yanına döndü. Mısır’dan Çıkış 34:29, 30 ayetlerinde olanın aksine, Rab’bin varlığından yüzünün ışıldadığına dair bir bilgi bulunmuyor. Yüzü muhtemelen öfkesini yansıtıyordu.

“Musa ordugaha yaklaşınca, buzağıyı ve oynayan insanları gördü; çok öfkelendi. Elindeki taş levhaları fırlatıp dağın eteğinde parçaladı” (Çık. 32:19). On Emir’i içeren levhaları kırmak, onun içeriğindeki emirleri çiğnemenin dışsal bir göstergesiydi. Tanrı bunun için Musa’yı azarladı, ama daha sonra Musa’ya parçaladığı önceki levhaların yerine iki levha kesmesini buyurdu (Yas. 10:2). Tanrı’nın Kendisi emirleri yeniden yazacaktı.

Musa, halkın taleplerine boyun eğdiği için Harun’u sert bir şekilde azarladı. “Bu halk sana ne yaptı ki, onları bu korkunç günaha sürükledin?” (Çık. 32:21). Harun günahını şu şekilde mazur göstermeye çalıştı: (1) başkalarını suçladı (2) büyü olduğunu söyledi: Altını “ateşe atınca, bu buzağı ortaya çıktı!” (Çık: 32:24). Durumu daha da kötüleştiren şey, Harun’un bizzat kendisinin geçmişte Tanrı tarafından son derece onurlandırılmış, Musa ve İsrail’in 70 ileri geleniyle birlikte dağa çıkmayı da içeren pek çok ayrıcalığa sahip olmuş olmasıydı (Çık. 24:1).

Ne kadar da hazin bir çelişki! Harun bir mucize gerçekleştiğini ileri sürerek kardeşini kandırmak istedi (bir günahın nasıl başka bir günaha yol açtığına dikkat edin; bu durumda putperestlik yalana yol açıyor). Ancak Musa buna kanmadı, çünkü halkın ne kadar çılgınca davrandığını görmüştü. Bunun olumsuz sonuçları açıktı ve Musa derhal isyanı durdurmak zorundaydı.

`Bu öykü, aracılık duasının gücü hakkında bize ne öğretmelidir? Şu anda kimin için dua etmelisiniz?`