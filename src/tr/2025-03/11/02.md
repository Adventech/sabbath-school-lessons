---
title:  Başarısız Önderlik
date:   07/09/2025
---

Tanrı Kendisiyle zaman geçirmesi için Musa’yı yanına çağırmıştı. Kırk gün kırk gece Musa için kısa bir süre olabilirdi, ama İsraillilere uzun, çok uzun bir süre olarak göründü. Göz önündeki önderleri ortada yoktu. Kafaları karışmıştı, sabırsız, korkmuş ve güvensiz hale gelmişlerdi. Putperest Mısır’da tüm yaşamları boyunca gördükleri “tanrılar” gibi, kendilerine önderlik edecek görünür bir tanrıları olsun istiyorlardı.

`Mısır’dan Çıkış 32:1-6 ayetlerini okuyun. Harun’un önderliğinin bu kadar çarpıcı bir şekilde başarısız olması nasıl mümkün oldu?`

Harun bu duruma karşı koyamadı. Olaya müdahale etmekte ve doğru olanı yapmakta başarısız oldu. Rab’be güvenmek yerine, çoğunluğun karşısında ezildi. Halk olmayacak bir şey istedi: “Kalk, bize öncülük edecek bir ilah yap” (Çık. 32:1) ve o da buna razı geldi.

İnsanlar putu yapmak için gönüllü olarak ellerindeki altınları verdiler ve Harun onlara engel olmadığı gibi, onları bağış yapmaya davet etti. Daha sonra bu sahte tanrının biçimlendirilmesi işine katıldı. Sonrasında halk şöyle dedi: “Ey İsrailliler, sizi Mısır’dan çıkaran Tanrınız budur!” (Çık. 32:4). Ne kadar günahkâr, kötü ve basiretsizdiler. Bu putu daha yeni yapmışlardı ve şimdi de onun, yani putun kendilerini kurtardığını söylüyorlardı. Günahkâr arzuların düşünce ve eylemlerimizi böylesine saptırabiliyor olması şaşırtıcı değil mi? İnsanlar kendi yarattıklarını yüceltiyor ve bu süreçte insanlıkları ve ahlakları bozuluyor.

“Böyle bir krizi ancak sebatkâr, kararlı ve yılmaz cesarete sahip bir adam yönetebilirdi; bu kişi Allah’ın şerefini halkın beğenisinden, kişisel güvenliğinden, hatta canından üstün tutmalıydı. Ancak İsrail’in mevcut önderi bu karakterde değildi. Harun halka etkisizce sitem etti, fakat onun kritik dakikadaki tereddütlü ve ürkek tavrı halkın kararlılığını daha da pekiştirdi. Kargaşa büyüdü. Bütün kalabalık kör ve mantık dışı bir çılgınlığa kapılmış gibiydi. Bazıları Allah’la antlaşmalarına bağlı kaldılar, ama halkın büyük kısmı sapkınlığa katıldı. Harun kendi güvenliğinden endişe ediyordu; bu nedenle cesaretle Allah’ın şerefini savunmak yerine kalabalığın taleplerine boyun eğdi.”—Ellen G. White, Atalar ve Peygamberler, s. 316, 317.

`Harun gibi bir önder nasıl bu kadar zayıf olabilmişti? Harun bu korkunç davranışlarını kendi yüreğinde hangi şekilde aklamaya çalışmış olabilir?`