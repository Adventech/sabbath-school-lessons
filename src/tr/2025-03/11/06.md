---
title:  Aracılık
date:   11/09/2025
---

`Mısır’dan Çıkış 32:30-32 ayetlerini okuyun. Musa günahkârlar için yaptığı şefaat duasında ne kadar ileri gitti?`

İsyanları yüzünden İsrail ordugâhında korkunç şeyler oldu ve birçok kişi öldürüldü (Çık. 32:28). Ertesi gün Musa halka şöyle seslendi: “Korkunç bir günah işlediniz… Şimdi RAB’bin huzuruna çıkacağım. Belki günahınızı bağışlatabilirim” (Çık: 32:30).

“Sonra RAB’be dönerek, ‘Çok yazık, bu halk korkunç bir günah işledi’ dedi, ‘Kendilerine altın put yaptılar. Lütfen günahlarını bağışla, yoksa yazdığın kitaptan adımı sil’ ”(Çık. 32:31, 32).

Musa’nın Mesih’in bir örneği olarak kabul edilmesine şaşmamalı! Günahkârlar için ettiği aracılık duası ve onlar için kendi canını feda etmeye istekli olması nedeniyle o, kesinlikle Mesih’in hepimiz için yapacaklarını temsil ediyordu. Bu, günahkârlar için ne denli derin bir merhametin ifadesidir!O, Rab’be tümüyle adanmış olduğunu ve insanları fedakarca sevdiğini gözler önüne seriyordu. Mısır’dan Çıkış kitabı Musa’nın bu defa dağda Rab’bin yanında ne kadar kaldığını belirtmiyor, ancak Yasa’nın Tekrarı kitabı Musa’nın bu sefer Sina’da 40 gün kaldığını açıklıyor (bkz. Yas. 9:18).

Mısır’dan Çıkış 32:32 ayetinde “bağışla” diye tercüme edilen sözcük, (İsa hakkındaki) Yeşaya 53:4 ayetinde olduğu gibi, asıl anlamı “üstlenmek” ya da “yüklenmek” olan bir fiilden gelmektedir: “Acılarımızı o yüklendi”. Mısır’dan Çıkış 32:32 ayetinde “bağışla” ve Yeşaya 53:4 ayetinde “yüklendi” diye tercüme edilen aynı fiildir. Kurtuluş ve bağışlanma sürecine ve Tanrı’nın bizi kurtarmasının bedelinin ne olduğuna dair ne kadar güçlü bir kavrayış.

Gerçekten de Musa Rab’den halkın günahını “yüklenmesini” istiyordu ki, Rab’bin binlerce yıl sonra çarmıhta yaptığı da budur. Mısır’dan Çıkış 32:32 ayeti sadece vekâleten kefaret kavramını değil, aynı zamanda kimin vekalet ettiğini de göstermektedir: Tanrı’nın Kendisi.

Bu ayet bağışlanmanın nasıl gerçekleştiğini göstermektedir. Tanrı günahlarımızı Mesih’te yüklenmiştir, bu da günahlarımızdan bağışlanmamızın yegâne yoludur. Kurtuluş tasarısının ne kadar güçlü bir ifadesi ve Tanrı’nın bizi kurtarmasının neye mal olduğunun bize ve evrene bir açıklaması.

`Musa, Tanrı’nın Kendisinin halkın günahlarını üstlenmesini istiyor ve sonunda Tanrı İsa’da tam olarak bunu gerçekleştiriyor. Bu inanılmaz gerçeği zihnimizde nasıl canlandırabiliriz? Tanrı’nın düşmüş insanlığa olan sevgisi hakkında bize ne söylüyor?`