---
title:  İlahi Yargı
date:   31/07/2025
---

`Tanrı’nın Mısır’daki ilk doğanları nasıl öldürdüğünü anlatan Mısır’dan Çıkış 12:29, 30 ayetlerini okuyun. Tanrı neden ilk doğanlara odaklanmıştı? (Ayrıca bkz. İbr. 11:28.)`

Mısır’daki son bela ilk doğanların üzerine geldi. Bu, Mısır’ın tüm tanrılarına ve halkın kendi tutkularını, arzularını ve korkularını yansıtan değersiz putlar olan bu sahte tanrılara tapınan tüm ailelere yönelik ilahi bir yargıydı.

Daha önceki belalarda da görüldüğü gibi, bu putlar halkı kurtarma gücünden yoksundu. Bu değersizlikleri özellikle onuncu belada, Mısırlılar üzerinde en büyük etkiyi yapan felakette iyice açığa çıktı.

“Büyük Mısır ülkesinde, her ailenin gururu yere serilmişti. Yaslıların feryatları ve inlemeleri havayı doldurdu. Kral ve saray mensupları, yüzleri bembeyaz kesilmiş bir halde ve elleriyle ayakları titreyerek, hüküm süren dehşete hayretle bakıyorlardı.”—Ellen G. White, Atalar ve Peygamberler, s. 280.

Firavun Mısır’ın mutlak gücünü ve tanrısını temsil ediyordu ve ilk doğan oğlu bir tanrı oğlu olarak kabul ediliyordu. İsis çocukları koruyan bir tanrıçaydı; Heket doğum sırasında kadınlarla ilgilenen bir tanrıçaydı; Min ise bir üreme tanrısıydı. Bunların yanı sıra Mısır’da birçok doğurganlık tanrısı bulunuyordu. Bütün bu tanrılar yaşayan Rab’bin karşısında güçsüzdüler. Musa şöyle diyor: “Var mı senin gibisi ilahlar arasında, ya RAB? Senin gibi kutsallıkta görkemli, heybetiyle övgüye değer, harikalar yaratan var mı?” (Çık. 15:11). Yitro daha sonra şu sözlerle tanıklık etmişti: “Artık biliyorum ki, RAB bütün ilahlardan büyüktür. Çünkü onların gurur duyduğu şeylerin üstesinden geldi” (Çık. 18:11).

Mısır’dan Çıkış 1. bölümde anlatıldığına göre, Mısırlılar İsrailliler’i zayıf düşürmek, onlara boyun eğdirmek ve aşağılamak için Firavun’un emriyle İsrail’in yeni doğan oğullarını öldürmüşlerdi. Şimdi de Tanrı’nın cezalandırması Mısır’ın ilk doğan oğullarını vuruyordu. İnsanlar ne ektilerse onu biçiyorlardı.

Kararlarımız ve gerçek davranışlarımız sonuçlar doğurur. Ve hepimizin tecrübe ettiği acı gerçek şudur ki, yanlış davranışlarımızın sonuçlarından yalnızca biz zarar görmeyiz. Başka insanlar, bazen çok sayıda insan, hatta masum insanlar da bundan zarar görür. Günahın doğası böyledir.

`Başkalarının günahları yüzünden ne gibi acılar çektiniz? Ya da sizin günahlarınız yüzünden başkaları ne şekilde acı çekti? Bizim yegâne umudumuz nedir?`