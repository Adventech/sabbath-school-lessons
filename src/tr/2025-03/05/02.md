---
title:  Bir Bela Daha
date:   27/07/2025
---

Peygamber Amos, “Egemen RAB kulu peygamberlere Sırrını açmadıkça bir şey yapmaz” (Amos 3:7) diyor. Tanrı, Musa peygamber aracılığıyla Firavun’a bundan sonra olacakları bildirdi. Firavun’a çok ciddi bir uyarı yapıldı. Bu, tüm bu felaketlerin Mısır’ın başına gelmesine neden olan gurur, sömürü, şiddet ve putperestlik üzerinde adil bir yargı olacaktı.

`Mısır’dan Çıkış 11:1-10 ayetlerini okuyun. Tanrı Mısır üzerindeki yargısını uygulamadan önce ne gibi bir uyarıda bulundu?`

Tanrı, yaşanan son olayları ve bunların ne anlama geldiğini düşünmesi için Mısır’a zaman verdi –üç gün süren karanlık (Çık. 10:23). Ayrıca onlara son açık uyarısını sundu – doğru olanı yapmaları için son bir fırsat.

Ancak Mısır’dan Çıkış 11:8 ayeti Musa’nın “firavunun yanından büyük bir öfkeyle” ayrıldığını söylüyor. Musa neden öfkeyle ayrılmış olabilir? Muhtemelen, Musa onuncu belanın büyük bir felakete yol açacağını ve bunun pek çok masum insanı etkileyeceğini biliyordu—bütün bunlar Firavun’un katı yürekliliği yüzündendi.Ayrıca, on sayısı Kutsal Kitap simgeciliğinde önemlidir. On sayısı doluluğu ya da bütünlüğü temsil eder. (On Emir’i ilahi ahlak yasasının eksiksiz bir açıklaması olarak düşünün.) Mısır’daki on bela Tanrı’nın adaletini ve cezalandırıcılığını tam olarak ortaya koyduğuna işaret etmektedir.

Tanrı Yargıç’tır ve O gurura, adaletsizliğe, ayrımcılığa, kibre, sömürüye, zalimliğe ve bencilliğe karşıdır. O acı çekenlerin, istismar edilenlerin, kötü muamele görenlerin ve zulme uğrayanların yanındadır. Tanrı, gerçekte O’nun sevgisinin bir başka ifadesi olan adaleti yerine getirecektir. (Bkz. Mez. 2:12, Mez. 33:5, Mez. 85:11, Mez. 89:14, Mez. 101:1, Yşa. 16:5, Yer. 9:24).

Bizler de hem sevgi dolu hem de adil olmak için elimizden gelenin en iyisini yapmalıyız. Ancak, şu ya da bu şekilde kolayca aşırı uçlara kayabiliriz. “Sevgiden” dolayı yanlışları, düzeltilmesi gereken şeyleri göz ardı ediyor olabiliriz. Ya da adaleti katı bir biçimde, çelik gibi sert şekilde uygulayabiliriz. Her iki uç da doğru değildir. Bunun yerine ideal olan şudur: “Adil davranmanızdan, sadakati sevmenizden ve alçakgönüllülükle yolunda yürümenizden başka Tanrınız Rab sizden ne istedi?” (Mika 6:8).

`Eğer kusursuz dengeyi sağlayamıyorsak (ki sağlayamayız), neden adalet yerine merhametten yana olmak daha iyidir? Ya da öyle midir?`