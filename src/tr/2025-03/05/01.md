---
title:  Fısıh
date:   26/07/2025
---

### Konuyla İlgili Metinler

Çık. 11:1–10, Mik. 6:8, Çık. 12:1–30, 1Ko. 5:7, Çık. 13:14–16, İbr. 11:28.

> <p>Hatırlama Metni</p>
> “Çocuklarınız size, ‘Bu törenin anlamı nedir?’ diye sorduklarında, ‘Bu RAB’bin Fısıh kurbanıdır’ diyeceksiniz, ‘Çünkü RAB Mısırlılar’ı öldürürken evlerimizin üzerinden geçerek bizi bağışladı’ ” (Mısır’dan Çıkış 12:26, 27).

Onuncu ve son bela düşmek üzereydi. Son uyarı verilmişti; artık nihai karar verilmeliydi. Bu gerçekten bir yaşam ya da ölüm meselesiydi. Sadece bireysel hayatlar değil, ailelerin refahı ve tüm ulusun geleceği söz konusuydu. Firavun ve görevlileri, birçok insanın hayatından veya ölümünden sorumlu olacaklardı. İsrail’in yaşayan Tanrısı’na karşı takınacağı tutum sadece kendi geleceğini değil, ulusunun geleceğini de belirleyecekti.

`Koşulların ağırlığının altında ezildiğimizde ve bir sonraki adımı ve yönümüzü seçmek zorunda kaldığımızda, ki bu seçim kendimizden başka pek çok kişinin yaşamını da büyük ölçüde etkileyebilir, nasıl hissediyoruz ve ne yapıyoruz?`

Tanrı doğru olanı yapmamız için bize bilgelik, anlayış ve güç vermeye fazlasıyla isteklidir (1Ko. 1:30, Flp. 2:13).

Ancak sorun şu ki, kendi inatçı yüreklerimizde her zaman doğru olanı yapmak istemiyoruz. Neyin doğru olduğunu biliyoruz ama onu yapmayı reddediyoruz. Mısır’dan Çıkış öyküsünde, bir adamın karşı konulamaz deliller varken bile Tanrı’ya boyun eğmeyi reddetmesi, kendisiyle birlikte pek çok başka kişinin başına felaket getirmiştir ve genellikle de böyle olmaktadır.

_*2 Ağustos Sebt Günü’ne hazırlık için bu haftanın konusunu çalışın._