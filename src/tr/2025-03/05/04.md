---
title:  Pesah
date:   29/07/2025
---

`Mısır’dan Çıkış 12:17-23 ayetlerini okuyun. Bu yeni bayramın kutlanmasında kanın işlevi nedir?`

Kurban edilen hayvanın kanı bu kutlamada anahtar bir unsurdur. Bu bayrama katılan herkes kesilen kuzunun kanını evlerinin kapı sövelerine sürmüştü. Bu şekilde, Tanrı’ya iman ettiklerini ve O’nun kendilerini kanla örtülmeyenlerin başına geleceklerden kurtaracağına inandıklarını göstermişlerdi.

Ne kadar güçlü bir müjde ifadesi!

Fısıh kuzusunun lekesiz olması gerekiyordu, çünkü o, “dünyanın günahını ortadan kaldıran Tanrı Kuzusu” İsa Mesih’e işaret ediyordu (Yu. 1:29) Hayvanın kanı çok önemli bir işlev görüyordu: Korunmayı simgeliyordu ve ölüm zamanında yaşamın işaretiydi.

“Bulunduğunuz evlerin üzerindeki kan sizin için belirti olacak. Kanı görünce üzerinizden geçeceğim. Mısır’ı cezalandırırken ölüm saçan size hiçbir zarar vermeyecek” (Çık. 12:13).

Müjde bütünüyle Fısıh Bayramı’nın kutlanmasıyla ilişkiliydi, çünkü bu kutlama sadece kölelikten kurtulup Vaat Edilmiş Ülke’ye gitmeye değil, aynı zamanda İsa Mesih’in günahlarımız için kurban olmasına ve O’nun erdemlerinin, O’nun kanıyla örtülmüş olan herkes için geçerli olmasına işaret ediyordu.

Yüzyıllar sonra Pavlus bu kutlamaya dönüp baktığında şöyle yazmıştır: “Yeni bir hamur olabilmek için eski mayadan arınıp temizlenin. Zaten mayasızsınız. Çünkü Fısıh kuzumuz Mesih kurban edildi” (1Ko. 5:7).

Maya çeşitli türlerde hamur hazırlamak için kullanılırdı. Kutsal Kitap’ta ilk olarak, İsrailliler’in Mısır’dan ayrılışının arifesinde mayasız ekmek hazırlanması sırasında bahsi geçmektedir. Ayrıca mayanın evlerinden de çıkarılması gerekiyordu (Çık. 12:8, 15-20; Çık. 13:3-7). Bu bağlamda maya günahın simgesiydi (1Ko. 5:6-8); bu nedenle Fısıh bayramı sırasında bir hafta boyunca kullanılmaması gerekiyordu.

Mayasız ekmek, tüm ayartmalara üstün gelmiş ve bizim için canını vermiş olan günahsız Mesih’in simgesidir (Yu. 1:29, 1Ko. 5:7, İbr. 4:15). Kanın içine batırılan “mercanköşkotu”, Tanrı’nın arındırıcı lütfunu simgeliyordu (Mez. 51:7). Kısacası, tüm Fısıh boyunca İsa’nın kurtarıcı işi ortaya konmaktaydı.

`Günahın kefaretini ödemek için Tanrı’nın Kendisi olan İsa’nın kanının gerekli olması, günahın gerçekten ne kadar kötü olduğu konusunda bize ne öğretmektedir?`