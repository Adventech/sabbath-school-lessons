---
title:  Meşalenin Devredilmesi
date:   30/07/2025
---

Mezmurcu çocuklarımızın Tanrı’yı ve O’nun sevgi dolu ilgisini nasıl tanıyabileceklerini şöyle ifade ediyor: “Yaptıkların kuşaktan kuşağa şükranla anılacak, güçlü işlerin duyurulacak” (Mez. 145:4). Bir aile başka bir aileye Tanrı’dan, O’nun muhteşem işlerinden ve öğretilerinden söz etmelidir; tüm bunlar Kutsal Kitap bilgisini başka bir kuşağa aktarmak içindir.

`Mısır’dan Çıkış 12:24-28 ayetlerini okuyun. Burada hangi önemli noktaya değiniliyor?`

İsrail’deki ilk öğretmenler anne babalardı ve onlar Mısır’dan Çıkış öyküsünü çocuklarına anlatacaklardı. Bu sadece geçmişte yaşanmış tarihsel bir anı olarak anlatılmamalı, uzun zaman önce yaşanmış olsa bile kendileri tecrübe etmiş gibi sunulmalıydı. Bu bayramı kutlayarak atalarıyla özdeşleşecekler ve tarih yeniden canlandırılarak hayata geçirilecekti. Baba şöyle diyecekti: “Ben Mısır’daydım, Mısır tanrılarının yenildiğini ve Mısır’ın başına gelen belaları gördüm ve özgür kılındım.” Mısır’dan Çıkış kitabında, anne babaların çocuklarının Fısıh Bayramı’yla ilgili sorularına nasıl cevap vermeleri gerektiği konusu iki kez vurgulanmıştır (bkz. Yas. 6:6-8 ve Çık. 13:14-16).

İsraillilerin, özgürlüklerini kutlamaları emredildiğinde henüz Mısır’da olduklarını hatırlamak önemlidir.O halde tüm kutlama bir iman eylemiydi. Talimatları aldıktan sonra, “İsrailliler eğilip tapındılar” (Çık. 12:27) ve ardından Fısıh talimatlarını yerine getirdiler.

Yasa’nın Tekrarı kitabında, İsrailoğulları’na öykülerini kendi yolculukları olarak özümseyebilecekleri bir şekilde anlatmaları hatırlatılmaktadır. Şu anlatımdaki toplumsal üsluba ve mevcut deneyime yapılan vurguya dikkat edin: “Atam göçebe bir Aramlı’ydı. Sayıca az kişiyle Mısır’a gidip orada yaşamaya başladı. Orada büyük, güçlü, kalabalık bir ulus oldu. Mısırlılar bize kötü davranarak baskı yaptılar. Bizi ağır işlere zorladılar. Atalarımızın Tanrısı RAB’be yakardık. RAB yakarışımızı duydu; çektiğimiz sıkıntıyı, emeği, bize yapılan baskıyı gördü. Bunun üzerine güçlü elle, kudretle, büyük ve ürkütücü olaylarla, belirtilerle, şaşılası işlerle bizi Mısır’dan çıkardı. Bizi buraya getirdi; bu toprakları, süt ve bal akan ülkeyi bize verdi” (Yas. 26:5-9).

Ayrıca, anne babaların Fısıh öyküsünü (ya da kutsal tarihteki herhangi bir olayı) çocuklarına anlatıp tekrarlayarak, Tanrı’nın kendileri ve halkları için yaptıklarını hatırlamalarına büyük ölçüde yardımcı olunacaktı. Bu anlatım, sadece dinleyenler için değil, anlatan için de derinleştirici bir hatırlatma görevi görecekti.