---
title:  Bıldırcın ve Man
date:   11/08/2025
---

Ne yazık ki, bu yolculuk öykülerinde tekrarlanan bir isyan kalıbı bulunmaktadır. İnsanlar, Tanrı’nın kudretli elinin geçmişte kendilerine yardım ettiğini ve sorunlarına çözüm sağladığını hızla unuttular.Mevcut sorunlarının onları nihai hedeflerine ve kendilerine vaat edilen harika geleceğe kör etmesine izin vermişlerdi. Bu, günümüzde de Tanrı’nın halkı arasında yaygın bir sorundur.

`Mısır’dan Çıkış 16:1-36 ayetlerini okuyun. İsrailliler’in homurdanmalarının nedeni neydi ve ardından ne oldu?`

Kutsal Kitap’taki ayartıların genellikle yiyeceklerle ilgili olduğunun farkına varmak önemlidir. Aden Bahçesi’nde, Düşüş yasaklanmış olan iyiyle kötüyü bilme ağacından yemekle ilgiliydi (Yar. 2:16, 17; Yar. 3:1-6). İsa’nın çölde ayartılması sırasında Şeytan’ın O’na ilk hamlesi yiyecek yoluyla olmuştu (Mat. 4:3). Esav terbiye etmediği iştahı yüzünden ilk doğan haklarını kaybetmişti (Yar. 25:29-34). İsrail’in itaatsizliği ne kadar sık yiyecek ve içecekle ilişkiliydi! Musa’nın sonraki kuşaklara şu hatırlatmada bulunmasına şaşmamalı:

“İnsanın yalnız ekmekle yaşamadığını, RAB’bin ağzından çıkan her sözle yaşadığını size öğretmek için yaptı bunu” (Yas. 8:3).

Man, elbette Tanrı’nın İsrailliler’e çölde geçirdikleri 40 yıl boyunca sağladığı göksel bir ekmekti. Bu armağan sayesinde onlara her şeyin Yaratıcısı ve Sağlayıcısı olduğunu öğretti. Ayrıca, onlara yedinci gün Sebti’ni nasıl tutacaklarını göstermek için de doğaüstü bir şekilde sağladığı manı kullandı.

Her hafta dört mucize gerçekleşiyordu: (1) Tanrı beş gün boyunca her gün man veriyordu; (2) Cuma günleri iki misli man veriliyordu; (3) man Cuma’dan Sebt gününe kadar bozulmuyordu; ve (4) Sebt günü hiç man dökülmüyordu. Tanrı halkın Sebt gününü hatırlaması ve o günde Tanrı’nın iyiliğini kutlamaları için sürekli olarak bu mucizeleri gerçekleştiriyordu. Tanrı şöyle dedi: Unutmayın, “size Şabat Günü’nü verdim“ (Çık. 16:29).

`İnsanlar yemek yemeyi sever. Yemek yemeyi sevecek şekilde yaratıldık. Topraktan çıkan çeşit çeşit yiyecekler (asıl besinimiz) Tanrı’nın sadece yemek yememizi istediğini değil, aynı zamanda yediklerimizden zevk almamızı da istediğini ortaya koymaktadır. O halde bu harika armağan, yani yiyecek (ve onu yemekten hoşlanmamız) nasıl istismar edilebilir?`