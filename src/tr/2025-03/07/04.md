---
title:  Kayadan Çıkan Su
date:   12/08/2025
---

Çölde bol suya ihtiyaç duyarsınız. Halkı geçimsiz olmasına, O’na güvenmemelerine ve hatta onlara su sağlama gücünü ve isteğini sınamış olmalarına rağmen, Tanrı bu sorunlarını çözdü. İmansızlık içinde geçmişe dönüp Mısır’ı özlediler.

`Mısır’dan Çıkış 17:1-7 ayetlerini okuyun. Halkın bu olaydan nasıl bir ders çıkarmış olması gerekiyordu?`

Musa bu yere “sınama” anlamına gelen Massa ve “tartışma” anlamına gelen Meriva adını verdi.Rab şikâyetlerine ve iman eksikliklerine rağmen halka su vermişti. Bu iki isim İsrailliler’e Tanrı’yı sınamamaları ve O’nunla tartışmamaları gerektiğini hatırlatmalıydı (İbr. 3:7, 8, 15). Tanrı’nın sadece varlığının değil, aynı zamanda gücünün ve yetkisinin de pek çok somut kanıtını görmüş olmalarına rağmen, O’nun aralarındaki varlığını cidden sorguluyorlardı.

“Kayaya vuran Musa’ydı, ancak bulut sütununda gizli olarak Musa’nın yanında duran ve hayat veren suyun akmasını sağlayan Allah’ın Oğlu’ydu. Yalnızca Musa ile ihtiyarlar değil, uzakta duran tüm topluluk da Rabb’in görkemini görüyordu; ancak bulut kaldırılsaydı onda ikamet eden Kişi’nin müthiş parlaklığı hepsini öldürebilirdi.” —Ellen G. White, Atalar ve Peygamberler, s. 298.

Su yaşamın simgesidir, çünkü su olmadan yaşam olmaz. Vücudumuzdaki her hücrenin suya ihtiyacı bulunmaktadır. Biz yüzde 60 sudan oluşuyoruz. Kemiklerimiz bile kısmen sudan oluşmaktadır. Bu nedenle, çölde onlara su sağlanması, İsrailliler için Tanrı’nın onların ihtiyaçlarıyla ilgilendiğinin ve O’na güvenebileceklerinin bir işaretiydi. Ama elbette itaat etmeleri gerekiyordu.

Yüzyıllar sonra Pavlus, 1. Korintliler 10:4 ayetinde, İsrailliler’in çölde yaşadıkları tecrübenin eşsiz olduğunu imanlılara hatırlatmıştır. Mesih’in Kendisi onlara sadece rehberlik etmekle kalmamış, aynı zamanda su sağlamış (Mez. 78:15, 16) ve diğer ruhsal ve fiziksel ihtiyaçlarını karşılamıştır. Pavlus şöyle demişti: “o kaya Mesih’ti.” Onlar için Mesih yaşam Kaynağı ve sonsuz yaşam Veren’di. Tanrı halkını kaya gibi sağlam bir şekilde yönetiyordu. O’na güvenilebilir, çünkü O vaatlerini yerine getirmekte asla başarısız olmaz.

`Şu anda hangi konularda Tanrı’ya güvenmeniz gerekiyor? O’nun isteğine boyun eğmeyi ve O’nun Kendi zamanında harekete geçmesini beklemeyi nasıl öğrenebilirsiniz? Bunu yapmak neden her zaman o kadar kolay değildir?`