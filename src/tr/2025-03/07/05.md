---
title:  Yitro
date:   13/08/2025
---

Musa, Reuel olarak da bilinen kayınpederi Yitro tarafından ziyaret edildi (Çık. 2:18). Yitro Musa’nın karısı Sippora’yı ve iki oğlu Gerşom ve Eliezer’i yanında getirdi.Musa gelmekte olduklarını duyunca, onları karşılamak üzere dışarı çıktı.

`Mısır’dan Çıkış 18:1-27 ayetlerini okuyun. Ulusun tarihindeki hangi önemli adımlar burada atıldı?`

Yitro Tanrı’nın İsrail için gerçekleştirdiği şaşırtıcı kurtuluşu duyduğu için gelmişti. “Musa İsrailliler uğruna RAB’bin firavunla Mısırlılar’a bütün yaptıklarını, yolda çektikleri sıkıntıları, RAB’bin kendilerini nasıl kurtardığını kayınbabasına bir bir anlattı” (Çık. 18:8).

Yitro, Tanrı’nın iyiliğini ve halkı yararına gerçekleştirdiği olağanüstü müdahaleleri överek şöyle dedi: “Sizi Mısırlılar’ın ve firavunun elinden kurtaran RAB’be övgüler olsun… Halkı Mısır’ın boyunduruğundan O kurtardı. Artık biliyorum ki, RAB bütün ilahlardan büyüktür. Çünkü onların gurur duyduğu şeylerin üstesinden geldi” (Çık. 18:10, 11).

Burada, Tanrı’nın halkı içinde gerçekleştirdiği işin, gerçek Tanrı’nın kim olduğuna ve halkı için neler yapabileceğine tüm uluslara tanıklık sunması gerektiği konusunda bir örnek görüyoruz.

Yitro gerçek Tanrı’yı öğrenirken bir yandan da kendisi Tanrı’nın halkına sunacak bir şeye sahipti: bilgece ve faydalı öğütler. Musa’nın yasal düzeni adil ve hakça ilkelerle oluşturması gerekiyordu. Ayrıca adanmış ve sadık yargıçlara, dürüst insanlara ihtiyacı vardı. Yitro bilgelikle şu nitelikleri sıraladı: (1) Tanrı’dan korkan, (2) güvenilir ve (3) haksız kazançtan nefret eden adamlar. Binler, yüzler, elliler ve onlardan oluşan farklı birimlerin başına iyi karaktere sahip yetenekli kişiler atanmalıydı. Bu şekilde Musa’nın yönetimdeki sorumluluğu azalacak ve önemli sorunlara odaklanabilecekti. Böylelikle halka daha etkili hizmet sunulacaktı.

Musa Yitro’nun bilge öğütlerini kabul etti (Çık. 18:24) ve farklı idari görevler için önderler atadı (ayrıca bkz. Yas. 1:9-18).

`Musa yaşlı adamı başından savabilir ve ona kendi işine bakmasını söyleyebilirdi. Ama öyle yapmadı. İbrani bile olmayan bu kişiyi dinlemeye istekli olmasından ne gibi önemli dersler çıkarabiliriz?`