---
title:  Yaşam Suyu ve Ekmeği
date:   14/08/2025
---

`1. Korintliler 10:11 ayetini okuyun. Pavlus bu olayların neden yazıya geçirildiğini söylüyor?`

Pavlus, İsraillilerin başına gelen her şeyin Mesih’in ardından gidenler için örnek ve uyarı olduğunu ve aynı sorunlardan kaçınmalarına yardımcı olacağını açıklıyor; yani bu örneklerden ders alacaklardı. Bu, “çağların sonuna” ulaşmış olan bizler için yerinde bir uyarıdır. Tanrı, doğru kararlar verebilmeleri ve O’nun öğretişini uygulayabilmeleri için imanlıları “güç, sevgi ve özdenetim” (2Ti. 1:6, 7) ile güçlendirmek üzere halkına Kutsal Ruh’u vermiştir. İsa Mesih yeni yaşam Kaynağı’dır (Yu. 14:6) ve sadece O bizi “diri, kutsal, Tanrı’yı hoşnut eden birer” kurbana dönüştürebilir. “Bu çağın gidişine uymayın; bunun yerine, Tanrı’nın iyi, beğenilir ve yetkin isteğinin ne olduğunu ayırt edebilmek için düşüncenizin yenilenmesiyle değişin” (Rom. 12:1, 2)

Daha sonraları İsa bu öykülerden, özellikle de man ve su öykülerinden dersler çıkarmış, bu simgeleri Kendisi, çölde onlara önderlik eden Kişi hakkında gerçekler öğretmek için kullanmıştır.

`Yuhanna 4:7-15 ve Yuhanna 6:31-51 ayetlerini okuyun. Burada Hristiyanlar olarak bizler için hangi gerçekler ortaya konmaktadır?`

Samiriyeli kadın Mesih’in ona başka hiçbir yerde bulamayacağı bir şey sunduğunu anlamıştı. Huzur, sevinç ve mutluluğa olan içsel susamışlık Tanrı’dan gelmektedir ve bu nedenle sadece Tanrı bu susuzluğu giderebilir (Mez. 42:1, 2).

Daha sonra İsa, man ile ilgili olarak, onu halka verenin Musa değil Tanrı olduğunu açıkladı. Şöyle dedi: “Yaşam ekmeği Ben’im. Bana gelen asla acıkmaz” (Yu. 6:35). İsa Kendisinin Yaşam Ekmeği olduğunu üç kez tekrarladı (Yu. 6:35, 41, 48).

Çöldeki man nasıl “gökten ekmek” idiyse (Yu. 6:31, 32), kayadan çıkan su da susuzluklarını gidermesi için Mesih’in armağanıydı. Bu fiziksel unsurların yanı sıra, ekmek ve suyun ruhsal bir önemi de vardı, çünkü İsa Mesih “yaşam ekmeği” (Yu. 6:35, 48) ve “yaşam suyudur” (Yu. 4:10, 11, 14; Yu. 7:37, 38). O halde ruhsal susuzluğumuz ve açlığımız ancak O’nda gerçekten karşılanabilir.