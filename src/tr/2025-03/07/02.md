---
title:  Acı Sular
date:   10/08/2025
---

Kutsal Kitap öykülerinde iyi ya da kötü farklı rolleri farklı karakterler üstlenmektedir ve olay örgüsüne, yerlere, zamana ve kötü adamlara çok dikkat etmemiz gerekmektedir. Ancak bir öyküdeki en önemli unsur genellikle çözüm ve çıkarılan derslerdir. Bu öykülerde de durum farklı değil.

Bölümlerde görüldüğü üzere, Tanrı Sorun Çözücü ve Barışı Sağlayandır; ancak insanların imansızlığı O’nun işini zorlaştırmaktadır. İbraniler sürekli olarak şikayet etmeleri ve itaatsizlikleri nedeniyle ciddi sorunlar, hatta felaketler yaşadılar. İnançsızlıkları ve tövbe etmemeleri yüzünden başlarına birçok sıkıntı getirdiler.

`Mısır’dan Çıkış 15:22-27 ayetlerini okuyun. Kızıldeniz’i geçtikten sonra gerçekleştirilen ilk mucizenin arka planında ne vardı?`

İsraillilerin ilk iman sınavı, sert, sıcak ve kuru çöl ortamı göz önüne alındığında şaşırtıcı olmayan bir şekilde, su ihtiyacıyla ilişkiliydi. Üç gün süren yolculuktan sonra halk nihayet su buldu, ama su içilemez durumdaydı. Mara “acı” anlamına gelmektedir. Su acı olduğu için İsrailliler’in onlara bakan Rablerine olan imanları çabucak sarsıldı. Ancak Tanrı merhametle karşılık verdi ve ilk mucize bir ağaç parçasıyla gerçekleştirildi. Elbette suyu tatlı ve içilebilir hale getiren ağaç parçası değil, Rab’di. Halkın önemli dersler alması gerekiyordu: (1) Rab’bin zamanlamasını beklerken sabırlı olmalıydılar ve (2) Tanrı’nın insanlarla işbirliği yaparak işler gerçekleştirdiğini öğrenmeliydiler.

Ancak İsrailoğulları pek çok şeyi olağan kabul etmeye başladılar ve Tanrı’nın kendileri için gerçekleştirdiği büyük mucizeleri çabucak unuttular; oysa bu mucizeler için tutkuyla O’na övgüler sunmuşlar ve şöyle demişlerdi “Var mı senin gibisi ilahlar arasında, ya RAB? Senin gibi kutsallıkta görkemli, heybetiyle övgüye değer, harikalar yaratan var mı? “ (Çık. 15:11).

Yine de, onların homurdanmalarına rağmen, Tanrı İsrailliler’e Mısırlılar’a musallat olan “hastalıkların hiçbirini” (Çık. 15:26) vermeyeceğine dair söz verdi. Onları koruyacaktı. Bu vaadi ancak O’na sadık kalmaları koşuluyla tecrübe edebilirlerdi.

`Geçmişte hangi denemeleri ve zorlukları üzerinize çektiniz? O’nunla işbirliği yaptığınız takdirde Tanrı’nın sizin yararınıza çalışmaya devam edeceğini bilmek sizi nasıl teselli edebilir?`