---
title:  İlahi “BEN”
date:   15/07/2025
---

Zavallı Musa! Önce Firavun tarafından azarlandı, şimdi de kendi halkı onu lanetliyordu.

Bunun üzerine Musa şikâyetini Tanrı’ya iletti. İsrailliler’in durumunun kötüleşmesinden duyduğu üzüntü ve hayal kırıklığı içinde şöyle sordu: “Ya Rab, niçin bu halka kötü davrandın?... Beni bunun için mi gönderdin? Senin adına firavunla konuşmaya gittim gideli firavun bu halka kötü davranıyor. Sen de kendi halkını kurtarmak için hiçbir şey yapmadın” (Çık. 5:22, 23). Musa’nın Rab’den hoşnut olmadığı çok açıktı ve şartlar göz önünde bulundurulduğunda,bu anlaşılabilirdi.

Ancak Tanrı’nın yanıtı güçlü oldu. O, harekete geçecekti, hem de çok kararlı bir şekilde. “Firavuna ne yapacağımı şimdi göreceksin” (Çık. 6:1).

`Mısır’dan Çıkış 5:22–6:8 ayetlerini okuyun. Tanrı Musa’ya nasıl karşılık verdi ve burada hangi önemli teolojik gerçekler ortaya konmaktadır?`

Tanrı artık sadece konuşmakla kalmayacak, halkının yararına güçlü bir şekilde müdahale edecekti. Musa’ya birkaç önemli gerçeği hatırlattı: (1) Ben RAB’bim; (2) senin atalarına göründüm; (3) onlarla antlaşmamı yaptım; (4) Kenan ülkesini onlara vereceğime söz verdim; (5) İsrailoğulları’nın iniltilerini duydum ve (6) size Vaat Edilmiş Ülke’yi vereceğime dair antlaşmamı hatırladım.

İlahi “BEN”in tekrarlandığına dikkat edin. BEN, Tanrınız Rab, BEN bunu ve bunu yaptım ve bu yüzden vaat ettiğim şeyi sizin için gerçekleştireceğime güvenebilirsiniz.

Rab daha sonra büyük bir ciddiyetle İsrail için dört büyük şey yapacağını duyurdu, çünkü O onların yaşayan Rab’bidir: (1) “Sizi Mısırlılar’ın boyunduruğundan” çıkaracağım (2) Sizi “onların kölesi olmaktan kurtaracağım” (3) “Onları ağır biçimde yargılayacak ve kudretli elimle sizi özgür kılacağım” ve (4) “Sizi kendi halkım yapacak ve Tanrınız olacağım” (Çık. 6:6, 7).

Bu dört ilahi eylem O’nun halkıyla olan ilişkisini güvence altına alıyor ve yeniden tesis ediyordu. Tanrı tüm bu faaliyetlerin Öznesi’dir ve İsrailliler de tüm bu faydaların ve lütfun alıcıları konumundadır. Tanrı bu armağanları sevgisinden dolayı karşılıksız olarak sunmaktadır; bunu o zaman onlara yapmıştır ve şimdi de bizim için yapmaktadır.

`Kutsal Kitap’taki başka hangi karakterler haklı nedenlerle Tanrı’nın karşısında şikâyet ederek feryat etmişlerdir? Neden zaman zaman içinizi Tanrı’ya dökmeniz ve hatta durumunuzdan şikâyet etmenizde bir sakınca yoktur? Fakat neden bunu daima iman ve güven içinde yapmalısınız?`