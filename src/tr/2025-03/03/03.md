---
title:  Sert Bir Başlangıç
date:   14/07/2025
---

Musa, Rab’bin kendisine verdiği görevin kolay olmayacağını hem de en başından beri biliyor olsa da (bu yüzden bu görevden kaçmaya çalışmıştı), muhtemelen onu neyin beklediğine dair hiçbir fikri yoktu.

`Mısır’dan Çıkış 5:3-23 ayetlerini okuyun. Musa ve Harun’un Kutsal Kitap’ta geçen Firavun’la ilk görüşmelerinin sonucu ne oldu?`

Firavun’a gitmeden önce Musa ve Harun İsrail’in ileri gelenlerini ve halkını topladılar, onlara Tanrı’nın sözlerini söylediler ve onlara Tanrı’nın belirtilerini gösterdiler, bunun sonucunda İsrail halkı Rab’bin kendilerini kölelikten kurtaracağına inandı. Bunun üzerine Rab’be tapındılar (Çık. 4:29-31). Beklentiler çok yüksekti: Rab İbrani halkını içinde bulundukları esaretten kurtaracaktı – sonunda!

Daha sonra Musa Tanrı’nın talepleriyle Mısır kralına gitti ve İsrailliler için işler daha da kötüleşti. Çektikleri acılar arttı ve günlük işleri daha ağır ve zahmetli hale geldi. Tembellikle suçlandılar; onlara daha sert davranıldı ve hizmetleri zaten ağır olan işler daha da zor bir hale geldi.

Önderleri mutlu değildi. Onlarla Musa ve Harun arasındaki yüzleşme oldukça çirkindi ve (daha sonra göreceğimiz üzere) Musa’nın gelecek yıllarda kendi halkıyla yaşayacağı türden anlaşmazlıkların bir habercisiydi.

`Mısır’dan Çıkış 5:21 ayetini okuyun ve sonra kendinizi Musa ve Harun’un karşısına çıkan bu adamların yerine koyun. Neden böyle bir şey söylediler?`

Musa’ya neden kızgın olduklarını anlamak o kadar da zor değil (“RAB yaptığınızı görsün, cezanızı versin!” dediler). Musa’nın onları Mısırlılar’dan kurtarmak için geldiğini düşünüyorlardı, Mısırlılar’ın yönetimindeki yaşamlarını daha da zorlaştırmak için değil.

Dolayısıyla Musa ve Harun Mısırlılarla uğraşmanın yanı sıra kendi halklarıyla da uğraşmak zorunda kaldılar.

`Kaçınılmaz olarak ortaya çıkan anlaşmazlıklarda sizin ve diğer kişilerin yerel kilise önderleriyle iletişim kurabilmenizin daha iyi yoları nelerdir?`