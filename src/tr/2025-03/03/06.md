---
title:  Firavuna Karşı Tanrı Gibi
date:   17/07/2025
---

`Mısır’dan Çıkış 6:28-7:7 ayetlerini okuyun. Rab Musa’nın itirazına nasıl karşılık veriyor?`

Tanrı Kendisini Musa’ya Yahve diye tanıttı, bu da O’nun kişisel ve yakın Tanrı, halkının Tanrısı ve onlarla antlaşmaya dayalı bir ilişkiye giren Tanrı olduğu anlamına gelmektedir.

Bu içkin Tanrı yeniden Musa’ya gidip Firavun’la konuşmasını emretti. Kendine güveni olmayan Musa yine itiraz etti: “Firavun beni nasıl dinler?” Burada sadece Musa’nın alçak gönüllülüğünü değil, aynı zamanda o ana kadar pek de iyi ilerlemeyen bu görevden kurtulma isteğini de bir kez daha görüyoruz.

“Tanrı Musa’ya tekrar Firavun’a gitmesini emrettiğinde, Musa kendine güvensizlik gösterdi. Burada Musa’nın konuşma yeteneğinden yoksun olduğunu ifade etmek için kullanılan ‘aral sepatayim’ ifadesi (6:12, 30), Mısır’dan Çıkış 4:10 ayetindeki ‘dili ağır’ ifadesine benzemektedir.”—Andrews Kutsal Kitap Yorumu: Eski Ahit, “Mısır’dan Çıkış”, s. 205.

Tanrı merhamet ederek Musa’ya yardım etmesi için Harun’u görevlendirdi. Musa Harun’a söyleyecek, o da yüksek sesle Firavun’a bildirecekti; böylece Musa Mısır kralının karşısında Tanrı rolünü oynayacak, Harun da onun peygamberi olacaktı.

Bu öykü bir peygamberin işlevi konusunda kusursuz bir tanım sunmaktadır. Peygamber Tanrı’nın sözcüsüdür; Tanrı’nın sözünü insanlara iletmek ve yorumlamak için O’nun ağzından konuşmaktadır. Musa’nın Harun’a söyleyip Harun’un bunu Firavun’a bildirmesi gibi, Tanrı da bir peygamberle iletişim kurar ve o da daha sonra Tanrı’nın öğrettiklerini halka tebliğ eder. Bu sözlü olarak, yüz yüze olabilir; ya da en yaygın şekilde yapıldığı gibi, peygamber Tanrı’dan mesajı almış ve sonra onu yazıya dökmüştür.

Tanrı ayrıca Musa’ya Firavun’la görüşmesinden ne bekleyebileceğini de açıkladı. Bu görüşmenin gergin olacağı ve uzun süreceği konusunda onu uyardı. Tanrı ikinci kez Musa’ya Firavunun çok inatçı olacağını ve yüreğini katılaştıracağını belirtti (Çık. 4:21, Çık. 7:3). Ancak sonuç iyi olacaktı, çünkü Mısırlılar O’nun RAB olduğunu anlayacaklardı (Çık. 7:5). Yani, ardından gelen kargaşanın içinde bile Tanrı yüceltilecekti.

`Musa’nın Tanrı’nın kendisinden yapmasını istediği şeyi yapmamak için mazereti kalmamıştı. Tanrı’nın bizden yapmamızı istediğini bildiğimiz şeylerden kurtulmak için hangi mazeretlere sığınıyor olabiliriz?`