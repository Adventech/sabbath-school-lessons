---
title:  Sünnetsiz Dudaklar
date:   16/07/2025
---

Rab gerçekten de yapacağı şeyler hakkında Musa’ya bazı etkili vaatler vermişti. Bu karşılaşma Musa’yı cesaretlendirmiş olsa da, halkından aldığı tepki düşünüldüğünde cesareti muhtemelen kısa sürmüştür.

`Mısır’dan Çıkış 6:9-13 ayetlerini okuyun. Bundan sonra ne oldu ve bu öyküden yaşamlarımızda hayal kırıklığı yaşadığımız ve zorluk çektiğimiz zamanlar hakkında ne gibi dersler çıkarabiliriz?`

İbraniler yaşadıkları üzüntü, ıstırap ve ağır işlerden dolayı öylesine umutsuzdular ki, Musa’nın Tanrı’nın vaat ettiklerini yerine getirmek için harekete geçeceğine dair teselli edici sözlerini dinlemediler. Bu vaatlerin yerine gelmesini çok uzun süre beklemişler ancak beklentileri karşılanmamıştı. Şimdi neden farklı olsundu ki? Cesaretlerini ve umutlarını kaybediyorlardı, bu daha da acı bir hal almıştı çünkü belki de tüm yaşamları boyunca ilk kez gerçek bir kurtuluş umudu görmüşlerdi.

Yine de, kim benzer bir durumda kalmamıştır ki? Kim hayatının bir anında bunalıma girmemiş, hayal kırıklığına uğramamış, tatmin olmamış, hatta Tanrı tarafından terk edilmiş hissetmemiştir?

Eyüp’ün öyküsünü hatırlıyor musunuz? Peki ya kötüler refah içindeyken doğru insanların çektiği acılarla ilgili kafasındaki sorularla boğuşan mezmur yazarı Asaf’a ne demeli? Yine de, çektiği sıkıntılara rağmen, Asaf en güzel iman itiraflarından birine sahiptir: “Yine de sürekli seninleyim, sağ elimden tutarsın beni. Öğütlerinle yol gösterir, beni sonunda yüceliğe eriştirirsin. Senden başka kimim var göklerde? İstemem senden başkasını yeryüzünde. Bedenim ve yüreğim tükenebilir, ama Tanrı yüreğimde güç, bana düşen paydır sonsuza dek” (Mez. 73:23-26).

Kutsal tarih boyunca Tanrı, halkına onların yanında olduğuna dair güvence vermiştir (Yşa. 41:13, Mat. 28:20). Onlara esenliğini, tesellisini vermiş ve yaşamın zorluklarını aşmaları için onları güçlendirmiştir (Yu. 14:27; Yu. 16:33; Flp. 4:6, 7).

Antlaşma ifadesi, “Sizi kendi halkım yapacak ve Tanrınız olacağım” (Çık. 6:7), Rab’bin halkıyla kurmak istediği yakın ilişkiyi ifade etmektedir.

`“Sizi kendi halkım yapacak ve Tanrınız olacağım” (Çık. 6:7) ifadesi üzerinde düşünün. Burada söz konusu olan toplumsal bir ilişki olsa da, bu her birimiz için bireysel olarak ne şekilde geçerlidir ve bu ilişki günlük yaşamlarımızda nasıl ortaya konmalıdır? (Ayrıca bkz. 2Ko. 6:16.)`