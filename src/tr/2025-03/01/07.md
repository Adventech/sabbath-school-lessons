---
title:  Ek Çalışma
date:   04/07/2025
---

Ellen G. White, Geçmişten Sonsuzluğa 1. Cilt’ten, 133-141 sayfaları arasındaki “Musa, Tanrı Halkının Önderi” bölümünü okuyun; bu bölüm size bu hafta incelediğimiz Kutsal Kitap bölümüyle ilgili önemli kavrayışlar sağlayacaktır.

Kutsal Kitap ayeti şöyle diyor, “ebeler Tanrı’dan korkan kimselerdi, Mısır Kralı’nın buyruğuna uymayarak erkek çocukları sağ bıraktılar” (Çık. 1:17). Ellen G. White ebelerin sadakati ve Mesih umudu konusunda şu isabetli yorumu yapıyor: “İşleri nedeniyle emri yerine getirebilecek olan kadınlara İbrani çocukları doğar doğmaz öldürmeleri emri verildi. Bunun arkasındaki itici güç Şeytan’dı. İsrailliler arasından bir kurtarıcı çıkacağını biliyordu; kralı onların çocuklarını yok etmeye yönlendirerek ilahî tasarıyı boşa çıkarmayı umuyordu. Ancak kadınlar Allah’tan korkuyorlardı ve acımasız talimatı uygulamadılar. Rab onların davranışlarını onayladı ve onları zenginleştirdi.”—Ellen G. White, Atalar ve Peygamberler, s. 242.

Tüm bu olaylardaki iyi haber, Şeytan’ın planlarına rağmen, Tanrı’nın galip gelmiş ve düşmanı alt etmek için sadık insanları kullanmış olmasıdır. İsa’nın “bu dünyanın egemeni” diye adlandırdığı düşmanımızın topraklarında yaşıyoruz (Ef. 2:2; Yu. 14:30). Şeytan bu konumunu Âdem’den zorla almış, ancak İsa Mesih yaşamı ve çarmıhtaki ölümü sayesinde onu yenilgiye uğratmıştır (Mat. 4:1-11, Yu. 19:30, İbr. 2:14). Bu çocukları öldürme girişiminde görüldüğü üzere, Şeytan hâlâ hayatta ve etkin olsa da, onun infazı kesinleşmiştir (Yu. 12:31; Yu. 16:11; Va. 20:9, 10, 14). İyi haber şu ki, yaşamın zorlukları Tanrı’nın lütfuyla aşılabilir (Flp. 4:13). Bu lütuf bizim tek umudumuzdur.

**Tartışma Soruları:**

`Tanrı İbranilerin Mısır’da yaşamasına ve baskı görmesine neden izin verdi? Tanrı’nın onlar yararına müdahale etmesi neden bu kadar uzun sürdü? Unutmayın ki her insan sadece yaşadığı sürece sıkıntı çekmiştir. Yani ulusun yaşadığı sıkıntılar uzun sürmüştü, ancak her bir kişi sadece yaşadığı süre boyunca acı çekmişti. Genel olarak insanın çektiği acıları anlamaya çalışırken bu ayrımı yapmak neden önemlidir?`

`Tanrı’nın Musa’nın Mısırlı’yı öldürmek gibi öfkeyle gerçekleştirdiği bir eylemi nasıl kullanabildiğiyle ilgili daha derinlemesine düşünün. Musa’nın bunu yapmadığını farz edelim. Bu İbraniler’in nihayetinde Mısır’dan kaçamayacakları anlamına mı gelirdi? Akıl yürütmenizi açıklayın.`