---
title:  İbrani Ebeler
date:   01/07/2025
---

Yaratılış kitabındaki öğretileri önceden kabul etmeden Mısır’dan Çıkış kitabını anlamak mümkün değildir. Yahudiler Mısır’a göç etmiş ve büyük bir refah ve barış döneminden sonra köleleştirilmişlerdi.

Ancak Tanrı, bazen öyle görünmüş olsa da, halkını sorunlarıyla baş başa bırakmamıştı. İbrani halkından pek çok kişinin içinde bulundukları durum yüzünden umutsuzluğa kapıldığına şüphe yok. Yine de, sıkıntı anında Tanrı kudretli eliyle yardıma gelmiştir. Rabbimiz ardından gidenleri şöyle cesaretlendiriyor: “Sıkıntılı gününde seslen bana, seni kurtarırım, sen de beni yüceltirsin” (Mez. 50:15).

`Mısır’dan Çıkış 1:9-21 ayetlerini okuyun. Sadık ebeler hangi anahtar rolü oynadılar ve tarihte neden hatırlanıyorlar?`

Mısır’dan Çıkış kitabında hiçbir firavunun adı geçmemektedir. Sadece “kral” anlamına gelen “Firavun” unvanını taşımaktadırlar. Mısırlılar Firavun’un yeryüzündeki bir tanrı, tanrı Ra’nın (ya da Osiris veya Horus’un) oğlu olduğuna inanıyorlardı. Ra en yüce Mısır tanrısı, güneş tanrısının kendisi olarak kabul ediliyordu.

Yine de tüm gücüne rağmen bu “tanrı” ebeleri inançlarına aykırı davranmaya zorlayamamıştı. Aslında, ismi bilinmeyen Firavun’un aksine, iki ebenin isimleri Şifra ve Puah’tır (Çık. 1:15); Rab’den korktukları için çok saygı görmektedirler. Tanrı’ya dünyevi bir yöneticinin emirlerinden daha çok saygı duydukları için firavunun zalim buyruğunun onlar üzerinde hiçbir etkisi olmamıştır (ayrıca bkz. Elç. 5:29). Bu nedenle Tanrı onları kendi büyük aileleriyle bereketlemiştir. Sadakatin ne kadar güçlü bir tanıklığı. Bu kadınlar, ilahiyat hakkında çok az şey biliyor olmalarına rağmen, sadece neyin doğru olduğunu bilmekle kalmamış, aynı zamanda doğru olanı yapmayı da seçmişlerdir.

Firavun planının başarısız olduğunu görünce, Mısırlılara İbranilerin doğurduğu tüm erkek bebekleri öldürmelerini emretti. Onları Nil Nehri’ne atacaklardı, muhtemelen Nil’in tanrısı ve aynı zamanda bir bereket tanrısı olan Hapi’ye bir sunu olarak. (Yahudilerin sadece Yahudi oldukları için öldürülmesi ilk kez bu olayda kayıtlara geçmiştir). Ölüm fermanının amacı İbranilere boyun eğdirmek, tüm erkek soyunu yok etmek, kadınları Mısır ulusuna kaynaştırmak ve böylelikle Firavun’un İbranilerin kendi ulusu için oluşturduğuna inandığı tehdidi sona erdirmekti.

`Ebeler sadece doğru davranışın ne olduğunu bilmekle kalmadılar, aynı zamanda onu uyguladılar. Burada bizim için verilen açık mesaj nedir?`