---
title:  Planlarda Değişiklik
date:   03/07/2025
---

`Mısır’dan Çıkış 2:11-25 ayetlerini okuyun. Musa’nın yaşamının tüm gidişatını değiştirecek hangi olaylar hızla gerçekleşti? Bu öyküden ne gibi dersler çıkarabiliriz?`

Musa ne yapacaktı? Mısır’ın çekiciliğine ve sarayın zevklerine yenik mi düşecekti, yoksa sıkıntı içindeki halkıyla birlikte zorluklara mı göğüs gerecekti? Olaylar çok geçmeden onu bir karar vermeye zorladı.

“Firavun olayı duyunca Musa’yı öldürtmek istedi. Ancak Musa ondan kaçıp Midyan yöresine gitti. Bir kuyunun başında” oturdu (Çık. 2:15).

Öldürme olayından sonra Musa’nın, en azından Mısır’da kalmak gibi bir seçeneği kalmamıştı. Böylece, Mısır tahtına çıkma ve bir “tanrı” olma planları her ne idiyse, bu planlar çabucak sona erdi. Musa bir tanrı, ama sahte bir tanrı olmak yerine, gerçek Tanrı’ya kulluk edecekti. Hiç kuşkusuz, kaçarken gelecekte kendisini nelerin beklediğine dair hiçbir düşüncesi yoktu.

“Mesele [Musa’nın Mısırlıyı öldürmesi] Mısırlılar arasında hızla yayıldı ve çok geçmeden büyük ölçüde abartılmış bir halde Firavun’un kulağına da gitti. Krala bu hareketin büyük anlam taşıdığı söylendi; Musa halkını Mısırlılara karşı kışkırtmayı tasarlıyor, hükümeti devirerek tahta kendisi geçmek istiyordu; o yaşadığı müddetçe de krallık güvencede olamayacaktı. Hükümdar hemen Musa’nın öldürülmesine karar verdi; ancak o [Musa] bu tehlikeyi sezerek kaçtı ve Arabistan’a doğru gitti.” —Ellen G. White, Atalar ve Peygamberler, s. 247.

Musa 120 yıl yaşadı (Yas. 34:7) ve hayatı her biri 40 yıllık üç bölüme ayrılabilir. İlk 40 yıl Mısır’da, büyük bölümü kraliyet sarayında geçti. İkinci 40 yılını Midyan yöresinde Yitro’nun evinde geçirdi.

Ancak Musa’nın ilk beş kitabının (ve bu çeyreğin) büyük kısmını işgal eden, onun son 40 yılıdır ve İsrail’in putperestliğe saplanmış dünyaya gerçek Tanrı’nın doğasını ve karakterini açıklayarak tanıklık etmeye çağrılmasının öyküsünü anlatmaktadır (bkz. Yas. 4:6-8).

`Musa’nın Mısırlıyı öldürmesi Tanrı’nın planı mıydı? Eğer değilse, bu öykü Tanrı’nın herhangi bir durum karşısında nasıl hükmünü geçirebileceği ve bunu kendi amaçları için kullanabileceği konusunda bize ne öğretiyor? Romalılar 8:28 ayeti bu önemli gerçeği anlamamıza nasıl yardımcı olabilir?`