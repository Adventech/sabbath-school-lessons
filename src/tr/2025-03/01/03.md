---
title:  Tarihsel Arka Plan
date:   30/06/2025
---

Yakup’un ailesi Kenan ülkesinde kıtlık yaşadıktan sonra Mısır’a vardıklarında (Yaratılış 46), Mısır kralı Yusuf ve onun Mısırlılar için yaptıkları sayesinde İbranilere karşı dostça davranmıştı.

Firavun Yusuf’a şöyle demişti, “ ‘Seni bütün Mısır’a yönetici atıyorum.’ Sonra mührünü parmağından çıkarıp Yusuf’un parmağına taktı. Ona ince ketenden giysi giydirdi. Boynuna altın zincir taktı. Onu kendi yardımcısının arabasına bindirdi. Yusuf’un önünde, ‘Yol açın!’ diye bağırdılar. Böylece firavun ona bütün Mısır’ın yönetimini verdi” (Yar. 41:41-43).

`Böylesine zor bir girişten sonra Yusuf’un Mısır’daki şaşırtıcı başarısının anahtarı neydi? (Yar. 37:26-28 ve Yar. 39:2, 21 ayetlerini okuyun).`

Yusuf öyküsünün en akla yatkın tarihsel zemini şudur: Mısır’dan Çıkış 1:8 ayetinde sözü geçen, “Yusuf hakkında bilgisi olmayan” yeni kral Ahmose’dir (M.Ö. 1570 - 1546). Ardından İsraillilerden korkan ve onlara zulmeden hükümdar I. Amenhotep (M.Ö. 1546 - 1526) gelmektedir. Daha sonra I. Thutmose (M.Ö. 1525 - 1512) tüm İbrani erkek çocukları için ölüm fermanı çıkarmıştır. Musa’yı evlat edinen prenses ise onun kızı Hatşepsut’tur (M.Ö. 1503 - 1482). Bir süre Hatşepsut’un vekili olan Firavun III. Thutmose (M.Ö. 1504 - 1450) ise Mısır’dan Çıkış döneminin firavunudur.

Mısır’dan Çıkış, en güvenilir hesaplamalara göre M.Ö. 1450 yılının Mart ayında gerçekleşmiştir (bkz. William H. Shea, “Mısır’dan Çıkış’ın Tarihi,” Uluslararası Standart Kutsal Kitap Ansiklopedisi, 2. cilt, s. 230-238). Mısır’dan Çıkış dönemini anlamak için aşağıdaki Kutsal Kitap ayetlerini inceleyin: Yar. 15:13-16; Çık. 12:40, 41; Hak. 11:26; ve 1Kr. 6:1 (ayrıca bkz. Elç. 7:6; Gal. 3:16, 17).

Mısır’dan Çıkış’ın ilk bölümü, Yusuf’un babası Yakup’un tüm ailesiyle birlikte Mısır’a gelişinden Firavun’un verdiği ölüm fermanına kadar geçen çok uzun bir dönemi kapsamaktadır. Tam olarak kaç yıl geçtiği konusunda bazı tartışmalar olsa da, önemli olan, halkı yabancı bir ülkede köleleştirilmiş olsa bile, Rab’bin onları unutmamış olmasıdır.

Yani, o dönemde Mısır’da yaşayan İbraniler’le ilgili pek çok ayrıntı en azından şimdilik gizliliğini koruyor olsa da (bkz. 1Ko. 13:12), Tanrı’nın karakterinin ifşası Kutsal Yazı’nın tamamında olduğu gibi bu kitabın sayfalarında da parıldamaya devam etmektedir. İşler ne kadar kötü görünürse görünsün, Tanrı’nın her zaman orada olduğundan ve kendimizi ne kadar kötü bir durumda bulursak bulalım O’na güvenebileceğimizden emin olabiliriz.