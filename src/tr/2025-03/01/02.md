---
title:  Tanrı’nın Mısır’daki Halkı
date:   29/06/2025
---

Mısır’dan Çıkış kitabının İbranice adı Şemot’tur, bu kadim metnin giriş sözcüklerine bakılırsa, bu “adlar” anlamına gelmektedir. Kitap, “...adları şunlardır” diye başlar. Atamız Yakup’un ailesinin isimleri hemen başlangıçta sıralanır.

`Mısır’dan Çıkış 1:1-7 ayetlerini okuyun. Burada hangi önemli gerçek bulunmaktadır?`

Mısır’dan Çıkış kitabı Tanrı’nın bereketlemesini hatırlatarak başlıyor. Atamız Yakup ve ailesi Mısır’a yerleştiklerinde sadece 70 kişiydiler (Yar. 46:27, Çık. 1:5), ancak İsraillilerin “soyları arttı; üreyip çoğaldılar, gittikçe büyüdüler, ülke onlarla dolup taştı” (Çık. 1:7). Ancak Mısır’dan Çıkış sırasında, “kadın ve çocukların dışında altı yüz bin kadar erkek” vardı (Çık. 12:37).

`Mısır’dan Çıkış 1:8-11 ayetlerini okuyun. Mısır’dan Çıkış sırasında İsrailliler’in içinde bulunduğu durum neydi?`

Kutsal Kitap metni İsrailoğulları’nın Mısır’daki öyküsünü karanlık bir tabloyla resmediyor. Mısır’dan Çıkış kitabı, İsraillilerin Mısırlı angaryacılar tarafından köleleştirilmeleri ve onların İbranilere yaptırdıkları bunaltıcı işlerle başlıyor. Ancak Mısır’dan Çıkış kitabı, Tanrı’nın İsrail ordugâhının merkezinde, Buluşma Çadırı’ndaki huzurlu ve rahatlatıcı varlığıyla sona eriyor (bkz. Mısır’dan Çıkış 40). Bu iki ters kutup arasında Tanrı’nın kazandığı zafer anlatılmaktadır. Rab’bin kötülüğün güçleri karşısında kazandığı muhteşem zafer, halkını kölelikten kurtarması, Kızıldeniz’i açması ve o zamanın en güçlü ordusunu yenmesiyle ortaya konuluyor.

Öykü şaşırtıcı bir şekilde, zalimler “baskı yaptıkça İsrailliler daha da çoğalarak bölgeye yayıldılar” diyor (Çık. 1:12). Yani, insanların çevirdiği oyunlar ne olursa olsun, Tanrı yine de egemendir ve koşullar en azından insani bakış açısıyla umutsuz görünse bile O halkını kurtaracaktır.

`Yusuf’u tanımayan yeni bir kral ortaya çıkmıştı. Bu öykü bize koşulları, özellikle de olumlu koşulları asla kanıksamamamız gerektiği konusunda ne söylüyor?`