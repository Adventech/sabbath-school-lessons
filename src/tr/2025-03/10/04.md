---
title:  İtaat Etme Gücü
date:   02/09/2025
---

`Hezekiel 36:26-28 ayetlerini okuyun. İtaat yaşamlarımızda nasıl gerçekleşiyor?`

İsrailliler tam üç olayda coşkuyla Tanrı’ya itaat edeceklerini söylediler (Çık. 19:8; Çık. 24:3, 7). Kutsal Kitap biz insanların zayıf, bozuk, kırılgan ve günahkâr olduğumuzu öğretiyor olsa da itaat önemlidir. Bu üzücü gerçek sadece eski İsrail tarihi aracılığıyla değil, O’nun tüm halkının tarihi aracılığıyla ortaya konmuştur.

O halde biz nasıl sadakatle Tanrı’nın ardından gitme yetisine sahibiz?

İyi haber şudur ki, Tanrı her ne emrederse, onu gerçekleştirmemiz için bizi güçlendirmektedir. Kendi içimizde olmayan yardım dışarıdan gelir ve Tanrı’nın istediklerini yapmamızı mümkün kılar. Bu O’nun işidir. Hezekiel 36: 26, 27 ayetlerindeki teolojik özetinin temelinde, peygamber Hezekiel bu noktayı çok açık bir şekilde ortaya koymaktadır. Yalnızca Tanrı yürek nakli yapabilir ve bunu taştan yüreğimizi çıkarıp yerine duyarlı, etten bir yürek koyarak yapar. Yeşu’nun onu dinleyenlere hatırlattığı gibi: “sizler RAB’be kulluk edemeyeceksiniz” (Yeşu 24:19).

Tanrı’nın ardından gitmeye karar verebiliriz; bu bizim vazifemizdir. O’na teslim olmak için seçim yapmamız, her an seçim yapmamız gerekmektedir. Çünkü O’na hizmet etmeye dair yaptığımız bilinçli seçimi dahi yerine getirecek güce sahip değiliz. Ancak güçsüzlüğümüzü Tanrı’ya teslim ettiğimizde, O bizi güçlü kılacaktır. Pavlus şöyle diyor: “Ne zaman güçsüzsem, o zaman güçlüyüm” (2Ko. 12:10).

Hezekiel 36:24-30 ayetlerindeki ifadelere dikkat edin: Tanrı O’nun yasasını titizlikle yerine getirmeniz için sizi toparlar, arındırır, kaldırır, verir, koyar ve harekete geçirir. O ne yapıyorsa, siz de onu yapacaksınız. O sizinle özdeşleşir ve siz de O’nunla yakın ilişki kurarsanız, O’nun yaptıkları sizin yaptıklarınız olacaktır. Tanrı ile sizin aranızdaki birlik dinamik, güçlü ve canlı olacaktır.

Tekrarlayalım, bu ayetlerde Tanrı’nın yaptıklarına vurgu yapılmaktadır. Kitab-ı Mukaddes çevirisi şöyle diyor: “Ve Ruhumu içinize koyacağım, ve sizi kanunlarımda yürüteceğim, ve hükümlerimi tutacaksınız, ve yapacaksınız.” (Hez. 36:27-27). Tanrı insanlara itaat etmelerini buyurur ve sonra itaat etmeleri için güç verir. Tanrı halkından her ne talep ederse, onu gerçekleştirmeleri için onlara her zaman yardım eder. Aklanma ve kurtuluş nasıl Tanrı’nın armağanlarıysa, itaat de Tanrı’nın armağanıdır (sadece bizim becerimiz ya da başarımız değil) (Flp. 2:13).

`Eğer bize itaat etme yetisi vaat edilmişse, neden kolayca günaha düşüyoruz?`