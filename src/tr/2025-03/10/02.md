---
title:  Kitap ve Kan
date:   31/08/2025
---

`Mısır’dan Çıkış 24:1-8 ayetlerini okuyun. Tanrı Sözü’nün okunması ve kanın serpilmesi, Tanrı ile halkı arasındaki antlaşmanın onaylanmasında nasıl bir işleve sahiptir?`

Kutsal Kitap’ın yaşayan Tanrısı, bir ilişkiler Tanrısı’dır. Rabbimiz için önemli olan bir şey ya da bir amaç değil, insandır. Bu nedenle, Tanrı insanlara yakın ilgi göstermektedir ve O’nun faaliyetlerinin öncelikli gayesi insanlarla kişisel bir ilişki kurmaktır. Sonuçta, “sevgi olan” bir Tanrı, ilişkileri önemseyen bir Tanrı olmalıdır, çünkü ilişki olmadan sevgi nasıl olabilir?

İsa şöyle diyor: “Ben yerden yukarı kaldırıldığım zaman bütün insanları kendime çekeceğim” (Yu. 12:32). Tanrı sadece bizim ahlâki davranışlarımızla, doğru öğretimizle ya da bir takım doğru eylemlerimizle değil, her şeyden önce bizimle kişisel, samimi bir ilişki kurmakla ilgilenmektedir. Yaratılış’ın her iki kurumu da (Yaratılış 1-2) ilişkiyle ilgilidir: ilki Tanrı’yla olan dikey ilişkiyle (Sebt günü), ikincisi ise insanlar arasındaki yatay ilişkiyle (evlilik) ilgilidir.

Sina’da antlaşmanın onaylanması, Tanrı’nın halkıyla sahip olmak istediği özel ilişkiyi pekiştirmek içindi. Törende halk, Tanrı’nın talep ettiği her şeyde O’na itaat edeceklerini iki kez dile getirdi. “RAB’bin her söylediğini yapacağız, O’nu dinleyeceğiz” diye bağırdılar. Onlar bunu gerçekten yapmak istiyorlardı, ancak, kendi parçalanmışlıklarını, kırılganlıklarını ve güçsüzlüklerini bilmiyorlardı. Antlaşma kitabının üzerine serpilen kan, İsrail’in ancak Mesih’in erdemleri sayesinde Tanrı’nın talimatlarını yerine getirebileceğini gösteriyordu.

`İnsan doğamızın kırılgan, zayıf ve bütünüyle günahkâr olduğunu kabul etmek istemiyoruz. Kötülüğe karşı doğuştan gelen bir eğilime sahibiz. İyilik yapabilmek için kendi dışımızdan yardım almamız gerekiyor. Bu yardım yalnızca yukarıdan, Tanrı’nın lütfunun gücünden, O’nun Sözü’nden ve Kutsal Ruh’tan gelmektedir. Ve tüm bunlar bizim kullanımımızda olmasına rağmen, kötülük yine de bize çok kolay geliyor, öyle değil mi?`

İşte bu yüzden Tanrı’yla yakın bir kişisel ilişkiye sahip olmak, bugün bizim için olduğu gibi, Sina’daki insanlar için de şarttı.

`“RAB’bin her söylediğini yapacağız” (Çık. 24:3). Kaç kez aynı şeyi söylediniz ama başarısız oldunuz? Peki, tek çözüm nedir?`