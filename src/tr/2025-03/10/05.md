---
title:  Halkının Arasında
date:   03/09/2025
---

Tanrı çeşitli vasıtalarla halkına öğretiyordu ve bunlardan biri de kutsal konuttu. Tüm hizmetler İsa’ya işaret ediyordu; bunlar yüzyıllar sonra İsa aracılığıyla gerçekleştirilecek olan kurtuluş tasarısının örnek dersleriydi.

`Mısır’dan Çıkış 25:1-9 ayetlerini okuyun. Bu ayetlerde hangi hayati, uygulanabilir ve teolojik gerçekler görülüyor?`

Tanrı İsrailliler’e önderlik etmesine ve zaten onlara yakın olmasına rağmen, Musa’ya bir kutsal konut inşa etmesini emretti: “Aralarında yaşamam için bana kutsal bir yer yapsınlar” (Çık. 25:8). Tanrı gerçekten onlarla birlikte olduğunu onlara somut bir şekilde göstermek istiyordu. Pek çok defa yanılgıya düşmüş olsalar da, O onları terk etmemişti ve onlar “yeniden göğün gözüne girdikten sonra” (Ellen G. White, Atalar ve Peygamberler, s. 343), onlara ilahi emir verildi ve kutsal konutu inşa etme süreci başladı.

Kutsal Kitap, Tanrı’nın insan yapımı tapınaklarda ve binalarda yaşamadığı konusunda bize güvence vermektedir (Elç. 7:47-50), çünkü O göklerin göğünden daha büyüktür ve gökler O’nu içine alamaz. Pavlus Atina’daki Ares Tepesi’nde şöyle demiştir: “Dünyayı ve içindekilerin tümünü yaratan, yerin ve göğün Rabbi olan Tanrı, elle yapılmış tapınaklarda oturmaz” (Elç. 17:24). Ayrıca Kral Süleyman şöyle diyor: “Tanrı gerçekten yeryüzünde yaşar mı? Sen göklere, göklerin göklerine bile sığmazsın. Benim yaptığım bu tapınak ne ki!” (1Kr. 8:27). Kutsal konut, Tanrı’nın varlığını onlara göstereceği yer olacaktı.

İsrailliler kutsal konutun inşası için gönüllü olarak sunular getireceklerdi. Altın, gümüş, tunç, akasya ağacı, çeşitli türlerde kaliteli kumaşlar, zeytinyağı ve baharat gibi değerli ve kıymetli armağanlar vereceklerdi.

Mısır’dan Çıkış 25:10-27:21 ayetlerinde Buluşma Çadırı ve ibadetleri hakkında bize pek çok ayrıntı verilmiştir. Tanrı Musa’ya antlaşma sandığı, adaklık ekmek masası, kandillik, sunaklar, perdeler, renkler ve ölçüler de dahil olmak üzere Buluşma Çadırı’nın nasıl inşa edileceği ve döşeneceği konusunda özel talimatlar içeren bir taslak vermişti.

Musa Buluşma Çadırı’nı Tanrı’nın kendisine gösterdiği örneğe göre inşa etmek zorundaydı (Çık. 25:9, 40; Çık. 26:30), bu da göksel tapınağın bir yansımasıydı (İbr. 8:1, 2; İbr. 9:11). İsa’nın ölümüne ve göksel tapınaktaki hizmetine kadar yeryüzündeki tapınak çok önemli bir işlev görmüştü. İsa’nın ölümü ve göksel tapınaktaki hizmetinin başlaması yeryüzündeki tapınağı boş ve hükümsüz kıldı; bu gerçek Mesih’in ölüm anında En Kutsal Yer’in önündeki perdenin yırtılmasıyla simgelenmiştir (Mat. 27:51, Mar. 15:38).