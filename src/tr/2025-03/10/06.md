---
title:  Tanrı’nın Ruhu’yla Dolu
date:   04/09/2025
---

Tanrı Musa’ya Buluşma Çadırı’nın hizmetlere hazırlanması için her ayrıntıyı bildirmişti. Kâhinlerin kâhinlik giysileri olmalıydı, fakat başkâhin üzerinde İsrailoğullarının adlarının yazılı olduğu özel bir efod giyecekti. Ayrıca kalbinin üzerinde bulunacak olan ve içine Urim ile Tummim’in koyulacağı bir göğüslük de giyecekti (Mısır’dan Çıkış 28). Tüm kâhinler adanmış olmalıydı (Mısır’dan Çıkış 29). Dikkatle hazırlanması gereken diğer eşyalar buhur sunağı, yıkanmak için kazan, mesh yağı ve buhurdu (Mısır’dan Çıkış 30).

`Mısır’dan Çıkış 31:1-18 ayetlerini okuyun. Buluşma Çadırı’nın tüm ayrıntılarının ve ilgili hizmetlerin güzel ve düzgün bir şekilde hazırlanması ve inşa edilmesi için Tanrı hangi özel yardımı sağladı?`

Kutsal Yazılar’da ilk kez, Tanrı’nın bir kişiyi Tanrı’nın Ruhu’yla doldurduğunu okuyoruz. Bu ne anlama geliyor? Besalel Buluşma Çadırı üzerinde sanatsal çalışmalar yapmak üzere yetkilendirilmişti. O, doldurulmuştu, yani gerekli işçilik konusunda yeni beceriler, anlayış ve bilgiyle donatılmıştı. Ayrıca Tanrı Oholiav’a ve diğer birçok zanaatkâra da bu işe yardımcı olmaları için aynı Ruh’u vermişti.

Tüm bu yaratıcılığın ortasında, Tanrı’nın Sebt Günü, Tanrı ile halkı arasında Rab’bin onları kutsal kıldığına dair bir işaret olarak sunulmuştu. Bu, dördüncü emri yerine getirmenin kutsanmayla ilişkili olduğu anlamına gelmektedir. Hezekiel daha sonra şöyle demişti, “Kendilerini kutsal kılanın ben RAB olduğumu anlasınlar diye aramızda bir belirti olarak Şabat günlerimi de onlara verdim” (Hez. 20:12).

Sebt günü, Rab’bin sadece Yaratıcımız (Yar. 2:2, 3), Kurtarıcımız ve Tanrımız (Yas. 5:15; Mar. 2:27, 28) değil, aynı zamanda Kutsal Olan olduğunu da hatırlatmaktadır. O, varlığıyla insanları dönüştürmektedir; O’nun Ruhu ve Sözü aracılığıyla insanlar sevgi dolu, nazik, özverili ve bağışlayıcı bir karaktere sahip olacak şekilde gelişirler.

Tanrı’nın Musa’ya verdiği armağanların doruk noktası On Emir’di (Çık. 31:18). Tanrı’nın Kendisi, on emri barındıran iki taş levhayı yazmış ve Musa’ya vermişti (Çık. 31:18, Yas. 9:9-11). Bu levhalar En Kutsal Yer’de, bağışlanma kapağının altında bulunan Ahit Sandığı’nın içine yerleştirilecekti (Çık. 25:21).

`“Bağışlanma kapağı” ifadesi, kök anlamı “kefaret etmek” olan İbranice bir sözcükten gelmektedir. Öyleyse bu “bağışlanma kapağı” neden Tanrı’nın yasasının tam üzerine yerleştirilmişti? Bu gerçekte nasıl bir umut görmeliyiz?`