---
title:  Tanrı’yı Görmek
date:   01/09/2025
---

`Mısır’dan Çıkış 24:9-18 ayetlerini okuyun. Burada İsrailoğullarına nasıl şaşırtıcı bir tecrübe yaşatıldı?`

Tanrı’yla antlaşmanın yeniden tesis edilmesinden sonra Musa tekrar Sina dağına tırmandı. Musa bu tırmanışın başlangıcında yalnız değildi. Yanında ona eşlik eden 73 İsrailli önderden oluşan harika bir topluluk vardı. Önderler için bu zirvede bir deneyimdi: onlar Tanrı’yı gördüler (teofani). Ayette, bu inanılmaz gerçeğin altı iki kez çizilmektedir. Bu aynı zamanda önderlerin birlikte yemek yiyerek Tanrı’yla olan antlaşmayı mühürleme anıydı. Bu bir şölendi ve İsrail’in Tanrısı onların ev sahibiydi. Bu önderler Tanrı tarafından derinden onurlandırılmışlardı.

Kutsal Kitap çağlarında (ve bir dereceye kadar günümüzde) Orta Doğu’da birlikte yemek yemek önemli bir olay, büyük bir onur ve ayrıcalıktı. Bağışlanma sağlar ve bir dostluk bağı oluştururdu. Kişilerin birbirlerinin yanında olmaları, kriz ve sıkıntı dönemlerinde bir arada kalmaları anlamına geliyordu. Birlikte yemek yiyerek, söze gerek kalmadan, aralarından birinin başına bir şey gelirse, diğerinin gelip yardım etmekle yükümlü olduğuna dair vaatte bulunmuş oluyorlardı. Yemeğe davet edilmek, herkese sunulmayan özel bir ayrıcalıktı.

Öte yandan, bir daveti reddetmek en ağır aşağılamalardan biri sayılırdı. Bu anlayış, Yeni Ahit’te İsa Mesih’in günahkârlarla birlikte yemek yediği için ağır bir şekilde eleştirildiği öyküleri anlamamıza yardımcı olabilir (Luka 5:30). İmanlılar Rab’bin Sofrası’nı kutladıklarında, kendileri gibi günahkâr olan diğer imanlılarla da bu yakın bağı kurmuş olurlar. Bu yemek sırasında İsa’da sahip olduğumuz bağışlanmayı ve kurtuluşu kutluyoruz (bkz. Mat. 26:26-30, Mar. 14:22-25, 1Ko. 11:23-29).

Ne acıdır ki, Musa’yla birlikte yukarı çıkan kişilerden bazıları daha sonra günaha düşerek hayatlarını kaybettiler (bkz. Lev. 10:1, 2, 9). Orada Tanrı’yla böylesine derinden bir tecrübe yaşamış olmalarına rağmen, bu deneyim onları dönüştürmemiş ya da iman etmelerini sağlamamıştı. Gerçeğe ve kutsal ayrıcalıklara sahip olmanın kendiliğinden ihtida etme anlamına gelmediği konusunda ne kadar güçlü bir ders. Bu adamlar bu tecrübeyi yaşadıktan sonra, ileride acı bir şekilde yapacakları şeyi en son yapacak kişiler olmalıydılar.

`Bu son derece ayrıcalıklı insanların, hatta Harun’un oğullarının öyküsü üzerinde biraz daha düşünün. Bu, bize emanet edilen ışıkla gerçekten de ayrıcalıklı olan biz Adventistler’e ne gibi bir uyarı vermelidir?`