### Mısır’dan Çıkış: Vaat Edilen Ülke’ye Yolculuk

Mısır’dan Çıkış kitabında açıklanan Tanrı, belirlediği zamanda ve kudretli işleriyle halkına kurtuluş ve selamet getiren sevgi dolu Rab’dir (Yar. 15:12-16). Mısır’dan Çıkış ve Kızıldeniz’in aşılması son derece önemli ve benzersiz olaylardır –Tanrı’nın olağanüstü ve muhteşem işleridir. Çarmıh öncesinde eski İsrail tarihinde daha büyük ya da daha görkemli başka bir olay yaşanmamıştır. Bu müjdedir, ancak Musa’nın müjdesi.

İbraniler sürekli olarak yoldan çıkmış olsalar da, Tanrı onlara olan ilgisini ve onları koruduğunu göstermek üzere mucizevi şekilde ve defalarca ortaya çıkmıştır. O’nun merhameti onların tüm kavrayışlarını ve duygularını aşıyordu. Rab uzattığı eliyle halkını özgürlüğe kavuşturdu. Bu eşi benzeri görülmemiş bir olaydı. Bu beklenmedik ilahi müdahaleler dizisi, Mısır’dan başlayıp (sonunda) Kenan’a uzanan, Tanrı’yla olan yeni yolculuklarının başlangıcıydı.

Musa Mısır’dan Çıkış’ta önemli bir işleve sahip olsa da, bu kitap Musa hakkında değil, Tanrı hakkındadır –sevginin, gerçeğin, adaletin, özgürlüğün ve bağışlayıcılığın Tanrısı, sonunda bizim için çarmıha giden Tanrı. Mısır’dan Çıkış’ı incelediğimizde, Tanrımızın gerçekte nasıl biri olduğuna dair eşsiz bir bakış açısı elde etmiş oluruz.

Peki, O gerçekten nasıl biri? O, sadakatsizliklerine rağmen halkına sadık kalan bir Tanrı’dır. O’na karşı geldiklerinde dahi, O daima onların yanındaydı. Tekrar tekrar onlara merhametini gösterdi, onları cesaretlendirdi, doğru yola getirdi ve ilahi talimatlar verdi. Onları mümkün olan en iyi şekilde yönlendirerek, kendi iyilikleri için, Kendisine ve karakterine duydukları sevgiden dolayı gönüllü olarak O’na tapınmalarını ve itaat etmelerini istiyordu.

Musa’nın Tanrısı bir ilişki Tanrısı’dır. Tanrı’nın en büyük hedefi bir şeyi başarmak ya da bir konuyu sonuçlandırmak değildi; O’nun öncelikli hedefi seçilmiş halkı İsrail ile anlamlı bir ilişki kurmaktı. Bu derin birlikteliği kurmak için onları Sina’ya götürdü.

Elçi Pavlus, geçmişte Tanrı’nın halkının başına gelenlerin bizim için bir ders olduğunu, böylece onların hatalarından ders alabileceğimizi ve bugün sadakatle Rab’bi izleyebileceğimizi öğretiyor: “Bu olaylar başkalarına ders olsun diye onların başına geldi; çağların sonuna ulaşmış olan bizleri uyarmak için yazıya geçirildi” (1Ko. 10:11). Geçmişteki bu olaylar bugün bizim için bir uyarı ve unutulmaz bir öğreti kaynağı olmalıdır. Onları okumalı, incelemeli ve onlardan öğrenmeliyiz, çünkü koşullar ne kadar farklı olursa olsun, arkadaki ruhsal ilkeler aynı kalmaktadır.

Önümüzdeki 13 hafta boyunca Mısır’dan Çıkış kitabını çalışmak için hazırladığımız plan açıktır. Kitap, çeşitli uzunluklarda haftalık okuma bölümlerine ayrıldı (kolaylık sağlamak için konu bazında bölündü): (1) Mısır’daki kölelik, Musa’nın doğumu ve hayatının ilk 40 yılı (Mısır’dan Çıkış 1-2). (2) Musa’nın görevlendirilmesi (Mısır’dan Çıkış 3-4). (3) Karışıklıklar: hayatın kötüleştiği zamanlar (Mısır’dan Çıkış 5-6). (4) İlk dokuz bela (Mısır’dan Çıkış 7-10). (5) Onuncu bela ve Fısıh Bayramı’nın kutlanması (Mısır’dan Çıkış 11-12). (6) Mısır’dan kurtuluş ve Kızıldeniz tecrübesi (Mısır’dan Çıkış 13-15). (7) Sina Dağı’na yolculuk (Mısır’dan Çıkış 16-18). (8) Tanrı’nın Antlaşma armağanı ve On Emir (Mısır’dan Çıkış 19-20). (9) Tanrı’nın yasasının uygulanışı (Mısır’dan Çıkış 21-23). (10) Antlaşma’nın onaylanması ve Buluşma Çadırı’nın taslağı (Mısır’dan Çıkış 24-31). (11) Altın buzağı sapkınlığı ve Musa’nın arabuluculuğu (Mısır’dan Çıkış 32). (12) Tanrı’nın Kendini göstermesi ve Musa’nın ışıldayan yüzü (Mısır’dan Çıkış 33-34). (13) Buluşma Çadırı’nın inşası ve adanması (Mısır’dan Çıkış 35-40). Her hafta belirtilen bölümlerden önemli ayetlere ve olaylara odaklanacağız.

Tanrı’nın halkını kölelikten özgürlüğe, ölümden yaşama ve çölden Yeni Yeruşalim’e nasıl götürmek istediğini bize hatırlatan bu önemli kitabı çalışırken merhametli Rabbimiz bizi bereketlesin (İbr. 12:22).

_Jiří Moskala Eski Ahit yorumu ve ilahiyatı profesörü ve Andrews Üniversitesi’nde Yedinci Gün Adventist İlahiyat Fakültesi’nin dekanıdır._