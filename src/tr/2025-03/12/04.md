---
title:  “Lütfen Görkemini Bana Göster”
date:   16/09/2025
---

Altın buzağı sapkınlığından sonra Musa Tanrı’nın halkı için arabuluculuk yaptı ve Rab’bin onları Vaat Edilmiş Ülke’ye götürmeyi sürdüreceğinden emin olmak istedi. Varlığının derinliklerinde, ayrıca Rab’bi daha iyi tanımak da istiyordu.

`Mısır’dan Çıkış 33:18-23 ayetlerini okuyun. Tanrı Musa’nın O’nun görkemini görme isteğine nasıl yanıt verdi?`

Musa Rab’be, “Lütfen görkemini bana göster” diye istekte bulundu. Rab merhamet ederek görkemini ona gösterdi. Ancak, Musa’nın isteğine olumlu yanıt verirken, Tanrı ona “iyiliğini” göstereceğine söz verdi. Tanrı’nın yüceliğinin O’nun iyiliği, yani karakteri olduğu sonucuna güvenle varılabilir (ayrıca bkz. Ellen G. White, Elçilerin İşleri, s. 576; Mesih’in Örnek Dersleri, s. 414, 415; Peygamberler ve Krallar, s. 313).

“Çocuklarına Kendi erdemini vermek Allah’ın yüceliğidir. O, insanların en yüksek standarda ulaştıklarını görmeyi arzular.”—Ellen G. White, Elçilerin İşleri, s. 492. O’nun görkemi, tövbe eden günahkârları bağrına basmalı (bkz. Peygamberler ve Krallar, s. 668) ve onları değiştirmek için gereken her şeyi sağlamalıdır. Aynı zamanda, O’nun karakterini kendi yaşamlarımızda sergilemek ve diğer insanlara tanıtmak da bizim “görkemimizdir”.

Tanrı’nın karakterinin, iyiliğinin, şefkatinin ve merhametli sevgisinin bu yansıması davranışlarımızda görülmelidir. Bu şekilde, sadece dünyaya bir bereket değil, aynı zamanda bizi izleyen evrene parlayan bir ışık olma imkânına sahibiz. Pavlus’un belirttiği gibi: “Kanımca Tanrı biz elçileri, en geriden gelen ölüm hükümlüleri gibi gözler önüne serdi. Hem melekler hem insanlar için, bütün evren için seyirlik oyun olduk” (1Ko. 4:9). Bu evrensel boyut yaşamlarımıza ve hizmetlerimize hayal bile edemeyeceğimiz bir anlam ve amaç kazandırmaktadır.

Romalılar 2:4 ayetinde Pavlus, Tanrı’nın “iyiliğinin [bizi] tövbeye yönelttiğini” söylüyor. Yani, insanları günahkârlıkları ve kurtuluşa olan ihtiyaçları konusunda ikna eden Tanrı’nın iyiliği ve karakteridir. Aslında, çarmıha baktığımızda ve orada Kimin olduğunu (Rab’bin Kendisi) ve O’nun neden orada olduğunu –çünkü O bizi sevdi ve bizi kurtarmanın tek yolu buydu– anladığımızda, O’nun iyiliği ve karakteri hakkında mümkün olan en değerli açıklamayı elde etmiş oluruz.

`Çarmıha ve onun size Tanrı’nın karakteri hakkında ne söylediğine odaklanmak için ne kadar zaman harcıyorsunuz?`