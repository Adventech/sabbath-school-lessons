---
title:  Seni Daha İyi Tanıyayım Diye
date:   15/09/2025
---

`Mısır’dan Çıkış 33:12-17 ayetlerini okuyun. Musa Rab’den kendisine ne öğretmesini istedi? Neden onlara rehberlik etmesi için Tanrı’nın varlığına ihtiyaç duyuyordu?`

Musa’nın Rab’deki gelişimi istikrarlıydı. Rab’be giderek daha çok yaklaşıyor, yaşamını Tanrı’nın suretine göre şekillendirmeye çalışıyordu. Bir gün buluşma çadırında Tanrı’yla sohbet ederken, Musa aniden Tanrı’yı yeterince tanımadığını fark etti ve özel bir dua etti: “Lütfen şimdi bana yollarını göster ki, seni daha iyi tanıyıp hoşnut etmeye devam edeyim” (Çık. 33:13). Musa, Tanrı’yı daha derin bir düzeyde anlamaya derinlemesine ihtiyaç duyduğunun bilincindeydi. Rab’bi giderek daha yakından tanıdıkça, O’nu ne aslında çok az tanıdığınıanladı. Bu ihtiyacının farkına vardı ve tüm kalbiyle O’nu daha iyi tanımayı diledi. Tanrı seve seve Musa’nın dileğini yerine getirdi.

Musa’nın o zamana kadar yaşadığı tecrübelere bakarak, onun Rab’le nasıl daha derin ve yakın bir ilişki içine çekildiğini ve ruhsal olarak nasıl geliştiğini açıkça görebiliriz.

İlk olarak Musa dağa tırmanmış ve “Tanrı’nın huzuruna” çıkmıştı (Çık. 19:3). Sonra dağın tepesine çıkmıştı (Çık. 19:20) ve ardından “Tanrı’nın içinde bulunduğu koyu karanlığa” yaklaşmıştı (Çık. 20:21).

Başka bir olayda, “Musa bulutun içinden dağa çıktı” ve 40 gün 40 gece Rab’bin yanında kaldı (Çık. 24:18). Bu 40 gün içerisinde Tanrı Musa’ya iki değerli armağan verdi: (1) Tanrı’nın Kendisi tarafindan yontulmuş iki levha üzerine yazılmış olan On Emir armağanı (Çık. 24:12) ve (2) Buluşma Çadırı’nın nasıl inşa edileceği ve nasıl donatılacağına dair talimatlar (bkz. Çık. 25-31).

Daha sonra, Rab’bin yanında bir 40 gün ve 40 gece daha geçirerek günaha düşmüş halkı adına aracılık etti (Çık. 32:30-32, Yas. 9:18).

Ancak tüm bunlardan sonra dahi Musa Tanrı’nın karakterini daha yakından tanımayı arzuluyordu ve Tanrı çok geçmeden O’nun kim olduğunu anlaması için ona özel içgörüler bahşetti. Musa’nın arzuladığı bu bilgi, Tanrı hakkında sadece düşünsel bir kavrayış değil, O’nun kişiliğine dair deneyimsel bir bilgiydi.

Yüzyıllar sonra İsa’nın şöyle demesine şaşmamalı: “Sonsuz yaşam, tek gerçek Tanrı olan seni ve gönderdiğin İsa Mesih’i tanımalarıdır” (Yu. 17:3). Tanrı’nın Kendisini insanlara tanıtması için Bizzat insan olmasından daha iyi bir yol olabilir mi?

`Tanrı’yı tanıyor musunuz, yoksa sadece O’nun hakkında bilgi sahibi misiniz? İkisi arasındaki çok önemli fark nedir?`