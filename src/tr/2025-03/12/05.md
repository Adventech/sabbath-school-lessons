---
title:  Tanrı’nın Kendisini Göstermesi
date:   17/09/2025
---

`Mısır’dan Çıkış 34:1-28 ayetlerini okuyun. Tanrı görkemini Musa’ya nasıl gösterdi?`

Musa kırdığı ilk levhalar gibi olan iki taş levhayı yanına almak zorundaydı (Çık. 32:19). Bu onun Tanrı’yla Sina Dağı’ndaki yedinci buluşması olacaktı. Aşağıdaki ayetlerde daha önceki çıkışlarından söz edilmektedir: (1) Çık. 19:3, 7; (2) Çık. 19:8, 14; (3) Çık. 19:20, 25; (4) Çık. 20:21, Çık. 24:3; (5) Çık. 24:9, 12-18; Çık. 32:15; (6) Çık. 32:30, 31. Musa tırmanmaya şafağın ilk ışıklarında başladı.

Musa artık Tanrı’nın karakterine ilişkin bu görkemli kavrayış için hazırdı. Tanrı’nın karakterinin güzelliği, Kendisini böyle çarpıcı şekilde göstermesinde en iyi şekilde açıklanmıştır. Bu, Tanrı’nın kim olduğuna dair en önemli tanımdır; Kutsal Kitap’ı baştan sona dokuyan altın ipliktir (Say. 14:18, Neh. 9:17, Mez. 103:8, Yoel 2:13, Yun. 4:2). Rab’bin buradaki açıklaması Eski Ahit’in Yuhanna 3:16 ayetidir. Kutsal Kitap yazarları çok hayati yerlerde yaşayan Tanrı’nın bu Kendisini bildirişini kullanırlar, tekrar ederler ya da açıklarlar, çünkü Tanrı’nın karakteri doğru bir şekilde anlaşılmalıdır.

Musa, Tanrı’nın adının olağanüstü, eşi benzeri görülmemiş ve emsalsiz açıklamasını duyduğunda, yere kapandı ve Rab’be tapındı. Tanrı’nın sevgisine, lütfuna, merhametine, şefkatine, iyiliğine, sadakatine, bağışlayıcılığına, kutsallığına ve adaletine dair anlık izlenimler edindiğimizde, biz de O’na çekiliriz. O’nun olağanüstü niteliklerini görüp hayranlık duyduğumuzda, O’nu sevmeye başlarız; bu sevgi O’na hizmet etme ve itaat etme arzusuna yol açar. O bizi seviyor olduğu için, biz de O’nu severiz (1Yu. 4:19).

Bu Kendini göstermede Tanrı, Musa’ya halkı için olağanüstü işler yapacağına ve onları Vaat Edilmiş Ülke’ye götüreceğine dair güvence verdi. Onlarla yaptığı antlaşmayı yenileyerek, diğer ulusların O’nun görkemini ve harika işlerini göreceğini vaat etti. “RAB, ‘Senin halkınla bir antlaşma yapıyorum’ dedi, ‘Onların önünde dünyada ve öteki uluslar arasında görülmemiş harikalar yapacağım. Arasında yaşadığın halk neler yapabileceğimi görecek. Senin için korkunç şeyler yapacağım’ ” (Çık. 34:10).

Ancak İsrailliler’in refahlarını güven altına almak için Tanrı’ya itaat etmeleri ve on açık hükme uymaları gerekiyordu. Daha sonra Tanrı Musa’dan, daha önce bozulmuş olan bu antlaşmanın içeriğini yazmasını istedi (Çık. 34:27, 28).