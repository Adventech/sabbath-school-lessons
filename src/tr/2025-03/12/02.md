---
title:  Buluşma Çadırı
date:   14/09/2025
---

`Mısır’dan Çıkış 33:7-11 ayetlerini okuyun. Tanrı neden Musa’dan buluşma çadırını inşa etmesini istedi?`

İsrail ordugâhının dışında kurulan “buluşma çadırı” ile daha sonra merkezde yer alan kutsal konutu karıştırmamak gerekir. Musa’nın buluşma çadırında ne sıklıkta Tanrı’yla görüştüğünü bilmiyoruz. Ancak kesin olarak bildiğimiz bir şey var: Musa’nın Tanrı’yla yaptığı görüşmeler, aralarında yakın bir dostluğun oluşmasına neden olmuştu. “RAB Musa’yla iki arkadaş gibi yüz yüze konuşurdu” (Çık. 33:11). Dost, danışabileceğimiz, her şeyi açıkça konuşabileceğimiz ve bunları asla başkalarına açıklamayacağına güvenebileceğimiz kişidir. Bir dost, sahip olunabilecek en değerli şeylerden ve olunabilecek en değerli kişilerden biridir.

Mısır’dan Çıkış 19-34 ayetlerinde yazılı olduğu üzere, Musa’nın öyküsü Tanrı’nın yaşamlarımızı nasıl dönüştürdüğü konusunda çok öğreticidir. Tanrı bu sıradışı önderle nasıl bir ilişki geliştirmişti? Musa’nın yaşamı incelendiğinde, onun sadece Tanrı’nın gücü hakkındaki değil, sevgisi ve karakteri hakkındaki bilgisinin de nasıl arttığı görülecektir. Bu, Tanrı’yla bir ilişkiye sahip olmanın can alıcı bir unsurudur.

Musa, Sina Dağı’na varmadan önce, özel bir önderlik görevi için hazırlanırken bile Tanrı tarafından güçlü bir şekilde kullanılmıştı. Midyan bölgesinde koyunları otlatırken Tanrı iki kitap yazması için ona ilham vermişti: Eyüp ve Yaratılış. Daha sonra, çarpıcı bir şekilde gerçekleşen yanan çalı olayında, Tanrı ondan İsrail’in Mısır’dan çıkarılmasına önderlik etmesini istedi. Mısır tanrılarının ve güçlü Mısır ordusunun Kızıldeniz’de bozguna uğratıldığını gördü. Tanrı’nın İsrail’i Mısır’dan Sina’ya nasıl götürdüğünü haftalarca izledi. Onun yüzünün ışıldamasıyla sonuçlanan deneyiminden sonra, Vaat Edilmiş Ülke’nin sınırına kadar 39 yıl daha İsrail’e önderlik etti. Kutsal Yazılar,Musa’nın Tanrı’nın sadık bir kulu (Yas. 34:5, Yşa. 1:1), karanlıkta sönmeyen bir ışık, diğerlerini ölçmek için kullanılacak örnek bir peygamber olduğunu belirtmektedir (Yas. 18:15, 18). Halk her zaman onun talimatlarına ve sözlerine uymamış olsa da, o değişimin bir aracısıydı. Halk ona uyduğunda ise refaha kavuşuyordu.

`Musa’dan öğrenebiliriz, çünkü onun sıradışı yaşam öyküsü bize O’nun bizi değiştirmesine izin verdiğimizde Tanrı’nın neler yapabileceğini göstermektedir. Tanrı’yla olan yürüyüşünüzde, O’nun yaşamınızda nasıl güçlü bir şekilde çalıştığını fark ettiğiniz bazı dönüm noktaları nelerdi?`