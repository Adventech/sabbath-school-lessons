---
title:  Tanrı’ya Karşı tanrılar
date:   20/07/2025
---

`Mısır’dan Çıkış 7:8-15 ayetlerini okuyun. İbranilerin Tanrısı ile Mısır’ın tanrıları arasındaki bu ilk karşılaşmadan ne gibi dersler çıkarılabilir?`

Yakında gerçekleşecek olan savaşlar yaşayan Tanrı ile Mısırlı “tanrılar” arasında olacaktı. Firavunun kendisini bu tanrılardan biri olarak görmesi işleri daha da kötüleştiriyordu. Rab Mısırlılara veya Mısır’a karşı değil, onların tanrılarına karşı savaştı (Mısırlılar 1.500’den fazla tanrı ve tanrıçaya tapıyorlardı). Kutsal Kitap ayeti çok açık: “Mısır’ın bütün ilahlarını yargılayacağım. Ben RAB’bim” (Çık. 12:12). Daha sonra, bu kez İsrail’in Mısır’dan çıkış yolculuğu anlatılırken bir kez daha vurgulanmıştır: “RAB onların ilahlarını yargılamıştı” (Say. 33:4).

Onların tanrılarının yargılanmasının bir örneği, değneğin yılana dönüşmesi mucizesiyle güçlü biçimde gösterilmiştir (Çık. 7:9-12). Mısır’da Uraeus tanrıçası Wadjet bir kobra tarafından kişileştirilmişti ve Aşağı Mısır üzerindeki egemen gücü temsil ediyordu. Kobra simgesi Firavun’un tacında yer alırdı ve bu onun gücünün, tanrısallığının, krallığının ve ilahi yetkisinin bir işaretiydi çünkü bu tanrıça düşmanlarına zehir tükürürdü. Mısırlılar ayrıca kutsal yılanın Firavun’a ölümden sonraki yaşamında rehberlik edeceğine inanıyorlardı.

Harun’un değneği bir yılana dönüşüp kralın önündeki diğer tüm yılanları yediğinde, yaşayan Tanrı’nın büyüye ve sihre dayalı Mısır dinine karşı üstünlüğü ortaya konmuş oldu. Firavun’un kudretinin simgesi sadece fethedilmekle kalmamış, Harun ve Musa onu ellerinde tutmuşlardı (Çık. 7:12, 15). Bu ilk karşılaşma Tanrı’nın Mısır üzerindeki gücünü ve egemenliğini ortaya koymuştu. Tanrı’nın temsilcisi olan Musa, “tanrı” olan Firavun’un kendisinden daha fazla yetki ve güce sahipti.

Eski Mısırlıların bir yılan tanrısı olan Nehebkau’yu (“ruhları dizginleyen”) kutsal saymaları, ona tapınmaları ve ibadet etmeleri de önemlidir. Onların mitolojisine göre, bu yılan tanrı yedi kobrayı yuttuğu için büyük bir güce sahipti. Böylece Tanrı Mısırlılara yılan tanrının değil, Kendisinin egemen güç ve yetkiye sahip olduğunu bildirmiş oldu. Böylesine güçlü bir karşılaşmadan sonra, bu mesajı derhal ve açık bir şekilde anlayabildiler.

`Rab’bin yaşamlarımızda üstünlük peşinde koşan herhangi bir “tanrı” üzerinde egemenlik kurmasına nasıl izin verebiliriz?`