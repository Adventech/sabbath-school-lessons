---
title:  İlk Üç Bela
date:   22/07/2025
---

Mısır’daki on bela Mısır halkını değil, onların tanrılarını hedef alıyordu. Her bela onlardan en az birini vurdu.

`Mısır’dan Çıkış 7:14-8:19 ayetlerini okuyun. Bu belalarda ne oldu?`

Tanrı Musa’ya firavunla iletişim kurmanın zor ve hatta neredeyse imkânsız olacağını söylemişti (Çık. 7:14). Ancak Tanrı Kendisini Firavun’a ve Mısırlılara tanıtmak istiyordu. Bu nedenle onlarla anlayabilecekleri bir biçimde iletişim kurmaya karar verdi. Ayrıca İbraniler de bu yüzleşmeden faydalanacaklardı, çünkü Tanrıları hakkında daha çok şey öğreneceklerdi.

İlk bela Nil tanrısı Hapi’ye yönelikti (Çık. 7:17-25). Mısır’da yaşam tamamen Nil’in suyuna bağlıydı. Suyun olduğu yerde yaşam vardı. Su yaşamın kaynağıydı, bu yüzden Mısırlılar tanrıları Hapi’yi uydurmuş ve yaşam kaynağı olarak ona tapınmışlardı.

Elbette yaşamın Kaynağı, su ve yiyecek dahil her şeyin Yaratıcısı yalnızca yaşayan Tanrı’dır (Yar. 1:1, 2, 20-22; Mez. 104:27, 28; Mez. 136:25; Yu. 11:25; Yu. 14:6). Suyun kana dönüşmesi yaşamın ölüme dönüşmesini simgelemektedir. Hapi yaşam sağlama ve onu koruma kudretine sahip değildi. Bunlar sadece Rab’bin gücüyle mümkündür.

Tanrı daha sonra Firavun’a bir şans daha verdi. Bu kez doğrudan kurbağa tanrısı Heket’i hedef aldı (Çık. 8:1-15). Nil, yaşam yerine, Mısırlıların korktuğu, nefret ettiği ve tiksindiği kurbağalar üretti. Onlardan kurtulmak istediler. Bu belanın ortadan kaldırıldığı kesin zaman, bu belanın arkasında da Tanrı’nın gücünün olduğunu gösteriyordu.

Üçüncü bela en kısa açıklamaya sahiptir (Çık. 8:16-19). Buradakinin ne tür bir zararlı olduğu (İbr. kinnim) açık değildir (sivrisinek, kene, bit?). Mısır’ın toprak tanrısı Geb’e karşı yapılmıştır. Tanrı toprağın tozundan (Kutsal Kitap’taki Yaratılış öyküsünün yansımaları) sivrisinekler çıkardı ve bunlar tüm ülkeye yayıldı. Bu mucizeyi tekrarlayamayan büyücüler (sadece Tanrı yaşam verebilir), “Bu işte Tanrı’nın parmağı var” dediler (Çık. 8:19). Ancak firavun yine de geri adım atmayı reddetti.

`Firavun’un yüreğinin ne kadar katılaşmış olduğunu düşünün. Tanrı’nın uyarılarını tekrar tekrar reddetmesi onu daha da katılaştırmıştı. Burada Rab’bin telkinlerinin ısrarla reddedilmesi konusunda her birimiz için ne gibi dersler bulunmaktadır?`