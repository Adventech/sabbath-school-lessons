---
title:  Firavun’un Yüreğini Kim Katılaştırdı?
date:   21/07/2025
---

`Mısır’dan Çıkış 7:13, 14, 22 ayetlerini okuyun. Bu ayetlerden ne anlıyoruz?`

Mısır’dan Çıkış kitabında Firavun’un yüreğinin katılaşması dokuz kez Tanrı’ya bağlanmıştır (Çık. 4:21; Çık. 7:3; Çık. 9:12; Çık. 10:1, 20, 27; Çık. 11:10; Çık. 14:4, 8; ayrıca bkz. Rom. 9:17, 18). Firavun’un da dokuz kez kendi yüreğini katılaştırdığı söylenmektedir (Çık. 7:13, 14, 22; Çık. 8:15, 19, 32; Çık. 9:7, 34, 35).

Kralın yüreğini kim katılaştırdı –Tanrı mı, yoksa Firavun’un kendisi mi?

Mısır’dan Çıkış’taki on bela öyküsünde, ilk beş belanın her birinde Firavun’un yüreğinin katılaşmasında yegâne fail olması manidardır. Yani, kendi yüreğinin katılaşmasını başlatan yine kendisiydi. Ancak altıncı beladan itibaren Kutsal Kitap metni Firavun’un yüreğini katılaştıranın Tanrı olduğunu belirtmektedir (Çık. 9:12). Tüm bunlar, Tanrı’nın Musa’ya yapacağını söylediği gibi, Tanrı’nın Firavun’un kendi seçimini, kendi iradesiyle gerçekleştirdiği eylemi pekiştirdiği ya da derinleştirdiği anlamına gelmektedir (Çık. 4:21).

Başka bir deyişle, Tanrı Firavun’un tövbe etmesine yardım etmek ve onu zihninin karanlığından ve yanılgısından kurtarmak için belalar göndermiştir. Tanrı Firavun’un yüreğinde yepyeni bir kötülük yaratmadı; aksine Firavun’u kendi habis dürtülerine terk etti. Onu Tanrı’nın dizginleyici lütfundan yoksun bıraktı ve böylece kendi kötülüğüne terk etmiş oldu (bkz. Rom. 1:24-32).

Firavun özgür iradeye sahipti –Tanrı’nın yanında ya da karşısında olmayı seçebilirdi– ve o da karşısında olmaya karar verdi.

Buradan çıkarılacak dersler açıktır. Bize doğru ile yanlış, iyi ile kötü, itaat ya da itaatsizlik arasında seçim yapma olanağı sunulmuştur. Gökteki Lusifer’den, Aden Bahçesi’ndeki Âdem ve Havva’ya, Mısır’daki Firavun’a ve bugün bize kadar –nerede bulunursak bulunalım, ya yaşamı ya da ölümü seçiyoruz (Yas. 30:19).

Bir benzetme: güneş ışığının tereyağının ve kilin üzerine vurduğunu düşünün. Tereyağı erir ama kil sertleşir. Güneşin ısısı her ikisi için de aynıdır, ama ısıya karşı iki farklı tepki ve iki farklı sonuç ortaya çıkar. Etki malzemeye göre değişir. Firavun’un durumunda, etkinin onun yüreğinin Tanrı’ya ve O’nun halkına karşı olan tutumuna bağlı olduğu söylenebilir.

`Önümüzdeki bir iki gün içinde özgür iradenizle ne gibi seçimler yapacaksınız? Doğru seçimin ne olduğunu biliyorsanız, kendinizi bu tercihi yapmaya nasıl hazırlayabilirsiniz?`