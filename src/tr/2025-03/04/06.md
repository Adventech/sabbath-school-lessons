---
title:  Dolu, Çekirgeler ve Karanlık
date:   24/07/2025
---

`Mısır’dan Çıkış 9:13-10:29 ayetlerini okuyun. Bu belalar Firavun’un kararını değiştirmesinde ne kadar başarılı oldu?`

Nut, Mısır’ın gökyüzü ve gökler tanrıçasıydı ve genellikle gökyüzünün altında ve yeryüzünde olan biteni gözlemlediği tasvir edilirdi. Osiris ise ekin ve bereket tanrısıydı. Kutsal Kitap’ta dolu genellikle Tanrı’nın yargılamasıyla ilişkilendirilmiştir (Yşa. 28:2, 17; Hez. 13:11-13). Bu salgın sırasında mallarını güvenli bir sığınakta muhafaza edenler korunacaktı (Çık. 9:20, 21). Artık herkes sınanıyordu: Tanrı’nın Sözü’ne inanıp ona göre hareket edecekler miydi, etmeyecekler miydi?

Tanrı, Firavun’un yaşamasına izin vermekteki amacının, tüm dünyanın O’nu tanıması olduğunu açıkladı (Çık. 9:16). Mısır kralı bu kez günah işlediğini itiraf etse de daha sonra fikrini değiştirdi.

Mısır’ın fırtına, savaş ve kargaşa tanrısına Seth adı verilmişti. İsis’le birlikte tarım ilahları olarak kabul edilirlerdi. Şu, atmosfer tanrısıydı. Serapis ilahi ihtişamı, bereketi, şifayı ve ölümden sonraki yaşamı temsil ediyordu. Mısır tanrılarından hiçbiri Tanrı’nın yargılarını durduramadı (Çık. 10:4-20), çünkü putlar bir hiçtir (Yşa. 44:9, 10, 12-17).

Firavun’un görevlileri İsrailliler’in gitmesine izin vermesi için ona yalvardılar, ama o yine reddetti. Firavun bir uzlaşı önerdi ve Musa haklı olarak bunu reddetti çünkü kadınlar ve çocuklar ibadetin ve iman topluluğunun hayati ve ayrılmaz birer parçasıdır.

Son olarak, Ra esas Mısır tanrısı, güneş tanrısıydı. Thot ise ay tanrısıydı. İkisi de ışık veremedi. Firavun yine pazarlık yapmaya çalıştı ama boşunaydı. Mısır’ı üç gün boyunca bir karanlık kapladı, ama İsraillilerin yaşadığı yerde ışık vardı. Ayrım daha çarpıcı olamazdı.

Yine de, ulusunun aldığı darbeler ne kadar büyük olursa olsun, Firavun savaşmaya ve geri adım atmamaya kararlıydı. Her ne kadar onun derinlerdeki amaçlarını bilmesek de, bir noktada bu tamamen bir gurur meselesi haline gelmiş olabilir. Kanıtlar ne kadar güçlü olursa olsun, neler olduğu ne kadar aşikâr olursa olsun (kendi görevlileri bile, “Ne zamana dek bu adam bize tuzak kuracak?... Bırak gitsinler, Tanrıları RAB’be tapsınlar. Mısır harap oldu, hâlâ anlamıyor musun?” [Çık. 10:7] diyorlardı) ve doğru seçim tam önünde duruyor olsa da –biraz bocaladıktan sonra– Firavun hâlâ Tanrı’nın isteğine teslim olmayı ve halkın gitmesine izin vermeyi reddetmeyi sürdürdü.

“Gururun ardından yıkım, kibirli ruhun ardından da düşüş gelir” (Özd. 16:18) sözüne ne kadar da çarpıcı bir örnek.