---
title:  At Sinekleri, Hayvanlar ve Çıbanlar
date:   23/07/2025
---

`Mısır’dan Çıkış 8:20-9:12 ayetlerini okuyun. Bu öykü, Tanrı’nın gücü ve görkeminin tezahürleri ne kadar büyük olursa olsun, insanlığın yine de O’nu reddetme özgürlüğüne sahip olduğu konusunda ne öğretmektedir?`

Mısır tanrıçası Uatçit sinek tanrıçası, bataklıkların efendisiydi. Doğan güneşin, yaratılışın ve yeniden doğuşun tanrısı olan Kefer, bir sineğin başıyla tasvir edilirdi. Bu “tanrılar” Rab tarafından yenilgiye uğratıldı. Bu öyküde (Çık. 8:20-24), Mısırlılar sıkıntı içindeyken İbraniler korundu. Aslında, sonraki belalar da onları etkilemedi.

Yine, bütün bunlar Tanrı’nın firavuna “bu ülkede RAB benim” (Çık. 8:22) mesajını iletmek için bir girişimiydi.

Bunun üzerine Firavun pazarlık yapmaya başladı. Kuşkusuz baskı giderek daha da artıyordu. İsrailller’in Tanrılarına tapınmalarına ve O’na kurban kesmelerine izin verdi, ama sadece Mısır topraklarında (Çık. 8:25). Şartları yerine getirilemezdi çünkü Mısır’da hayvanlar kutsal sayılıyordu ve onları kurban etmek İbranilerin şiddet görmesine neden olabilirdi. Ayrıca Tanrı’nın İsrail için planladığı şey bu değildi.

Bu arada, bir sonraki bela (Çık. 9:1-7) hayvanların üzerine çöktü. Mısır’ın sevgi ve koruyucu tanrıçası Hator, bir inek başıyla resmedilirdi. Boğa tanrısı olan Apis de eski Mısır’da çok sevilir ve saygı görürdü. Böylece, bu beşinci belada, Mısırlıların hayvanları öldüğünde ayrıca başlıca tanrıları da yenilgiye uğratılmış oldu.

Altıncı belada (Çık. 9:8-12), tıp, büyü ve bilgelik tanrıçası İsis’in tümüyle yenilgiye uğratıldığı açıkça görüldü. Sekmet (savaş ve salgın hastalık tanrıçası) ve İmhotep (tıp ve şifa tanrısı) gibi tanrıların da yenilgiye uğradıklarını görüyoruz. Bu tanrılar onlara tapınanları koruyamaz hale gelmişlerdi. Ne gariptir ki, artık büyücüler ve sihirbazlar bile öylesine etkilenmişlerdi ki saraya çıkamıyorlardı; bu da onların göğün ve yerin Yaratıcısı karşısında çaresiz olduklarını gösteriyordu.

On belayla ilgili öyküde ilk kez bir ayette “RAB Firavunun yüreğini katılaştırdı” denmektedir (Çık. 9:12 KM). Bu ifade ne kadar kafa karıştırıcı olsa da, tam bağlamı içinde değerlendirildiğinde, Rab’bin O’nu ısrarla reddetmemizin bedelini ödememizi sağlayacağını bir kez daha ortaya koymaktadır.

`Firavunun sorunu düşünsel değildi; doğru kararı vermek için yeterli mantıklı kanıta sahipti. Aslında, onun yüreğinde bir sorun vardı. Bu durum, yüreklerimizi neden korumamız gerektiği konusunda bize ne söylemelidir?`