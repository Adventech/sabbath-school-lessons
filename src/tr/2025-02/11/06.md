---
title:  Böylesi Bir Zamanda
date:   12/06/2025
---

Bazı Hristiyanlar arasında Kutsal Kitap’taki peygamberlik sözlerinin zorlu yanları ile gereğinden fazla meşgul olmak gibi olumsuz bir eğilim bulunmaktadır. Önümüzde sıkıntılı zamanlar olduğunu görüyoruz ve öykünün vaat edilmiş çözümü yerine zorluklara odaklanıldığında peygamberlik sözü çalışması korku odaklı bir hale dönüşebilir. Her ne kadar Tanrı geleceği ballandırarak anlatmasa ve günümüz ile büyük mücadelenin sona ereceği zaman arasında gerçekleşecek olaylar konusunda dürüst olsa da, öyküyü sonuna kadar okumak her zaman önemlidir.

Peygamberlik sözlerinde Tanrı’nın bizim insan isyanımızın yol açtığı karmaşayla ilgili gerçeği açıkladığı ve bunun sonuçlarını bize gösterdiği yaygın bir kalıp bulunmaktadır. Ancak sonrasında O her zaman umut vermiştir. Bazı kişiler son krizle ilgili yapılan açıklamalara –”Yakup soyu için sıkıntı dönemi”– korku ve endişeyle bakmaktadır. Kuşkusuz, son anlar Tanrı’nın halkı için kolay olmayacaktır. Ancak zor zamanlar hakkındaki açıklamalar ne kadar güvenilirse, kurtuluş vaadi de o kadar güvenilirdir.

Vahiy 12. bölümde iblis nefret dolu bir intikam duygusuyla Mesih’in gelininin peşine düşüyor, ancak Tanrı onu kurtarmak için müdahale ediyor. Ester’in öyküsünde de hikayenin merkezinde yer alan güzel bir kraliçe bulunmaktadır ve Tanrı halkını kurtarmak için onu etkili bir şekilde kullanmıştır.

`Ester 4:13, 14; Ester 5:1-3 ve Ester 9:20-28 ayetlerini okuyun. Bu ayetlerden yeryüzü tarihinin son anlarındaki zor durumumuzla ilgili ne gibi dersler çıkarabiliriz?`

Tanrı bakiye kilisesini tarihte belirli bir an için büyütmüştür. Karanlık Çağlar’ın 1.260 günü sonuna yaklaşırken, Tanrı dünyaya son merhamet mesajını, yani üç meleğin mesajını iletmesi için gelinini saklandığı yerden çıkarmıştır (Va. 12:14 ile karşılaştırın). Bizler “böyle bir gün için” buradayız (Ester 4:14).

Ester, Haman eliyle halkına yapılan zulüm karşısında yalnız olmadığını anladı: kraldan yardım gördü ve nihayetinde halkı kurtuldu. Yeryüzü tarihinin son anlarına girerken biz de yalnız değiliz –Kral bizim tarafımızda ve Tanrı’nın halkı da kurtarılacak.

`Tanrı’nın halkı için en azından bu öyküde işler yolunda gitmiştir. Yine de her zaman böyle olmaz, öyle değil mi? O halde Mesih’te sahip olduğumuz umudu korumak için neden her zaman olayları uzun vadeli bir bakış açısıyla ele almalıyız?`