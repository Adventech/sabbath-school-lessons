---
title:  Kurtarıcı olarak Boaz
date:   10/06/2025
---

Boaz Rut’a derinden aşık olur ve onunla evlenmek ister, ancak önünde önemli bir engel bulunmaktadır: kadın ve toprak üzerinde hak iddia eden daha yakın bir akraba vardır. Boaz’ın Mesih’in bir örneği olduğunu düşünürsek, bu durum büyük mücadelede söz konusu olan bir meseleyi açığa vurabilir. Mesih bizi sevmektedir, fakat aynı zamanda hak iddia eden “daha yakın bir akraba” bulunmaktadır: Şeytan.

`Aşağıdaki ayetler Şeytan’ın insanlık üzerindeki hak iddiası hakkında neyi ortaya koymaktadır? (Eyüp 1:6–11; Mat. 4:8, 9; Yah. 1:9; Luka 22:31).`

Şeytan göksel mecliste ortaya çıktığında, Tanrı’ya “Dünyada gezip dolaşmaktan” (Eyüp 1:7) geldiğini söyledi ve Tanrı ona doğru bir adam olan Eyüp’ü görüp görmediğini sorduğunda, Şeytan Eyüp’ün yüreğinin gerçekte Tanrı’ya ait olmadığını öne sürerek, onun kendisine ait olanlardan biri olduğunu iddia etti. Yani, sadece Sen ona iyi davrandığın için Senin ardından geliyor dedi. Ona iyi davranmayı bırak ve Eyüp’ün gerçekte kime bağlı olduğunu gör.

Yahuda kitabında İsrail’de çok iyi bilinen bir öyküye kısa bir gönderme görüyoruz: Musa Tanrı tarafından gömüldükten sonra (Yas. 34:6), diriltilmiştir. Ayrıntıları bilmemekle birlikte, Musa’nın bedeni üzerinde anlaşmazlığa düştüklerini ifade eden metinde, Şeytan’ın Musa’nın bedeni üzerinde bir tür hak iddia ettiği anlaşılmaktadır.

“Mesih ilk kez ölülere hayat vermek üzereydi. Yaşam Önderi ve maiyetindeki parlayanlar mezara yaklaştıklarında, Şeytan üstünlüğünü korumak için telâşlandı Kötü melekleriyle birlikte, kendi bölgesi olarak gördüğü yerin işgaline karşı koydu. Tanrı’nın kulunun kendi tutsağı olduğunu ileri sürerek böbürlendi. Musa’nın dahi Tanrı’nın yasasını tutamadığını bildirdi; Musa, Şeytan’ın gökten kovulmasına neden olan günahı işleyerek, Yehova’ya ait olan yüceliği kendi üzerine almış, böylece bu günahla Şeytan’ın egemenliği altına girmişti.”—Ellen G. White, Atalar ve Peygamberler, s. 478. Açıktır ki, Mesih Şeytan’ın iddiasını reddetmiş ve Musa diriltilmiştir (bkz. Mat. 17:3).

Rut 4:1-12 ayetlerinde Boaz, Mesih’in yakın akrabamız olarak dünyamıza geldiği yer olan Beytlehem’in kapısına gider. Kentin ileri gelenleri toplanır ve sonunda (mülkiyetin bir simgesi) olan çarık değiş tokuş edilir.

Kentin kapısı davaların karara bağlandığı yerdir: bu bir tür yargılama sahnesidir. Daniel 7:13, 14, 22, 26, 27 ayetlerindeki yargılama sahnesini yansıtmaktadır. Yargılamanın bu çok önemli boyutunu gözden kaçırmamalıyız: yargı “kutsalların lehinedir” ancak bunun tek nedeni Boaz’ın gelini için yaptığı gibi Mesih’in bizim için bedel ödemiş olmasıdır.