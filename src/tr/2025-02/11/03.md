---
title:  Rut ve Boaz
date:   09/06/2025
---

Naomi, yaşamına egemen olan acı yüzünden adının Mara olarak değiştirilmesini istedi (bkz. Rut 1:20). Yaratıcımızla olan ilişkimiz günah yüzünden onarılamaz bir şekilde zarar görmüş ve bizi manevi açıdan yoksulluğa itmiştir. Umutlarımız zayıf ve hayatımızı tarlanın kenarlarından toplayabildiğimiz kadarını toplayarak, bu parçalanmış dünyada hâlâ bulunabilen sevinç kırıntılarıyla yaşayarak geçiriyoruz. Ancak her şey o olağanüstü keşfi yaptığımız anda değişiyor: Tanrı bizi unutmadı.

`Rut 2:5-20 ayetlerini okuyun. Bu neden öyküde bu kadar önemli bir andır? Sizce Naomi’nin onlara yardım eden kişinin kim olduğunu öğrenmesi neden bu kadar iyi bir haberdi?`

Naomi’nin mülküne el konmuştu ve büyük olasılıkla Moav’a gitmeden önce borçlarını ödemek için toprağını satmaya gelmişti. Tanrı İsrail’de mülklerine el konulan kişilerin Vaat Edilmiş Ülke’deki miraslarını geri alabilmeleri için bir düzenleme yapmıştı: yakın bir akraba onlar için toprağı fidye karşılığı geri alabilirdi. Boaz sadece iyi kalpli bir çiftçi değildi; bir akrabaydı. Eğer borçlarınızı ödeyemiyor ve İsrail’in mirasındaki hissenizi geri alamıyorsanız, yakın bir akrabanız bunu sizin için yapabiliyordu: “Kardeşlerinizden biri yoksullaşır, toprağının bir parçasını satmak zorunda kalırsa, en yakın akrabası gelip toprağı geri alabilir” (Lev. 25:25).

Boaz’ın sadece iyi kalpli ve cömert biri değil, aynı zamanda bir akraba olduğunun anlaşılması olabilecek en iyi haberdi: bu iki kadının içinde bulundukları sefaletin sonsuza dek sürmesi gerekmiyordu.

Hristiyanlar uzun zamandan beri Boaz’ın, sadece Yaratıcımız değil aynı zamanda akrabamız, gerçek, etten kemikten bir insan olmayı seçen Mesih’in bir örneği olduğunu anlamışlardır; Kendisini defalarca “insanoğlu” diye adlandırmasının nedenlerinden biri de budur (Mat. 12:8, Mar. 8:31, Luka 22:22, Yu. 3:14).

Çok fazla insan Tanrı’yı katı kavramlarla değerlendirmektedir: Ahlaki bir tabloda tüm doğru kutucukları işaretlediğimizde belki bizi göğe kabul edecektir, ancak bunu istemeye istemeye yapacaktır, çünkü biz ufak tefek ayrıntılar sayesinde bunu başarmışızdır. Boaz’da açığa vurulan Mesih simgesi bu tür anlayışları tamamen ortadan kaldırmaktadır. Tanrı bizi sadece görmekle kalmamakta, derin bir manevi fakirlik içinde olmamıza rağmen, bizi gelini olarak istemektedir.

`Yaratan’ın sadece kendi yaratımının bir parçası olmakla kalmayıp, sonra da onun için ölmüş olmasını zihninizde canlandırmaya çalışın. Bu çarpıcı gerçek kendi varlığımıza bakışımızı nasıl etkilemelidir?`