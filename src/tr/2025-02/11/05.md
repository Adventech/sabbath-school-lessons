---
title:  Haman ve Şeytan
date:   11/06/2025
---

Ester’in öyküsünde, mevkiye ve güce düşkün olan Haman’la karşılaşıyoruz. Kendisine imparatorluktaki diğer tüm önderlerden daha büyük bir yetki verilmiştir (Ester 3:1).

Lusifer hakkındaki Hezekiel 28:11-15 ve Yeşaya 14:12-15 ayetlerini okursak, Tanrı’nın egemenliğine boyun eğmeyi reddeden, O’nun seçilmiş halkına karşı kötü bir düşman olan Haman ile arasında bazı benzerlikler olduğunu görebiliriz. Şeytan’ın nihai maksadı, İsa’ya dünyanın krallıklarını göstermek için O’nu yüksek bir yere çıkardığı Mesih’in ayartılması öyküsünde ortaya çıkmaktadır (Mat. 4:8-11). Görmüş olduğumuz gibi, Mesih dünyayı fidye karşılığında kurtarmak ve kendisine ait kılmak için gelmiştir ve bunu bizden biri olarak yapmıştır. İsa kurtarıcı akrabadır ve elbette dünyayı kurtarmak için ödediği bedel son derece büyüktür.

Vahiy kitabında, Şeytan’ın güç ve tapınılma hırsının bu dünyayı son krizine sürüklediğini görüyoruz. Onun hileleri, ona tapınmayı reddeden kayda değer istisnalar dışında, dünyayı “şaşkınlık içinde” (Va. 13:3, 4) canavarın ardından gitmeye ikna etmiştir. Bunu yapmayı reddedenler için ise zor kullanmaya başvurmaktadır.

Haman, Tanrı’nın seçilmiş halkından olan Mordekay’ın kendisine hürmet etmediğini ya da kendisine ait bir hak olduğuna inandığı “tapınılmayı” kabul etmediğini fark eder. “Öfkeden kudurur” (Ester 3:5, 6) ve Mordekay’ın tüm halkını yeryüzünden silmeye karar verir.

`Ester 3:1-14, Vahiy 12:14-17 ve Vahiy 13:15 ayetlerini okuyun. Bu ayetler arasında ne gibi benzerlikler görüyorsunuz? Yuhanna’nın Tanrı’nın bakiye kilisesi tarifi, Haman’ın Tanrı’nın halkı tarifi ile nasıl benzeşiyor?`

Şeytan bu dünya üzerinde hak iddia etmektedir, ancak Tanrı’ya sadık kalan –O’nun buyruklarını yerine getiren– halkın varlığı onun tam üstünlük iddiasını geçersiz kılmaktadır. “Sebt günü Hristiyan âleminde önemli bir tartışma konusu haline geldiğinde, küçük bir azınlığın yaygın talebe boyun eğmeyi ısrarla reddetmesi, onları evrensel bir nefretin hedefi haline getirecektir.”—Ellen G. White, Signs of the Times, 22 Şubat 1910.

`Bugün imanınızı sınayan “küçük” şeyleri düşünün. Eğer onlardan, yani “küçük şeylerden” taviz verirseniz, büyük sınav geldiğinde ne yapacaksınız?`