---
title:  “Ekmek Evinde” Kıtlık
date:   08/06/2025
---

Hristiyan inancını eleştirenler sık sık bu dünyada yaşamanın acımasız gerçekliğini, (a) Tanrı’nın var olmadığının ya da (b) kötü şeyler olduğunda müdahale etmekten aciz olduğunun ya da (c) canımız yandığında bunu umursamadığının kanıtı olarak göstermişlerdir. Ancak Kutsal Kitap’ta yer alan pek çok öykü, bu varsayımların hiçbirinin doğru olmadığına dair bol bol kanıt sunmaktadır. Doğru, Tanrı insan ırkının Kendisine karşı isyan etmenin sonuçlarına katlanmasını sağlamaktadır. Ancak bunu özgür irademizi ihlal etmeden yapmaktadır. O insanlık tarihinde daima mevcuttur, daima çalışmaktadır ve bizi daima günah ve acı sorunlarının nihai çözümüne doğru ilerletmektedir. Rut’un öyküsü bu duruma bir örnek teşkil etmektedir.

`Rut 1:1-5 ayetlerini okuyun. Naomi ve Rut’un başına hangi zorluklar geldi ve bunlara sebep olan neydi? Bu, tüm insan ırkının bugün karşı karşıya olduğu durumu nasıl yansıtmaktadır?`

Bu öykünün başlangıç cümlesinde bir ironi bulunmaktadır: adı “ekmek evi” anlamına gelen Beytlehem’i etkileyen bir kıtlık olmuştur. İnsanın aklına, Tanrı’nın Adem ve Havva’ya, “Bahçede istediğin ağacın meyvesini yiyebilirsin” (Yar. 2:16) dediği Aden Bahçesindeki bolluk geliyor. İnsan ırkı varoluşuna bolluk içinde, cömert bir Yaratan’ın gözetimi altında başladı, ancak daha sonra yaratımın koruyucuları olma görevlerini günahın köleliğiyle değiştirdiler. Tanrı Adem’e, “Toprağa dönünceye dek ekmeğini alın teri dökerek kazanacaksın” demişti (Yar. 3:19).

Naomi gibi biz de Tanrı’nın başlangıçta sahip olmamızı tasarladığı mirastan mahrum bırakıldık ve yaşamlarımız bir zahmet haline geldi. Aden Bahçesi bir armağan olarak verilmişti, ancak koşulsuz değildi: insanlar isyan etme özgürlüğüne sahipti, fakat bu kendi esenliklerinin sorumluluğunu üstlenmeleri gerektiği anlamına geliyordu. Aslında, Tanrı’nın bereketi altındaki tüm düşmemiş dünyaya “boyun eğdirmemiz” amaçlanmıştı, oysa şimdi düşmüş bir dünyaya boyun eğdirme göreviyle karşı karşıyayız. Kıt kaynaklar için birbiriyle yarışan bencil insanlar daha da fazla gönül yarasına ve acıya yol açıyorlar.

Yaşanan felaket anlatılır gibi değil: yeryüzü Tanrı’nın sevgisine güçlü bir şekilde tanıklık ederek hâlâ bol bol üretiyor. Ancak insanoğlunun açgözlülüğü ve günahın yol açtığı tahribat nedeniyle, dünya zaman zaman bizim ona boyun eğdirdiğimizden daha fazla bize boyun eğdiriyor gibi görünüyor. Ancak bir gün tüm bunlar sona erecek.

`Günah ve ölümle geçen altı bin yıldan sonra bile, yeryüzü Tanrı’nın sevgisinin ve yaratıcı gücünün harikalarını nasıl hâlâ gözler önüne serebiliyor?`