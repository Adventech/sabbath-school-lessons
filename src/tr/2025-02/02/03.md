---
title:  Tanrı’nın Sevgisini Anlamak
date:   07/04/2025
---

Günahkâr bir doğayı miras almanın sonucu olarak, evreni algılayışımız kendi bencillik ve gurur eğilimlerimiz tarafından lekelenmiştir. Dünyayı Tanrı’nın her şeyi bilen bakış açısından değil, (elbette) kendi sınırlı bakış açımızdan görüyoruz. Günahkâr insan ırkı tarafından “sevgi” kavramı kadar çarpıtılmış başka bir kavram belki de hiç yoktur. Popüler kültür, başkalarından ziyade kendini tatmin etmeye odaklanan bir sevgi anlayışını teşvik etme eğilimindedir. Konuya böyle benmerkezci bir şekilde yaklaşılması, Tanrı’nın konuyu nasıl gördüğünü anlamamızı zorlaştırmaktadır.

Sevginin doğasını anlamak Kutsal Kitap’taki peygamberlik sözlerini anlamak için önemli bir anahtardır. Büyük mücadelenin ana konularından biri, Tanrı’nın karakteri hakkında önemli bir yanlış anlaşılma olduğudur. Sonuçta Ellen G. White, Büyük Mücadele’nin sonunda şöyle yazmıştı: “Tüm evren temizlenmiştir. Engin yaratılışın tümünde uyum ve hoşnutluk tek bir nabız gibi atar. Her şeyi yaratan Kişi’den, engin uzayın derinlikleri boyunca, yaşam, ışık ve hoşnutluk akmaktadır. En küçük atomdan en büyük dünyaya kadar, canlı ya da cansız her şey, gölgelenemeyen bir güzellik ve mükemmel sevinç içinde, Allah’ın sevgi olduğunu ilan etmektedir.”—Ellen G. White, Büyük Mücadele, s. 683.

`Yaratılış 22:1-13 ayetlerini okuyun. Kutsal Kitap’ta “sevgi”den ilk kez Yaratılış 22:2 ayetinde söz edilmektedir. Bu öykü Tanrı’nın sevgisinin doğası hakkında bize ne öğretiyor?`

Kimi zaman, bir kavramın Kutsal Kitap’ta ilk geçtiği yeri bulmanın yanı sıra, aynı kavramın Kutsal Kitap’ın ayrı ayrı kitaplarında, özellikle de Müjdeler’de ilk geçtiği yeri bulmak yararlı olabilir. Müjdelerin her birinde “sevgi”den ilk kez Matta 3:17, Markos 1:11, Luka 3:22 ve Yuhanna 3:16 ayetlerinde bahsedildiğini görüyoruz.

Örneğin, Yuhanna müjdesinde “sevgi”den ilk kez söz edilen yer (Yu. 3:16) özellikle aydınlatıcıdır: Sanki İshak’ın sunaktaki öyküsüne gönderme yapmaktadır. İbrahim’in Tanrı’ya olan imanı öylesine büyüktü ki, O’na güvenmiş ve kurban etmeyi kabul ederse Tanrı’nın oğlunu diriltebileceğine inanmayı seçmişti (İbr. 11:19). Bu, Tanrı’nın insan ırkına olan sevgisinin bir habercisiydi. O bizi, “biricik Oğlu’nu” (bkz. Yar. 22:2, 12, 16) verecek ve sonra O’nu ölümden diriltecek kadar sevdi. Burada bize Tanrı’nın bizim için duyduğu sevginin, özverili sevginin bir ifşası verilmektedir.

`Tanrı’nın bize duyduğu özverili sevgiyi başkalarına göstermeye nasıl başlayabiliriz? Neden çoğumuz için bu tür bir sevgi temel değildir?`