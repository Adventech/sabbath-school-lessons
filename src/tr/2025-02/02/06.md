---
title:  Yılan
date:   10/04/2025
---

İbadet meselesi Vahiy Kitabındaki anahtar bir konudur. Sahte ibadet düzenlerinin sorumlusu ve destekçisi “ejderha” (Va. 13:2-4) diye tanımlanmıştır ve bu düşmüş keruvun yılan gibi tasvir edilmiş olması tesadüf değildir. Bizi açıkça, bir yılanın cennete girdiği ve Adem ile Havva’yı Yaratıcı’ya isyan etmeleri için kendisini takip etmeye ikna ettiği Aden Bahçesi’ne geri götürmektedir.

`Yaratılış 3:1-5 ile Vahiy 12:1-9 ayetlerini karşılaştırın. Her iki öyküdeki bazı ortak konular nelerdir? Yaratılış kitabında yılanın tanıtılması sırasında verilen detaylar, Vahiy kitabında sözü edilen, daha önce gökte savaşa yol açmış olan bazı meseleleri anlamamıza nasıl yardımcı olabilir?`

Kutsal Yazılar’da Şeytan’ın tüm dünyayı yoldan saptırdığı iki öykü bulunmaktadır. Yaratılış kitabında, sadece iki insanın var olduğu bir zamanda; ve daha sonra Vahiy 12. ve 13. bölümlerde Şeytan’ın “bütün dünyayı saptıran” (Va. 12:9), canavara yetki veren ve bütün dünyayı ona tapınmaya yönlendiren diye tanımlandığı öyküde (Va. 13:2, 3). Kutsal Kitap’taki peygamberlik sözlerinde yer alan konulardan biri de büyük mücadelenin değişmeyen doğasıdır. Tanrı’nın karakteri ve Sözü değişmediği gibi, iblisin ihtirasları da değişmemektedir.

Ne mutlu ki, büyük mücadelenin doğası değişmediğinden ve peygamberlik sözleri olan Kutsal Yazılar’da açık referans noktalarına sahip olduğumuzdan, Hristiyanlar gelişmeleri gözden geçirebilir ve ruhsal tuzakların nerede olabileceğini fark etmeye başlayabilirler. Tanrı her zaman olduğu Kişi olacaktır ve aynı durum iblis için de geçerlidir. Şeytan binlerce kılığa girebilir, ancak düşmüş insanlığın binlerce yıllık tarihi ve Vahiy kitabında tasvir edilen peygamberlik öyküsü, onun Aden’de kullandığı oyun planından asla şaşmadığını göstermektedir. Tanrı bize bilgelik ve sağduyu vaat etmiştir (Yakup 1:5) ve Kutsal Yazılar’ın sağladığı kesinlik sayesinde iblisin yalanlarına kanmak zorunda değiliz. Ancak ne yazık ki pek çok kişi bu yalanlara kanmıştır ve pek çoğu da –büyük çoğunluğu– kanacaktır.

`Kültürün zaman içinde nasıl değiştiğini düşünün. Toplumsal kurallar değişir; bir zamanlar kabul edilebilir olan şeyler kabul edilemez olur ya da tam tersi. Büyük mücadelenin temelinde yer alan meselelerin ve tarafların değişmediği göz önünde bulundurulacak olursa, bir Hristiyan kültürdeki değişimleri değerlendirirken neleri göz önünde bulundurmalıdır? Örneğin, iblisin söylediği, ölmezsiniz ve tanrılar gibi olacaksınız gibi ilk yalanların bugün toplumunuzda nerelerde söylendiğini görüyorsunuz?`