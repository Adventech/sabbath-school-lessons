---
title:  Ek Çalışma
date:   11/04/2025
---

Ellen G. White, Elçilerin İşleri kitabından 536-549 sayfaları arasındaki “Vahiy” bölümünü okuyun.

Birçok dünya dini yalnızca fikirlerle ilgilenirken, bunun tam aksine Hristiyan dininde yer alan fikirler tarihsel olaylara sıkı sıkıya bağlıdır. Kutsal Kitap, tarih boyunca Tanrı’nın insanlıkla kurduğu etkileşimin öyküsüdür ve binlerce yıllık bu etkileşimi inceleyerek Tanrı’nın değişmez karakteri hakkında çok şey öğrenebiliriz.

Ancak Hristiyanlar bazen aynı şeyleri duymaktan sıkıldıklarından yakınıyorlar. Bazen, bizim ayırt edici peygamberlik mesajımız halka duyurulurken, bunu zaten duyduğumuzu ve öğrenecek yeni bir şeyimiz olmadığını düşünüyoruz.

Ancak mesajımızın değişmez ve kalıcı olması, onun basit olduğu ya da zorlayıcı olmadığı anlamına gelmemektedir. Tam tersine, sonsuz bir Tanrı’nın zihninden bize iletilen bilgiler üzerinde çalışırken, konunun sonuna asla ulaşamayacağınızı çabucak anlarsınız.

Ellen G. White’ın Vahiy kitabının yazılma gerekçesi olarak tanımladığı nedenlerden biri, Hristiyan kilisesinin tüm zamanlar boyunca tarihsel mesajına temellendirilmesidir. O dönemde “bazı genç işçiler, sıklıkla tekrarlanan gerçeklerden sıkılarak usandılar. Yeni ve heyecan verici bir şeyler arayışlarında, pek çok zihne daha hoş gelecek fakat müjdenin temel ilkeleriyle uyumlu olmayan yeni doktrinsel görüşleri getirmeye çalıştılar.”—Elçilerin İşleri, s. 538. Bu bağlamda, Vahiy sadece gelecekle ilgili bir kitap değildir; aynı zamanda geçmişle ilgili bir kitaptır ve özgünlük arayışının bizi yoldan çıkarmaması için tarihsel inancımızda kök salmamızı sağlamak üzere tasarlanmıştır.

**Tartışma Soruları:**

`1. Kutsal Yazılar yeni bilgiler ve yeni anlayışlar sunmakta asla başarısız olmaz. Yeni bir şeyler öğrenme arzusu ile bize zaten verilmiş olan gerçeklere sadık kalmanın önemi arasında nasıl bir denge kurulabilir?`

`2. Kilise yeni peygamberlik sözü yorumlarına nasıl karşılık vermelidir? Her zaman öğrenecek daha fazla şey olduğunu biliyor olsak da, yeni ışığın gerekli mi yoksa geçici bir heves, hatta hata mı olduğunu nasıl ayırt edebiliriz?`

`3. İkinci Dünya Savaşı’nda Pasifik Okyanusunda bir denizci ölmek üzereyken sıhhiye erine şöyle haykırdı: “Ben bir yetimim. Öldüğümde beni kim hatırlayacak?” Sıhhiyeci, “Seni her zaman hatırlayacağım” diye cevap verdi. Sıhhiyecinin sözleri ne kadar iyi niyetli olsa da, er ya da geç o da ölecek ve yetim denizcinin anısı da yitip gidecekti. Son sözü ölüm söylüyorsa, bu öykü tüm yaşamlarımızın boş ve anlamsız olduğunu fark etmemize nasıl yardımcı olabilir?`