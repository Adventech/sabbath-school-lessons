---
title:  "İshak’ın Sorusu: Kuzu Nerede?"
date:   08/04/2025
---

Kutsal Kitap’ta bir seh’ten (İbranice: kuzu) ilk kez bahsedilen yer, sevgiden ilk kez bahsedilen Yaratılış kitabının 22. bölümündeki aynı öyküdür. Kuzu, elbette, İsa’nın yirmiden fazla kez “Kuzu” diye anıldığı Vahiy kitabında bulunan en istikrarlı simgelerden biridir. Vahiy kitabının en etkileyici sahnelerinden birinde –dördüncü ve beşinci bölümlerde Yuhanna’nın Tanrı’nın taht odasına yaptığı ziyarette– Kuzu merkezi bir işleve sahiptir.

`Yaratılış 22:7, 8; Mısır’dan Çıkış 12:3-13 ve Vahiy 5:5-10 ayetlerini okuyun. İshak’ın neredeyse kurban edilme öyküsü kuzuların simgesel olarak nasıl kullanıldığını anlamamıza nasıl yardımcı oluyor? Bu öykü Yuhanna’nın Vahiy 5. bölümde gördükleriyle nasıl bağlantılıdır?`

Kutsal Kitap’ta seh (kuzu) ile ilgili ilk söz İshak’ın sorusunda geçmektedir: “Kuzu nerede?” (Yar. 22:7 KM). İlginçtir ki, Kutsal Kitap’ın geri kalanı bu soruyu ayrıntılı bir şekilde yanıtlamaktadır. Eski Ahit’in diğer 38 kitabı okuyucuyu, İshak’ın sorusunun giderek daha fazla bilgiyle yanıtlandığı, Fısıh törenlerinden Davut’un ilk görevine ve sonrasına kadar uzanan bir yol boyunca yönlendirmektedir. Öykü baştan sona, İshak’ın sorusunun yanıtını haber veren, Mesih’le ilgili sayısız peygamberlik sözüyle bezenmiştir. Daha sonra Yeni Ahit’te, İsa’nın kanlı canlı ortaya çıkması, halkı içinde hizmet etmesi ve sonunda çarmıhta canını feda etmesiyle bu soru yanıt bulmuştur.

Bu arada, Yuhanna Müjdesi’nde, bir Kuzu’dan ilk kez söz edilen Yuhanna 1:29-34 ayetlerine bakın. Sanki Vaftizci Yahya bizzat İshak’ın sorusunu yanıtlıyor gibidir ve ortam da bundan daha elverişli olamazdı. Günahkârlar tövbe ediyor, günahkârın ölümünü ve yeni bir yaşamın başlangıcını simgeleyen vaftizde suyun altına giriyorlardı. Bu ortamda, İsa, Tanrı Kuzusu, aniden ortaya çıktı ve Matta’nın anlattığına göre, gökler O’nu bildirmek için açıldı: “Sevgili Oğlum budur, O’ndan hoşnudum” (Mat. 3:17) Bir sesin, Rab’bin Meleği’nin, İbrahim ve İshak’ın sorununun çözümünü gökten nasıl bildirdiğini de hatırlayın (Yar. 22:11-14).

Tüm ipuçlarını bir araya getirdiğinizde, İsa’nın, Tanrı Kuzusu’nun, bizim Vekilimiz olduğu açıktır. Bu, Yuhanna’nın görümündeki boğazlanmış Kuzu’yu anlamamıza büyük ölçüde ışık tutmaktadır.

`İsa’nın bizim Vekilimiz olduğunu bilmek kurtuluşumuz için neden son derece önemlidir? O’nun Vekilliği olmadan, özellikle de yargılanma sürecinde nasıl bir umudunuz olabilir?`