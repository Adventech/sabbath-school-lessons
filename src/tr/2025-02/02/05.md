---
title:  Ölümle Baş Etmek
date:   09/04/2025
---

Yaratıcısından koparılmış bir dünyada yaşamanın belki de en acımasız yanı, ölümün her an saldırmaya hazır bir şekilde her canlının arkasında pusuya yatmış bekliyor olmasıdır. Bu, “günahın karşılığıdır”; evrendeki tek yaşam kaynağından, Yaratan’dan koptuğumuz için ödediğimiz bedeldir. Bu nedenle, hem gerçekliği hem de daha da önemlisi, yalnızca İsa’da, O’nun ölümü ve dirilişinde bulunan çaresiyle Kutsal Kitap peygamberlik sözlerinde önemli bir işleve sahiptir.

Hem ölümün Kutsal Kitap’taki ilk bahsi hem de ilk kez gerçekleşmesi, günah sorununun vahametini anlamamıza yardımcı olarak ve Tanrı’nın bu soruna getirdiği çözümü anlamamız için bize önemli ipuçları vererek, peygamberlik sözlerindeki bu önemli konuya büyük ölçüde ışık tutmaktadır.

`Yaratılış 2:15–17, Yaratılış 4:8–15, 1. Korintliler 15:15–19 ve Vahiy 1:18 ayetlerini okuyun. Ölümden ilk kez bahsedilen ve ölümün ilk kez gerçekleştiği bu ayetler bize insanların neden öldüğü, Tanrı’nın ölüme nasıl baktığı ve O’nun bu sorunumuza nasıl bir çözüm bulduğu konusunda ne söylemektedir?`

Sıklıkla ölümün yaşamın bir parçası olduğunu söyleriz. Bu bir yalan. Ölüm yaşamın zıddıdır, yaşamın geri alınmasıdır; asla buradaki deneyimimizin bir parçası olmaması gereken yabancı bir istilacıdır. Her ne kadar ölüme alışmış olsak da, sanki insan ırkı topluca onda temelden yanlış bir şeyler olduğunun farkındaymış gibi, onunla karşılaştığımızda kalplerimiz hâlâ güçlü bir şekilde tepki göstermektedir. Ölüm ne kadar acı verici olsa da, bazı ölümler diğerlerinden daha üzücü görünür, örneğin bir çocuğun ölümü. Çoğunlukla, anne babaların ölümde çocuklarından önce gelmesini bekleriz ve bunu hayatın olağan akışı olarak kabul etmişizdir.

Ancak Kutsal Yazılar’da kaydedilmiş olan ilk ölüm, beklenen düzene aykırıdır. Adem ve Havva kendileri ölümü tatmadan önce, erdemli oğulları erdemsiz kardeşi tarafından öldürüldüğünde ölümün getirdiği felaketi tecrübe etmişlerdi. Bu son derece adaletsiz bir ölümdü.

İsa’yı düşünün, tıpkı Habil gibi erdemli, erdemsiz tarafından öldürüldü. Hangi ölüm İsa’nınkinden daha adaletsiz olabilirdi? Habil’in ölümü ile Mesih’in çarmıhtaki ölümü arasında başka ne gibi benzerlikler bulunabilir? Habil’in ölümünün doğası, İsa’nın neden “ölümün ve ölüler diyarının anahtarı[na]” sahip olduğunu ve Tanrı’nın bize O’nda ne sunmakta olduğunu anlamamıza nasıl yardımcı olabilir?

`Ölüm sorunu çözülmeden, yaşamlarımız neden neticede yararsız, anlamsız ve beyhudedir? Bu gerçek İsa’nın bizim için yaptıklarına ne kadar müteşekkir olmamız gerektiği konusunda bize ne öğretiyor?`