---
title:  Karışıklık İçindeyken Umut
date:   26/05/2025
---

Mezmurlar kitabında kullanılan ifadelerin büyük bir kısmı simgeseldir, ancak konu gezegenimizin sonunda ilk haline döndürülmesine işaret eden ifadelere geldiğinde, bunların yalnızca simgesel olduğuna inanmak için çok az nedenimiz bulunmaktadır. 46. Mezmur bize fiziki dünyanın Mesih’in dönüşüyle birlikte derinden etkileneceğini hatırlatmaktadır. Ancak etkilenecek olan yalnızca kayalar ve okyanuslar değildir; yeryüzü tarihinin o yüce zirvesi, dünyevi krallıkların –binlerce yıldır çok fazla acıya neden olmuş olan zavallı insani yönetim düzenlerinin– yıkılması anlamına gelecektir.

Sonunda tüm bu güçler ve insanlığa yaşattıkları tüm kötülük ve acılar tamamen son bulacaktır

`Yeremya 4:23-26 ayetlerini okuyun. Bu, en azından “yeni bir gökle yeni bir yeryüzü” (Va. 21:1) kuruluncaya kadar, bu dünyanın kaderi hakkında bize ne söylüyor?`

Kutsal Kitap’taki peygamberlik sözleri bize bu dünyaya ne olacağını göstermektedir. Örneğin Daniel 7. bölümdeki görüm bize dünyadaki ulusların ortaya çıktığı fırtınalı bir denizi göstermektedir. Çekişme ve savaş rüzgârları Uluslar’ın denizi (yeryüzü) üzerinde eserek birbiri ardına dünyevi krallıklar üretmekte ancak bunların hiçbiri insan ırkını tehdit eden gerçek sorunları çözememektedir. Güvenmeye kalkıştığımız dünyevi önderler hemen her zaman en az bizler kadar günahkâr ve bencil olduklarını kanıtlamaktadırlar.

Daniel’e gösterilen krallıkların hiçbiri Tanrı’nın halkı için güvenli bir yurt olamadı (gerçi bazıları diğerlerinden daha iyiydi). Ancak Tanrı’nın krallığının vatandaşları olduğumuzu biliyoruz (Flp. 3:20) ve bu gezegenin karmaşasının çok üzerinde yerinden oynatılamayacak bir taht bulunmaktadır (bkz. Hez. 1:26). İsa, Mesih’in dönüş zamanına yaklaşıldıkça dünyanın daha da büyük bir kargaşaya sürükleneceğini öğretmişti (Matta 24), ancak gezegenimizdeki koşullar ne olursa olsun, Tanrı’nın denetimi kaybetmediğini ve vaatlerini yerine getireceğini bildiğimiz için imanımıza sımsıkı sarılabiliriz: “Uluslar kükrüyor, krallıklar sarsılıyor, Tanrı gürleyince yeryüzü eriyip gidiyor. Her Şeye Egemen RAB bizimledir, Yakup’un Tanrısı kalemizdir” (Mez. 46:6, 7). Kısa vadede işler pek iyi gitmiyor ve gitmeyecek de. Peki ya uzun vadede? Bu –İsa sayesinde– tamamen başka bir konudur.

`Şüphesizdir ki dünyamız karmakarışık ve denetimden çıkmış görünüyor. Örneğin Daniel 7. bölümdeki peygamberlik sözü, imanımızı koruduğumuz takdirde sonuçta işlerin bizim için iyi gideceğini görmemize nasıl yardımcı olabilir?`