---
title:  Kurtarıcı Gücün Bilinsin
date:   29/05/2025
---

`67. Mezmuru okuyun. Bu övgü ilahisi Tanrı’nın halkının Vahiy 14:6-12 ayetlerindeki işlevini anlamanızı nasıl sağlıyor?`

Massachusetts Teknoloji Enstitüsü’ndeki (MIT) mühendisler, onunla boyanan nesneleri neredeyse görünmez hale getiren yeni bir siyah malzeme geliştirdiler. Nanotüplerden üretilen bu kaplama, daha önce üretilen tüm siyah malzemelerden kat kat daha karanlık. Bu yeni madde tüm görünür ışığın yüzde 99,995’ini soğurabiliyor. En parlak ışık bile bu maddeyle kaplanmış nesneleri görünür kılamıyor.

67\. Mezmur Tanrı’ya “yüzünün ışığı üzerimize parlasın öyle ki, yeryüzünde yolun… bilinsin” (Mez. 67:1, 2) çağrısıyla başlıyor. Kurtuluş tasarısında Tanrı, günahkârların O’nun görkemi tarafından yok edilmeden, O’nun doğrudan, yüce huzuruna yeniden kabul edilmeleri için bir yol sunmuştur; ve şimdi bile, bu yaşamda, Mesih’in çarmıhı Tanrı’nın yüzünün üzerimizde parlamasını mümkün kılmaktadır.

Fakat dahası da var: Tanrı, O’nun ışığını dünyanın geri kalanına yansıtmamızı amaçlamaktadır. İsrail’e verilen görev buydu: tapınak tüm uluslar için bir dua evi olmalıydı: “Kutsal dağıma getirip dua evimde sevindireceğim. Yakmalık sunularıyla kurbanları sunağımda kabul edilecek, çünkü evime ‘Bütün ulusların dua evi’ denecek” (Yşa. 56:7).

Bu Mezmur’da, Davut Tanrı’nın yeryüzünde yolunun, bütün uluslar arasında kurtarıcı gücünün bilinmesini istediğini bize hatırlatıyor (Mez. 67:2). Ne yazık ki, Tanrı’nın halkı bu görevi yerine getirmekte çoğu kez başarısız olmuştur. Eski Ahit’te yer alan İsrail’in sicili, son iki bin yıl boyunca Hristiyan kilisesinin sicili gibi bazı karanlık sayfalar içermektedir. Sanki yüreklerimizi son derece karanlık bir maddeyle boyamışız da, Tanrı’nın ışığını yansıtmadan emmeye çalışıyoruz gibi.

Bazen Tanrı’nın son gün hareketini, sık uçan maneviyat yolcuları için ayrılmış bir tür ayrıcalıklı kalkış salonu gibi görüyor ve dünyanın geri kalanının onları bekleyen yolculuğa hazırlıksız bir şekilde gürültülü ve rahatsız giriş salonunda bekliyor olmasından oldukça memnun görünüyoruz. Oysa Vahiy 14. bölümdeki bakiye kilise Mesih’le birlikte Siyon Dağı üzerinde durup O’nun varlığının tadını çıkarmakla yetinmemektedir. Aksine, yeryüzünün dört bir yanına dağılarak dünyayı Tanrı’nın kutsal dağında kendilerine katılmaya davet etmektedirler.

`Kilise olarak ve bireysel olarak, çok sevdiğimiz bu gerçekleri başkalarına öğretme konusunda nasıl bir sorumluluk hissetmeliyiz?`