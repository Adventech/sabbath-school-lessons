---
title:  Şarap ve Kan
date:   28/05/2025
---

`75. Mezmuru okuyun. Aynı zamanda Matta 26:26-29 ve Vahiy 14:9-12 ayetlerini de okuyun. Bu Mezmur yargılama sırasında mevzubahis olan bazı konular hakkında ne söylüyor ve bu diğer ayetler bu konuları anlamamıza nasıl yardımcı olabilir?`

Bu Mezmur’un Sanherib’in ordusunun mucizevi bir şekilde yok edilmesi (2Ta. 32, 2Kr. 19) üzerine söylenmiş olabileceğine dair bazı görüşler bulunmaktadır –bu öykü Vahiy 20. bölümde kötülerin son yıkımına işaret ediyor gibi görünmektedir. Kötülüğün orduları gelip onları çevrelediğinde, Tanrı’nın halkı adil krallarıyla birlikte Kutsal Kent’in içindedir ve sonrasında kötülüğün orduları Bizzat Tanrı tarafından yok edilmektedir.

Tanrı’nın yargılamada düzelttiği şeylerden biri, düşmüş dünyamızda yaşanmış olan gücün kötüye kullanımıdır. Düşmüş insanlar artık başkaları için ya da Tanrı’nın yüceliği için değil, kendileri için yaşamaktadırlar. Bugün pek çok açıdan, evrende hiçbir anlam ya da tarafsız bir ahlak standardı olmadığına inanmayı seçmenin sonuçlarını yaşıyoruz. Filozof Friedrich Nietzsche, eğer bir anlam olması gerekiyorsa, bunu kendimiz için oluşturmamız ve sanki evren bizim iyiliğimiz için varmış gibi davranmamız gerektiği konusunda ısrar etmiştir. Aslında her kişi, kendisi bir tanrıymış gibi davranmaktadır.

(Haklı olarak şu sorulabilir: Bu anlayış Nietzsche’nin kendisi için ne kadar başarılı oldu? Aslında pek de iyi olmadı. Adamın birinin atına vurmasını engellemeye çalıştıktan sonra İtalya’da bir sokakta yere yığılıp delirdi. Daha sonra 1900 yılındaki ölümüne kadar hayatının sonraki 11 yılını yarı katatonik bir halde geçirdi).

Sorunlar her ne kadar vahim olsa da, inananlar olarak bize umutla yaşamamız ve geleceği mevcut olaylara göre değerlendirmememiz hatırlatılmaktadır. Medeniyetin temellerinin, Tanrı’ya inanmayanların ya da Tanrı’ya ilişkin Kutsal Kitap’ta yer almayan görüşlere sahip olanların yürekleri ve zihinleri tarafından durmaksızın aşındırıldığını gördükçe umutsuzluğa kapılmamak kolay değil. Şu anda, en azından dünyanın bazı yerlerinde, ahlaki değerlerin, hatta insanın cinsiyeti, erkek ve kadın gibi temel kavramların dahi saldırı altında olduğu bir dönemde yaşıyoruz. Birçok insanın hakkında gizli gizli konuşmaktan bile utanacağı bazı ahlaksızlık türleri artık alenen övülüyor ve alkışlanıyor. İşler işte bu kadar kötüye gidiyor.

`Hayatı başka insanlar için daha iyi hale getirmeye çalışmak amacıyla şu anda üzerimize düşeni yapmamız gerekiyor olsa da, her şey sonunda düzeltilmeden önce bu mevcut dünyanın tümüyle yok edilmesi ve doğaüstü bir şekilde yeniden yaratılması gerekeceğini unutmamak neden her zaman önemlidir?`