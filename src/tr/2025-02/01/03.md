---
title:  Tanrı Anlaşılmak İster
date:   31/03/2025
---

Hiçbir şey, dilini zar zor konuştuğunuz yabancı bir ülkedeyken, örneğin bir sağlık ocağında ya da eczanede acilen iletişim kurmanız gerekmesi kadar can sıkıcı olamaz. Ne söylemeniz gerektiğini biliyorsunuzdur fakat bunu söyleyecek yeterli kelime dağarcığına sahip değilsinizdir.

Tanrı söz konusu olduğunda ise farklı bir sorun ortaya çıkmaktadır. “Çünkü gökler nasıl yeryüzünden yüksekse” diyor, “yollarım da sizin yollarınızdan, düşüncelerim düşüncelerinizden yüksektir” (Yşa. 55:9). Sorun Tanrı’nın bizimle iletişim kuracak kelime dağarcığına sahip olmaması değildir; sorun bizim O’nu tam olarak anlayacak kelime dağarcığına ya da zihinsel yeterliliğe sahip olmamamızdır.

**Aşağıdaki ayetler bizim sahip olduğumuz anlayışa kıyasla Tanrı’nın anlayışı hakkında ne söylüyor?**

`Mez. 139:1-6`

`Mez. 147:5`

`Rom. 11:33`

`1Yu. 3:20`

İşin aslı şu ki, Tanrı’nın düşüncesini asla tam olarak anlayamayacağız çünkü O mutlak ve her şeyi bilendir. Sonuçta, Yaratılış hakkındaki her şeyi zar zor anlayabiliyoruz; Yaratıcısını nasıl tam olarak anlayabiliriz? Anlayamayız.

Her şeyi tam olarak asla anlayamayacak olsak da, kurtuluşumuz için neyin gerekli olduğunu anlayabiliriz. (Bkz. 2Ti. 3:14, 15.) Elçiler onları dinleyenlere müjdeyi açıklarken sık sık gerçekleşmiş peygamberlik sözlerine atıfta bulunmuşlardır; buradan, peygamberlik sözlerinin başlıca amaçlarından birinin kurtuluş tasarısını örneklendirmek olduğu sonucuna varabiliriz. Gerçekten de, Kutsal Kitap’taki peygamberlik sözleri nihayetinde öyle ya da böyle bizi İsa’ya ve O’nun tüm insanlığa sunduğu kurtuluş vaadine yönlendirmelidir.

Sonuçta, her şeyin Kendisi aracılığıyla yaratılmış olduğu Rab (bkz. Kol. 1:16; Yu. 1:1-3), yeryüzüne inmiş ve en zavallılar da dahil olmak üzere her bir insanın günahları için Kendisini çarmıhta kurban olarak sunmuştur. İşte Tanrı hepimizi bu kadar çok sevmektedir. Bizim için tüm bunları gerçekleştiren Rab, elbette en sefil insanlar da dahil olmak üzere herkesin O’nun İsa’da bize ne sunuyor olduğunu bilmesini istemektedir. Ve peygamberlik sözleri tam da bunu sağlayabilir.

`Evet, bilmediğimiz çok şey olsa da, bilmediklerimize kafayı takmak yerine, artık bildiklerimize odaklanmamız ve bildiklerimizi uygulamamız neden çok önemlidir?`