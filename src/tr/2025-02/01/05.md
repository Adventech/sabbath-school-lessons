---
title:  Sözü Çalışmak
date:   02/04/2025
---

Yedinci Gün Adventistleri Kutsal Kitap’taki peygamberlik sözlerine ilişkin sahip oldukları anlayış konusunda William Miller’a çok şey borçludur. Miller’ın (Daniel 8:14 gibi) kilit ayetleri kavrayışı kusursuz olmasa da, kullandığı yöntem yine de çok önemliydi, çünkü son gün bakiyesi hareketimizin doğuşuna zemin hazırlamıştı.

`Matta 5:18, 2. Timoteos 3:15-17 ve Luka 24:27 ayetlerini okuyun. Bu ayetler Kutsal Kitap’taki peygamberlik sözlerine nasıl yaklaşmamız gerektiği konusunda bize ne öğretiyor?`

Kutsal Kitap’ı çalışmak bazı açılardan büyük bir yapbozu birleştirmekten farklı değildir. Sadece iki ya da üç parçayı bir araya getirdiğinizde resmin tamamını anlamak neredeyse imkânsızdır. Belki bu iki ya da üç parçada bir at görebilirsiniz ve buna dayanarak atlarla ilgili bir resim oluşturduğunuz sonucuna varabilirsiniz. Ancak birleştirdiğiniz birkaç parça daha bir tavuk ve bir ineği ortaya çıkarır ve ardından yüzlerce parçayı bir araya getirdiğinizde, sonunda içinde bir kent, bir çiftlik ve uzakta bir sıra dağ bulunan bir manzara resmi üzerinde çalışmakta olduğunuzu görebilirsiniz.

Bazı Hristiyanların Kutsal Kitap çalışırken düştükleri temel hatalardan biri, Kutsal Yazıları belirli bir durumu değerlendirmek için kullanabilecekleri serbest bir deyişler ya da atasözleri derlemesi olarak ele almalarıdır. Bazıları Gideon İncili’nin başında yer alan ve birçok konuda yararlı ayetler bulabileceğiniz basit çalışma rehberine bakarak, bunun Kutsal Kitap’ın belirli konudaki öğretilerinin tamamını temsil ettiğini varsayarlar.

Ne yazık ki, aynı yaklaşımı peygamberlik sözleri konusunda da benimsemekte, tek bir ayeti bağlamından kopararak Kutsal Kitap’ın geri kalanı yerine güncel olaylarla karşılaştırmaktadırlar. Bu da kısmen, gerçekleşecek olaylar ve bunların ne zaman gerçekleşeceği konusunda yanıldıkları için birkaç yılda bir güncellenmesi gereken yeni peygamberlik sözleri kitaplarının durmadan ortaya çıkmasına neden olmuştur.

Bu nedenle herhangi bir konuda sadece belirli ayetleri seçmek değil, Kutsal Kitap’ın o konu hakkında söylediği her şeyi dikkatle incelemek ve bunları hangi bağlamda söylediğini de göz önünde bulundurmak çok önemlidir. Bir paragrafı bağlamından koparmak ve istediğimiz şeyi söylemesini sağlamak çok kolaydır.

`Örneğin, ölülerin durumu ya da hatta Sebt günü konusundaki fikirlerini ortaya koymak için sadece seçilmiş belirli ayetleri kullananlarla ne tür tecrübeler yaşadınız? Bu durumlarda nasıl yanıt vermek gerekir?`