---
title:  Mecaz mı Gerçek mi?
date:   03/04/2025
---

Peygamberlik sözü çalışanların baş etmesi gereken en kilit meselelerden biri, Kutsal Kitap’ın dilinin gerçek anlamda mı yoksa mecazi anlamda mı kabul edileceğinin nasıl belirleneceğidir. Yazarın simgesel bir dil kullanıp kullanmadığı nasıl belirlenir ve simgenin neyi temsil ettiği nasıl anlaşılır? Bunu başarmanın en etkili yöntemi, bir simgenin günümüzde nasıl kullanıldığına bakmak yerine, o figürün, simgenin Kutsal Kitap boyunca nasıl kullanıldığını anlamaktır. Örneğin, bazı kişiler Daniel 7. bölümdeki ayı simgesinin Rusya’ya işaret ettiğini düşünüyorlar, çünkü bu temsil günümüzde sıklıkla Rusya’nın bir simgesi olarak kullanılıyor. Bu, peygamberlik sözündeki simgeleri yorumlamak için sağlam ya da güvenli bir yöntem değildir.

**Kutsal Kitap’ın kendi kendisini yorumlamasını sağlayarak (kendi ifadelerini tanımlamasına izin vererek) aşağıdaki ayetlere bakın. Her bir ayette ortak olan peygamberlik sözü simgesi nedir ve Kutsal Kitap bunun neyi temsil ettiğini söylüyor?**

`Dan. 7:7, Dan. 8:3, Dan. 7:24`

`Va. 1:16, Ef. 6:17, İbr. 4:12`

`Va. 12:1; Va. 21:2; Ef. 5:31, 32; Yer. 6:2`

Kutsal Kitap’ın kendi ifadelerini açıklamasının sağlanması gerektiğini belirten bu temel kurala uyulduğunda, peygamberlik sözlerindeki simgeciliğin ardındaki gizemin büyük bir kısmı ortadan kalkmaktadır. Örneğin, bir boynuzun siyasi bir gücü ya da bir ulusu simgeleyebileceğini görüyoruz. Bir kılıç Tanrı’nın Sözü’nü simgeliyor olabilir. Ve evet, bir kadın kiliseyi simgeliyor olabilir. Burada Kutsal Kitap’ın kendi kendisini nasıl açıkladığını net bir şekilde görebiliyoruz.

O halde yanıtlanması gereken soru, Tanrı’nın neden doğrudan değil de simgelerle konuştuğudur? Örneğin, Petrus neden 1. Petrus 5:13 ayetinde Roma kentinden üstü kapalı bir şekilde Babil diye söz etmektedir?

Tanrı’nın peygamberlik sözünde simgesel bir dil kullanmayı seçmesinin birçok nedeni olabilir. Örneğin Yeni Ahit kilisesi örneğinde, Vahiy kitabı Roma’yı bu kadar çok kötülüğün faili olarak açıkça belirtmiş olsaydı, kilisenin zaten kötü olan zulmü daha da beter olabilirdi. Sebepler ne olursa olsun, Tanrı’nın simgelerin ne anlama geldiğini anlamamızı istediğine emin olabiliriz.

`Bazı simgeler ve peygamberlik sözleri gizemini koruyor olsa da, anladıklarımıza odaklanmak imanımızı nasıl güçlendirebilir?`