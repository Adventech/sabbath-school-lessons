---
title:  Okuyan Anlasın
date:   30/03/2025
---

Herhangi bir Hristiyan kitapçıya girin ve Kutsal Kitap peygamberlik sözleriyle ilgili kitapları gözden geçirin. Akıl almaz bir çeşitlilikte görüş ve yorum olduğunu hemen fark edeceksiniz. Vahiy gibi kitapların ne söylediğini hiç kimsenin gerçekten anlayamayacağını düşünme ayartısına kapılabilirsiniz. Örneğin, yazarlardan biri Mesih karşıtının bir mecazdan başka bir şey olmadığını; bir diğeri onun gelecekte geleceğini; bir başkası ise onun putperest Roma İmparatorluğu dönemindeki bir şeye ya da birine gönderme olduğunu söylemektedir. Yaşlı bir vaizin dediği gibi, “Belki de Kutsal Kitap eski bir keman gibidir; onunla istediğiniz şarkıyı çalabilirsiniz.”

Ancak Kutsal Kitap’ın kendisi böyle bir şey söylememektedir. Aksine, Tanrı’nın boş yere konuşmadığını ve O’nun Sözü aracılığıyla söylediklerinin gerçekliğini bilebileceğimizi varsayarak bizi okumaya davet etmektedir.

`Matta 24:15; Vahiy 1:3; Matta 11:29; ve Yeremya 9:23, 24 ayetlerini okuyun. Bu ayetler Tanrı’nın Kendisini anlaşılır kılma isteği konusunda ne söylüyor?`

Pek çok üniversite “Edebi Bir Eser Olarak Kutsal Kitap” ya da benzer içerikli dersler sunmaktadır. Bir imanlı için, uzun dersler boyunca oturup profesörün Kutsal Kitap’ı putperest mitolojisini okuduğu gibi okuduğunu görmek şaşırtıcı olabilir. Buradaki ana düşünce, öykülerde ahlaki bir “hakikat” özü olabileceği, ancak kişinin öykülerden dilediği gibi bir anlam çıkartabileceğidir. Bu öğretmenler için bu kitabın Tanrı tarafından esinlendiği düşüncesi gülünecek bir şeydir.

Dolayısıyla eğitmen Kutsal Kitap’ı okumakta ancak Tanrı’nın sesini duymamaktadır. Bazılarıysa Kutsal Kitap’ın mesajıyla açıkça çelişen sonuçlara varırlar. Rab’be boyun eğmeden ve gerçeği öğrenmeye açık bir yüreğe sahip olmadan Kutsal Kitap’ı okuyanlar muhtemelen sadece onun mesajını ıskalamakla kalmayacak, aynı zamanda onun sayfalarında ortaya konmuş olan Tanrı’nın sevgi dolu ve yüce karakterini de yanlış anlayacaklardır. Bu yanlışa düşmek pek çok kişinin sandığından daha kolay olabilir, işte bu nedenle Kutsal Ruh’un rehberliğinde doğru araçlar ve (en önemlisi) doğru yaklaşım olmaksızın yalnızca Kutsal Kitap’ı okumak zararlı olabilir.

`Dindar olmadığı bilinen bir kişi Kutsal Kitap okurken görülmüş. Bunu niye yaptığı sorulduğunda ise şu yanıtı vermiş: “Açıklar arıyorum. açıklar arıyorum.” Tanrı’nın Sözü’nü okurken böyle bir tutum içinde olmak neden yanlıştır?`