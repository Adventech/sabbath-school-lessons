---
title:  Ben! Beni Gönder
date:   11/05/2025
---

Yıllar önce bir kilise, yeni bir sosyal aktiviteler salonu açmak için eskimiş bir bodrum katını tadilattan geçirmeye karar verdi. Yaptıkları ilk işlerden biri, mekânı daha güzel göstereceğine inandıkları yeni ışıklar takmak oldu. Ancak ışıklar takıldıktan sonra salon daha da kötü görünmeye başladı, çünkü parlak ışıklar kusurların ortaya çıkmasını sağlıyordu.

Yeşaya’nın çarpıcı bir şekilde Tanrı’nın tahtını görmesi, kendi eksikliklerinin acı verici bir şekilde farkına varmasına yol açmıştı. “Vay başıma!” diye kederlendi, “mahvoldum, çünkü dudakları kirli bir adamım, dudakları kirli bir halkın arasında yaşıyorum. Buna karşın Kral’ı, Her Şeye Egemen RAB’bi gözlerimle gördüm” (Yşa. 6:5). Aniden Rab’bin huzuruna çıkarılacak olsak biz de aynı şeyi hissederdik. Işık tüm mazeretlerimizi ortadan kaldıracak kadar parlaktır. Tanrı’nın huzurunda kaybolduğumuzu hissederiz. Yeşaya hayatının şaşkınlığını yaşıyordu.

`Yeşaya 6:6-8 ayetlerini okuyun. Yeşaya günahın bizim “mahvolduğumuz” anlamına geldiğini biliyordu. Günahın karşılığı ölümdür. Ancak sevgi dolu Tanrı bizi günahın sonuçlarına terk etmek yerine, Kendisine yaklaştırmıştır. Bu buluşmanın sonucu ne oldu ve bu neden önemlidir?`

Bir seraf sunaktan kor alıp onun dudağına dokunduğunda Yeşaya günahlarından arındı. Bu muhtemelen Tanrı’nın halkı tarafından ve onlar için arabuluculuk yapılan buhur sunağıydı (bkz. Va. 8:3, 4). Günahları bağışlanmıştı ve artık Tanrı’nın huzurunda durmaya layık sayılıyordu, fakat dahası, ayrıca dünyaya karşı Tanrı’yı temsil etmekle de görevlendirilmişti.

“Seraf” sözcüğünün “yanan kişi” anlamına gelmesi ilginçtir. Yuhanna 5:35 ayetinde İsa’nın Vaftizci Yahya’nın hizmetini nasıl tarif ettiğine dikkat edin –“Yahya, yanan ve ışık saçan bir çıraydı. Sizler onun ışığında bir süre için coşmak istediniz.” Elbette Yahya’nın kendisi de lütfa ve kurtuluşa muhtaç bir günahkâr olmasına rağmen, onun hizmeti lütuf ve kurtuluş sağlayabilecek tek Kişi’ye işaret ediyordu.

İsa, Baba’nın yüceliğinin kusursuz bir temsilcisi olarak geldi ve Tanrı, göğün seraflarından birinin görevine benzeyen bir görevi yerine getiren bir peygamberi, bir günahkârı gönderdi.

`Yeşaya ancak günahının bağışlandığını anladıktan sonra, Ben! Beni gönder dedi. İsa’nın kanıyla günahlarımızdan arınmış olan bizler de nasıl Yeşaya’nın burada verdiği gibi karşılık verebiliriz?`