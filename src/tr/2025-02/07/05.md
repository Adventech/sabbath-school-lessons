---
title:  Tanrı Halkının Arasında
date:   14/05/2025
---

İsrailliler, Tanrı’nın buluttaki varlığının yönlendirmesiyle Vaat Edilmiş Ülke’ye yaptıkları yolculukta durur, Buluşma Çadırı’nı kurar ve sonra da her yönde üçer oymak olmak üzere çadırın çevresinde ordugâhlarını kurarlardı. Tanrı’nın Varlığı En Kutsal Yer’e inerek halkının arasında ikamet ederdi.

**Buluşma Çadırı’nın dört yönünden her birinde bir baskın oymak bulunurdu. Çölde Sayım 2. bölüme göre, bu dört baskın oymak kimlerdi?**

`Say. 2:3 (Doğu)`

`Say. 2:10 (Güney)`

`Say. 2:18 (Batı)`

`Say. 2:25 (Kuzey)`

Her baskın oymağın kendilerini belirtmek için kendi “sancaklarını” ya da özel bayraklarını çektiklerine dikkat edin. Kutsal Yazılar her bir bayrağın üzerinde ne bulunduğunu açıkça belirtmemiş olsa da, Yaratılış 49. bölümde ve Yasa’nın Tekrarı 33. bölümde tarif edilen kabile özelliklerini temel alan ve her dört yöne dört yüzden birini yerleştiren ilginç bir gelenek bulunmaktadır. “Hahamlık geleneklerine göre, Yahuda oymağının sancağında aslan, Ruben oymağınınkinde insan ya da insan başının benzeri, Efrayim oymağınınkinde öküz ve Dan oymağınınkinde kartal simgesi bulunuyordu; böylelikle Hezekiel’in tarif ettiği keruv biçiminde birleşmiş dört canlı yaratık bu dört sancak üzerinde temsil ediliyordu.”—Carl Friedrich Keil ve Franz Delitzsch, Commentary on the Old Testament [Eski Ahit Yorumu], 1. cilt, s. 660.

Elbette geleneğe gereğinden fazla anlam yüklemek mümkündür, ancak yine de bu kadim geleneği Kutsal Kitap’ın Yeni Yeruşalim tasviriyle karşılaştırmak oldukça ilginçtir. Ortaya dikkat çekici bir kalıp çıkmaktadır: kentin dört yönünden her birinde üç kabileyi temsil eden kapılar bulunmaktadır (Va. 21:12, 13).

Hem İsrail ordugâhının hem de Yeni Yeruşalim’in betimlemeleri çok önemli bir gerçeğin altını çizmektedir: Tanrı insanlığı tahtına yaklaştırmak istemektedir. Vahiy Kitabı bize öğretmektedir ki, “Her Şeye Gücü Yeten Rab Tanrı ve Kuzu, kentin tapınağıdır” (Va. 21:22).

`Elbette biz İsrail ordugâhında yaşamıyoruz. Ama şimdi kendi yaşamlarımızda Tanrı’nın huzuruna yaklaşmanın yolları nelerdir?`