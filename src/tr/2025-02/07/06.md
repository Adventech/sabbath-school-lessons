---
title:  Lusifer’in Düşüşü
date:   15/05/2025
---

Lusifer’in bir zamanlar Tanrı’nın tahtının yanında bulunan üstün bir mevkiyi elinde tutan koruyucu keruv konumunda olması akıl almaz görünmektedir. Şüphesiz ki onun varlığı Tanrı’nın yüceliğini evrene göstermeye yardımcı oluyordu. Ama o, bunun yerine Yaratıcısının yüceliğini değil, kendi yüceliğini önemsemeye başladı; daha açık olmak gerekirse, kendisine hak ettiği saygının gösterilmediğini düşünmeye başladı.

`Hezekiel 28:11-17 ve Yeşaya 14:12–14 ayetlerini okuyun. Lusifer’in düşmesine yol açan neydi? Bu ayetleri Vahiy 14:1-12 ayetleriyle karşılaştırın. Lusifer’in düşüşü ile insanlığın Mesih’teki üstün konumu arasındaki karşıtlık Vahiy 14. bölümde olanları anlamanızı nasıl sağlıyor?`

Kurtarılmış olanlar Tanrı Kuzusu’yla birlikte Siyon Dağı’nın üzerinde dururken, Lusifer’in kutsal dağdan nasıl uzaklaştırıldığına dikkat edin. Lusifer’in bir zamanlar Aden bahçesinde olduğu söylenmiştir; insan ırkı da bir zamanlar oradaydı, ancak Şeytan’ın yazgısının tersine, insanlık Mesih sayesinde cennete yeniden döndürülmektedir. (Bkz. Va. 22:1-3.)

Bu bağlamda, Ellen G. White’tan yapılan şu alıntı çok yol göstericidir: “Gök zafer kazanacaktır, çünkü Şeytan ve meleklerinin düşüşüyle gökte meydana gelen boşluklar Rab’bin kurtarılmışları tarafından doldurulacaktır.”—The Advent Review and Sabbath Herald, 29 Mayıs 1900.

Ve onlar orada, gökte yalnızca müjde sayesinde bulunmaktadırlar. Aslında müjdenin, kurtuluşun ana fikri Vahiy 4. ve 5. bölümlerdeki taht odasında görsel bir şekilde yer almaktadır. Örneğin melekler şöyle haykırıyor: “Tomarı almaya, mühürlerini açmaya layıksın! Çünkü boğazlandın ve kanınla her oymaktan, her dilden, her halktan, her ulustan insanları Tanrı’ya satın aldın” (Va. 5:9) Müjdenin, yani İsa’nın insanlığın kurtuluşu için ölmesinin ne muazzam bir tasviri!

Kullanılan ifadelerin, “Yeryüzünde yaşayanlara –her ulusa, her oymağa, her dile, her halka” (Va. 14:6) vaaz etmeye çağrıldığımız ilk meleğin mesajındaki sonsuza dek kalıcı müjdeyi nasıl yansıttığına da dikkat edin. Mesih’in dünya için yaptıklarının doluluğunun ne kadar güçlü bir temsili. Yeryüzü tarihinde Mesih’in uğruna ölmediği tek bir insan bile bulunmamaktadır. Onların sadece bunu öğrenmeleri ve kabul etmeyi seçmeleri gerekiyor.

`Kilise olarak ve bireysel olarak, insanlara Mesih’in onlar için yaptıklarını anlatma konusunda nasıl bir işleve sahibiz?`