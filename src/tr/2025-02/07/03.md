---
title:  İki Keruv
date:   12/05/2025
---

İlk anne babamız Bahçe’den kovulur kovulmaz, Tanrı bir umut olarak Mesih’i sundu (Yar. 3:15). Sonra Aden’in kapılarına güçlü bir simge yerleştirdi: aralarında yanıp sönen parlak bir ışık bulunan iki keruv. Bu görüntünün Tanrı’nın tahtının simgesi olan Ahit Sandığı’na ne kadar benzediğini gözden kaçırmamalıyız (Çık. 25:18).

`Yaratılış 3:21-24 ayetlerini okuyun. Keruvlar hangi işle görevlendirilmişlerdi ve neden?`

Her ne kadar keruvlara günahkârların yaşam ağacına erişmelerini engelleme görevi verilmiş olsa da (Yar. 3:22), onlar aynı zamanda insanların bir gün cennete geri döneceklerine dair bir umut ve vaat simgesiydiler. “Aden Bahçesi, insan onun hoş patikalarından atıldıktan sonra da uzun bir süre yeryüzünde kaldı. Düşkün neslin, girişi yalnızca nöbetçi meleklerce tutulan, masumiyetlerinin yuvasına bakmalarına uzun zaman müsaade edildi. Keruvların koruduğu Cennet kapısında ilahî yücelik açığa vuruldu. Adem ile oğulları Tanrı’ya ibadet etmek için buraya geldiler. İhlâlinin Aden’den sürülmelerine neden olduğu yasaya bağlılık yeminlerini burada yenilediler . . . Ancak ‘yeni bir gök ve yeni bir yeryüzü’nün (Vahiy 21:1) olacağı son yenilenme zamanında, başlangıçta olduğundan daha muhteşem bir halde süslenmiş olarak eski yerine getirilecektir.”—Ellen White, Atalar ve Peygamberler, s. 62.

Yaratılış 3:24 ayetindeki ifade de ilginçtir: Kutsal Kitap, Tanrı’nın keruvu Aden’in doğusuna “yerleştirdiğini” belirtiyor ve burada kullanılan özgün İbranice sözcük, Tanrı’nın varlığının halkının arasında yaşadığı kutsal “buluşma çadırı”(bkz. Çık. 25:9, Say. 3:26) ile aynı kökten gelen şakan sözcüğüdür. Her ne kadar Tanrı’nın varlığı için yaygın olarak kullanılan Şekina sözcüğü Kutsal Kitap’ta yer almasa da, o da genellikle “Buluşma Çadırı” diye tercüme edilmiş olan bu sözcüğe dayanmaktadır. Şakan sözcüğünün birebir tercümesi şöyle olabilir: “Tanrı Aden Bahçesi’nin doğusunda keruvlarla birlikte konakladı.”

Kutsal Kitap’ta keruvlar Tanrı’nın varlığıyla (bkz. 1Ta. 13:6, Mez. 80:1 ve Yşa. 37:16), özellikle de O’nun adının duyurulduğu yer olan tahtıyla ilişkilendirilmiştir. Vahiy 4. ve 5. bölümlerde Tanrı’nın tahtına katılan 24 ihtiyarın O’nu öven ilahiler söylediklerini ve her şeyi Yaratan olarak O’nun hükmetme hakkına sahip olduğunu beyan ettiklerini gözden kaçırmamalıyız (Va. 4:11). Bu, taht odası sahnesini ve bağışlanmış günahkârlar olarak Yaratıcımızla olan ilişkimizdeki yerimizi anlamamıza yardımcı olabilir.