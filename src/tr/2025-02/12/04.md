---
title:  Heykele Tapınmak, Yeniden
date:   17/06/2025
---

Kutsal Kitap öğrencileri Daniel 3. bölüm ile Vahiy kitabının son gün olayları hakkında öğrettikleri arasındaki bağlantıyı uzun zamandır görüyorlar. Bunun da haklı bir nedeni vardır, çünkü Daniel 3. bölüm –yerine getirilmediğinde ölümle cezalandırılacak olan “heykele tapınma” (Dan. 3:15) buyruğuyla– Vahiy kitabının yerine getirilmediğinde ölümle cezalandırılacak olan başka bir heykele tapınma buyruğuyla ilgili öğrettiklerini yansıtmaktadır. “Canavarın heykeline yaşam soluğu vermesi için kendisine güç verildi. Öyle ki, heykel konuşabilsin ve kendisine tapmayan herkesi öldürebilsin” (Va. 13:15).

`Vahiy 13:11–17; Vahiy 14:9, 11, 12; Vahiy 16:2; Vahiy 19:20 ve Vahiy 20:4 ayetlerini okuyun. Burada Tanrı’nın buyruklarıyla insanların buyruklarını çarpıştıran nasıl bir karşıtlık bulunmaktadır?`

Tanrı’nın halkı, canavara ve onun heykeline değil, “göğü, yeri, denizi, su pınarlarını yaratana”, yani Yaratıcı’ya tapınmaya çağrılmaktadır. Benzer bir tehditle karşı karşıya kalan üç İbrani genç de, bu aynı Yaratan Tanrı’dan başka bir şeye tapınmayı reddetmişlerdi. Dolayısıyla, Dura ovasında Yaratıcı’ya değil de heykele tapınma buyruğu yüzünden yaşananlar ile Yaratıcı’ya değil de heykele tapınma çağrısı yüzünden tüm dünyada yaşanacak olanlar arasındaki koşullar ne kadar farklılık gösteriyor olsa da, ilke aynıdır.

`Romalılar 1:18-25 ayetlerini okuyun. (Romalılar 1:18 ile Vahiy 14:9, 10 ayetleri arasındaki “Tanrı’nın gazabı” ile ilgili bağlantıya dikkat edin). O halde, heykele tapınma meselesi, hangi açıdan, insanların sonuçta kime bağlılık gösterdiklerine ilişkin bu aynı ilkenin bir başka tezahürüdür?`

Tapınma ille de diz çökmek ve tütsü adamak anlamına gelmemektedir. Nihai bağlılığımız kime ise ona tapınırız. Tanrı’nın kim olduğunu, Yaratıcımız ve –İsa’da bizim için yaptıklarından sonra– Kurtarıcımız olduğunu düşündüğünüzde, elbette yalnızca O’na tapınılmalıdır. Bunun dışındaki her şey putperestliktir. Bu belki de İsa’nın buradaki sert sözlerini açıklamaya yardımcı olacaktır: “Benden yana olmayan bana karşıdır. Benimle birlikte toplamayan dağıtıyor demektir” (Mat.12:30). Son zaman olayları tamamen bu gerçeğin çarpıcı bir tezahürü olacaktır.