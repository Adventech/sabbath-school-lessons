---
title:  İlk Kiliseye Zulüm
date:   18/06/2025
---

Bize son olaylar hakkında haberler veren sadece Eski Ahit değildir, Yeni Ahit de bunu yapmaktadır. Birinci yüzyıldaki Hristiyanlar için hayat kolay değildi. İlk olarak, onları Musa’nın inancına karşı bir tehdit olarak gören kendi din kardeşlerinden pek çoğu onlardan nefret etti. Aynı zamanda putperest Roma İmparatorluğu’nun gazabına da uğradılar. “Yeryüzünün ve cehennemin güçleri, Mesih’in izleyicilerinin şahsında O’na karşı cephe aldılar. Putperestlik, müjdenin zafer kazanması halinde kendi tapınaklarının ve sunaklarının yerle bir edileceğini biliyordu; bu nedenle Hristiyanlığı yok etmek için güçlerini topladı. Zulüm ateşleri yakıldı.”—Ellen G. White, Büyük Mücadele, s. 38.

Elçilerin İşleri kitabında, Vahiy 13. bölümde yer alan sahneye doğru ilerlerken Tanrı’nın halkını nelerin beklediğini oldukça etkili bir şekilde gözler önüne seren bir öykü yer almaktadır.

`Elçilerin İşleri 12:1-17 ayetlerini okuyun. Bu öykünün hangi noktaları son gün olaylarının habercisi olabilir?`

Yakup’u öldürmüşlerdi ve sırada Petrus vardı; Hristiyanlar’a karşı ölüm cezası uygulanıyordu. Belki de bu öykünün en dikkat çekici yanlarından biri, Petrus’un hayatının en kötü gecesi olması gereken o gecede uyuyor olması gerçeğinde bulunabilir –o kadar mışıl mışıl uyuyordu ki, meleğin uyandırmak için ona vurması gerekmişti!

Petrus elbette mucizevi bir şekilde serbest kaldı ve dua ediyor olmalarına rağmen onun gerçekten kurtulduğuna inanmakta güçlük çeken imanlıların toplantısına gitmenin bir yolunu buldu. Kutsal Kitap onların hayretler içinde kaldıklarını söylüyor –bu da ne kadar sık dua ettiğimizi ama Tanrı’nın bize gerçekten cevap vereceğine inanmaya zar zor cesaret ettiğimizi merak etmemize neden oluyor.

Bazı imanlıların canı bağışlanırken, diğerleri öldürülmüştür. Son zamana yaklaştıkça aynı şey gerçekleşecektir. Petrus bile, o sırada canı bağışlanmış olmasına rağmen, sonunda imanı uğruna ölmüştür. İsa Bizzat ona nasıl öleceğini söylemişti: “ ‘Sana doğrusunu söyleyeyim, gençliğinde kendi kuşağını kendin bağlar, istediğin yere giderdin. Ama yaşlanınca ellerini uzatacaksın, başkası seni bağlayacak ve istemediğin yere götürecek.’ Bunu, Tanrı’yı ne tür bir ölümle yücelteceğini belirtmek için söyledi. Sonra ona, ‘Ardımdan gel’ dedi” (Yu. 21:18, 19).

`İsa’nın Petrus’a nasıl öleceğini söyledikten sonra yine de ona, “Ardımdan gel” demiş olmasına dikkat edin. Bu durum, ölüm tehdidinin bile bizi neden Rab’bin ardından gitmekten alıkoymaması gerektiği konusunda bize ne anlatmalıdır?`