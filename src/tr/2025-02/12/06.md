---
title:  Canavarın İşareti
date:   19/06/2025
---

Yıllar geçtikçe ve ölüm kararı, canavarın işaretinin dayatılması gibi son zaman olayları henüz gerçekleşmedikçe, bazı kişiler Sebt günü ve Pazar gününün son çatışmanın merkezinde nasıl yer alabileceği de dahil olmak üzere, son zaman olaylarıyla ilgili yorumlarımız hakkında tereddütlerini, hatta şüphelerini dile getirmeye başladılar.

Vahiy kitabı gayet açık: ya Yaratan’a tapınacağız ya da canavara ve onun heykeline. Yedinci gün Sebti, Tanrı’nın Yaratıcı olduğunun –Aden Bahçesine kadar uzanan (bkz. Yar. 2:1-3)– temel işareti olduğu için, Yaratıcı’ya tapınmayla ilgili bir meselede Sebt’in merkezi bir öneme sahip olması şaşırtıcı olmamalıdır. Ayrıca, canavar gücünün Sebt günü emrini Kutsal Kitap’ta hiçbir onayı olmayan Pazar günüyle değiştiren aynı güç olması da tesadüf değildir. Bu bilgiler ışığında, Sebt ve Pazar günlerinin tapınma meselesine dahil olması düşüncesi –yine ya Yaratan’a (bkz. Va. 14:6, 7) ya da canavara– gayet mantıklıdır. Ayrıca, Yeni Ahit’te yedinci gün Sebti’ne karşı insan yasası meselesinin bir habercisine de sahibiz.

`Aşağıdaki ayetleri okuyun: (Mat. 12:9–14, Yu. 5:1–16). Din önderlerinin İsa’yı öldürmek istemelerine neden olan konu neydi?`

Matta 12. bölümde, İsa Sebt günü eli sakat bir adamı iyileştirdikten sonra (Mat. 12:9-13), din önderleri nasıl tepki gösterdiler? “Bunun üzerine Ferisiler dışarı çıktılar, İsa’yı yok etmek için anlaştılar” (Mat. 12:14). Yedinci gün Sebti yüzünden ölmek mi? Yuhanna 5:1-16 ayetlerinde, yedinci gün gerçekleştirilen bir başka mucizevi şifadan sonra önderler “Şabat Günü böyle şeyler yaptığı için İsa’ya zulmetmeye başladılar” (Yu. 5:16).

İnsan gelenekleri yüzünden ölmek mi (Kutsal Kitap’ta hiçbir şey Sebt günü şifa vermeyi yasaklamadığı gibi, Kutsal Kitap’ta hiçbir şey Pazar gününü Sebt gününün yerine koymamıştır), yoksa yedinci gün Sebti mi? Burada İsa’nın karşılaştığı sorun son olaylarla aynı olmasa da, yeterince benzerdir: Tanrı’nın yasasına karşı insan yasası ve her ikisinde de tartışmaya konu olan yasa Kutsal Kitap’ın Sebt günü etrafında şekillenmektedir.

`Tanrı’nın buyruklarından biri uğruna ölmek mi? İnsan bundan kurtulmanın yolunu nasıl kolayca aklileştirebilir?`