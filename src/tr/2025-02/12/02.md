---
title:  Daniel İkinci Bölüm ve Tarihselci Peygamberlik Sözü Yaklaşımı
date:   15/06/2025
---

Kutsal Yazı’daki en etkili peygamberlik sözlerinden biri Daniel 2. bölümdür. Mesih’ten beş yüz yıldan daha uzun bir süre önce yazan peygamber, Babil’de bulunduğu dönemden başlayarak Med-Pers, Grek, Roma ve Roma’nın dağılmasıyla günümüzde var olan modern Avrupa uluslarına kadar dünya tarihini ortaya koymuştur.

Aslında, bu Avrupa uluslarından bahsederken, bir ayet şöyle demektedir, “halklar evlilik bağıyla birbirleriyle karışacaklar, ama demirin kille karışmadığı gibi onlar da birbirine bağlı kalmayacaklar” (Dan. 2:43). Bu peygamberlik sözü şaşırtıcı bir şekilde yerine gelmiştir. Yani, bu ulusların halkları (prenslerinden sıradan insanlarına kadar) arasındaki her türlü evliliğe rağmen hâlâ bölünmüş durumdadırlar.

Örneğin, İngiliz kraliyet ailesinin adı Windsor Hanedanı’dır, güzel bir İngiliz ismi. Ancak, bu ad aslında nispeten yeni bir gelişmedir –tam olarak 1917. Bu tarihten önce aileye bariz bir Alman adı olan Saxe-Coburg-Gotha deniyordu, çünkü İngiliz kraliyet ailesinin birçoğu –”evlilik bağıyla” karışmak suretiyle– Almanlarla aynı soydandı. Ancak bu kan bağları onları birbirleriyle savaşmaktan alıkoymaya yetmedi ve Birinci Dünya Savaşı sırasında kendilerini nefret ettikleri düşmanlarından ayrıştırmak isteyerek isimlerini Windsor Hanedanı olarak değiştirdiler.

`Daniel 2:31-45 ayetlerini okuyun. Nebukadnessar ne düş gördü ve Daniel bunu nasıl yorumladı?`

Daniel kitabındaki kıyametle ilgili peygamberlik sözlerinin hepsi Daniel 2. bölümde atılan temeli takip etmektedir. Yani, bu peygamberlik sözlerinin kalanı, Daniel 2. bölümde olduğu gibi, Tanrı ebedi krallığını kuruncaya kadar bir dünya imparatorluğunun ardından diğerinin gelmesini konu almaktadır (bkz. Dan. 2:44; Dan. 7:13, 14). Diğer bir deyişle, peygamberlik sözleri tarih boyunca kesintisiz bir imparatorluk silsilesi halinde ilerlemekte, eski çağlarda başlayıp geleceğe, hatta günümüze kadar uzanmaktadır. Bu, peygamberlik sözlerini yorumlamaya yönelik tarihselci yaklaşımdır ve metinlerin gerektirdiği de budur. Özellikle Vahiy kitabında tasvir edildikleri haliyle son gün olaylarını anlamak için tarihselci yaklaşımın bu şekilde kullanılması çok büyük önem taşımaktadır.

`Daniel 2. bölüm Tanrı’nın sadece geleceği bilmekle kalmayıp, aynı zamanda mutlak surette ondan sorumlu olduğunu bize nasıl kanıtlamaktadır?`