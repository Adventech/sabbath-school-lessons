### Peygamberlik Sözü Öncüleri

İlk Körfez Savaşı sırasında (1991), tanınmış bir Protestan yazar ve konuşmacı Vahiy kitabının bu savaşı önceden bildirdiğine ikna olmuştu. İddiası, savaştaki bazı helikopterlerin Vahiy 9. bölümde tasvir edilen çekirgelere benzediği esasına dayanıyordu. “Dipsiz derinliklerin kuyusunu açınca, kuyudan büyük bir ocağın dumanı gibi bir duman çıktı. Kuyunun dumanından güneş ve hava karardı. Dumanın içinden yeryüzüne çekirgeler yağdı. Bunlara yeryüzündeki akreplerin gücüne benzer bir güç verilmişti” (Va. 9:2, 3).

Kutsal Kitap’taki peygamberlik sözlerini yorumlamak için pek de iyi bir yöntem sayılmaz, öyle değil mi? Yine de, bu tarz yorumlar oldukça yaygın durumdadır. Aslında, on yıllar boyunca, hepsi de peygamberlik sözlerine ithaf edilen bir dizi kitap, makale, video ve şimdilerde internet siteleri, tarih belirleme de dahil olmak üzere son olaylar hakkında genellikle Orta Doğu’daki savaşlar veya çalkantılar etrafında yoğunlaşan pek çok öngörüde bulunmuştur.

Ve çok şaşırtıcı bir şekilde, hiçbir durumda bu öngörüler gerçekleşmemiştir.

Yedinci Gün Adventistleri olarak biz farklı bir yaklaşımı, merkezinde Mesih’in bulunduğu bir yaklaşımı benimsiyoruz; bu çerçevede peygamberlik sözlerinin odağı artık Ortadoğu’daki tek bir coğrafi konum ve orada yaşanan herhangi bir askeri çatışma değildir. Biz bunun yerine, peygamberlik sözlerini Mesih ve Şeytan arasındaki büyük mücadelenin merceğinden görüyoruz; bu mücadele, Yahudi ve Uluslardan olan Tanrı’nın halkının (bkz. Va. 12:17, Va. 14:12), canavara ve onun heykeline değil de Yaratıcı’ya tapınması (bkz. Va. 14:7) konusundaki son krizle karşı karşıya kalmasıyla doruğa ulaşacak olan dünya genelindeki manevi bir mücadeledir.

Bu son gün hakkındaki peygamberlik sözlerini anlamada kilit unsur, sadece peygamberlik sözlerinin tarihteki genel çerçevesini değil, aynı zamanda ne anlama geldiklerini ortaya çıkaracak yorumlayıcı anahtarı da içeren Daniel 2. bölümdür.

Daniel 2. bölümde dört dünya imparatorluğu –Babil, Med-Pers, Grek, Roma– tasvir edilmekte ve ardından Tanrı Kendi ebedi krallığını kurmaktadır; o krallık ki “hiç yıkılmayacak, başka halkın eline geçmeyecek… önceki krallıkları ezip yok edecek, kendisiyse sonsuza dek sürecek” (Dan 2:44). Daniel 7. ve 8. bölümlerdeki birbiriyle ilişkili peygamberlik sözleri de bu aynı ana hatları içermektedir: Tanrı’nın krallığı sonsuza dek kalıcı olarak kurulana kadar, bu dünyevi imparatorluklar ortaya çıkmakta ve yıkılmaktadır.

Daniel 7. bölümde melek yorumcu bizim için her şeyi açıklıyor: “Bu dört büyük yaratık yeryüzünde ortaya çıkacak dört kraldır. Ama Yüceler Yücesi’nin kutsalları krallığı alacak, sonsuza dek ellerinde tutacaklar. Evet, sonsuzlara dek” (Dan. 7:17, 18).

Dört dünyevi imparatorluk (Babil, Med-Pers, Grek ve Roma), Tanrı, İsa’nın ikinci gelişinden sonra kendi ebedi krallığını kurana kadar tarih boyunca kesintisiz bir şekilde birbirini takip etmektedir.

Elbette biz mevcut durumda hâlâ, Mesih geri dönmeden önceki dördüncü ve son dünyevi krallık olan Roma döneminde bulunmaktayız.

Peygamberlik sözlerini anlamanın temeli olan bu tarihsel bakış açısıyla, bu çeyrekte Kutsal Kitap’taki peygamberlik sözlerinin nasıl yorumlanacağı konusunu, özellikle de peygamberlik sözlerindeki gerçekleri ve son olayları aydınlatan bazı imaları, öyküleri, tasvirleri ve mecazları inceleyeceğiz.

Yaratılış kitabındaki yaratılış öyküsünden –sadece peygamberlik sözlerini değil, sonrasını, özellikle çarmıh ve İsa’nın kefaret eden ölümünü anlamak için çok önemlidir– Babil Kulesi’ne, tapınak hizmetine, Mezmurlar’a, hatta bazı Eski Ahit evliliklerine kadar uzanacağız. Tüm bunlarda ve daha fazlasında, dua ederek ve alçakgönüllü, itaatkâr bir tutumla çalıştığımız takdirde (Kutsal Kitap’a isyankâr bir yürekle giderseniz, zamanınızı boşa harcarsınız), özellikle Vahiy kitabındaki son zaman peygamberlik sözlerini canlandırmaya yardımcı olacak tasvirler, simgeler ve mecazlar bulabiliriz.

Peygamberlik sözlerindeki gerçeğin ortaya çıkmasına yardımcı olan tüm öyküler ve tasvirleri incelemeye başlamak için dahi bir çeyrek kesinlikle yeterli değildir. Belki de bunun için sonsuzluğa ihtiyacımız vardır. Ancak o zamana kadar, Tanrı'nın lütfuyla, elimizden geldiğince çalışacağız.

_Shawn Boonstra, Peygamberlik Sesi hizmetinin konuşmacısı ve yöneticisidir. Yayınları ve kitapları dünyanın dört bir yanında ilham kaynağı olmuş ve yıllar boyunca Antarktika hariç her kıtada canlı müjdeleme etkinlikleri düzenlenmiştir._