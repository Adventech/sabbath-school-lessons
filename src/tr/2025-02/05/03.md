---
title:  Daniel 2
date:   28/04/2025
---

Babil’deki tutsaklık sırasında, Tanrı, Daniel peygamber aracılığıyla, Kendi halkı ile bu dünyanın krallıkları arasındaki ilişkiye dair sahip olduğumuz en zorlayıcı tasvirleri ortaya koymuştur. Halkı artık bağımsız değildi; artık yaptıkları seçimin sonuçlarına katlanıyorlardı. (Ve belki de bu sonuçlardan bir şeyler öğreniyorlardı?)

`Zamanın sonuna kadar dünya tarihinin kapsamlı bir kuş bakışı görünümünü sunan Daniel 2:31-35 ayetlerini okuyun. Bu şaşırtıcı peygamberlik sözünden hangi önemli gerçekleri öğrenebiliriz?`

On dokuzuncu yüzyılın sonunda pek çok insan insanlığın ilerlemesine yeni bir güven besliyordu. Örneğin Paris Fuarı (1900), gelecek hakkındaki iyimserliğin dikkate değer bir vitriniydi. Şüphesiz, tüm teknolojik ve bilimsel gelişmelerimizle, insanlığın en büyük sorunlarının birçoğu sona erecekti! İnsanlık yirminci yüzyıla girerken, birçok düşünür arasında –insanın mükemmelleştirilebilirliği ve aklın gücü gibi– Aydınlanma ülkülerinin insanlık için harika bir yeni çağ başlatacağına dair büyük bir iyimserlik vardı.

Ancak Birinci Dünya Savaşı bu hayalleri kısa sürede yıktı ve yirminci yüzyılın sonuna gelindiğinde 200 milyondan fazla insanı savaşlarda kaybetmiştik. Teknolojik anlamda ilerlemiş olabiliriz ama ahlaki anlamda kesinlikle ilerlemedik. Dr. Martin Luther King’in ifadesiyle, güdümlü füzelere sahibiz ama insanlarımız yanlış yönlendirilmiş. Ve bu çok korkutucu bir birliktelik.

Peygamberlik sözlerini inceleyen pek çok öğrenci Daniel 2. bölümdeki metallerin en değerliden en değersize doğru sıralandığını fark etmiştir: altın gümüşe, gümüş tunca, tunç da demire dönüşmekte ve sonunda elimizde sadece demir ve kil kalmaktadır.

Charles Darwin, Karl Marx ve diğer on dokuzuncu yüzyıl düşünürleri bizi insanlığın bir biçimde ileriye doğru gittiğine, yani biyolojik ve toplumsal olarak geliştiğimize ikna etmeye çalışmışlardır. İnsan yaşamı bazı açılardan (en azından maddi düzeyde) iyileşmiş olsa da, bu dünyanın geleceğine, şu anda yönetildiği ve idare edildiği şekliyle, barış, güvenlik ve refah konusunda iyimserlikle bakabilen var mı?

`İsa şöyle uyarmıştı, “Savaş gürültüleri, savaş haberleri duyacaksınız… Ulus ulusa, devlet devlete savaş açacak; yer yer kıtlıklar, depremler olacak” (Mat. 24:6, 7). Bu uyarılara rağmen, bu konuda önceden uyarılmış olduğumuzu bilerek nasıl teselli bulabiliriz?`