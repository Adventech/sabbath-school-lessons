---
title:  Kara ve Deniz Arasında
date:   30/04/2025
---

Kutsal Kitap’taki kara ve deniz tasvirleri, özellikle de peygamberlik sözleri için çok öğretici olabilir. Kutsal Kitap’taki peygamberlik sözlerinde keskin bir zıtlık oluşturan kara ve deniz simgelerinin durumuna bir bakalım.

“Simgesel anlamda, kara ve deniz yan yana getirildiğinde, kara genellikle düzenli dünyayı ve hatta İsrail ülkesini temsil ederken, deniz ise denizin karayı tehdit etmesi gibi onu tehdit eden diğer ulusları ifade etmektedir.”—Beatrice S. Neall, “Mühürlü Kutsallar ve Zor Günler,” Vahiy kitabı semineri, 1. Kitap Frank B. Holbrook baskısı, (Silver Spring, MD: Kutsal Kitap Araştırma Merkezi, Yedinci Gün Adventistleri Genel Konferansı, 1992), s. 260.

Bu düşünceye göre, kara Tanrı’nın yönetimi üzerine kurulmuş bir istikrar bölgesidir; deniz ise insan gururu üzerine kurulmuş ulusların istikrarsız çalkantısını temsil etmektedir.

`Yukarıda ifade edilen düşünceyi aklınızda tutarak Vahiy 12:15, 16 ve Vahiy 13:1, 11 ayetlerini okuyun. Karanın ve suyun nasıl yan yana geldiklerine dikkat edin. Bu simgeler nasıl kullanılıyor ve peygamberlik sözünü nasıl anlamamız gerektiği konusunda bize ne öğretebilirler?`

Ejderhanın kadına (kiliseye) eziyet etmek için su kullandığına dikkat edin. Gördüğümüz gibi, peygamberlik sözlerinde su genellikle dünyevi yönetimleri ve onlarla birlikte gelen kargaşa ve düzensizliği simgelemektedir. Bu sebeple, Şeytan’ın kilise tarihinin büyük bir bölümünde Tanrı’nın halkına zulmetmek için önderleri tarafından kışkırtılan kitleleri nasıl kullanabildiğini görebiliyoruz.

Ayrıca, Yedinci Gün Adventistleri Vahiy 12:16 ayetinin zulüm gören imanlıların Yeni Dünya’ya göç etmeleri ile ilgili olduğunu düşünmüşlerdir. Eğer karayı ve denizi doğru anlıyorsak, bu durum Amerika Birleşik Devletleri’nin kuruluşu hakkında ne söylemektedir?

Burayı, Tanrı’nın halkı için ayrılmış bir yer olan “Vaat Edilmiş Ülke” ile aynı anlamda “kara” olarak düşünebilir miyiz? Kara canavarının ilk başta kuzuya benzemesinin nedeni bu olabilir mi? Amerika, ilk kurucularından bazılarının onu görmek istediği şekilde hiçbir zaman “Yeni İsrail” olmadıysa da, uzun bir süre boyunca dünyada inançları nedeniyle baskı gören milyonlarca insan için bir inanç özgürlüğü ülkesi olmuştur.

Ancak ne yazık ki bu kuzuya benzeyen canavar bir gün “ejderha gibi” (Va. 13:11) ses çıkaracaktır. Uzun zamandır zulme uğrayanlar için inanç özgürlüğünün simgesi olan Amerika Birleşik Devletleri, egemen inanç zalimine dönüşecektir! Bu, insanlık Tanrı tarafından yönetilmek yerine kendi kendini yönetmeyi seçtiğinde neler olduğunun bir başka örneğidir.