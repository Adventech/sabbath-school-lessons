---
title:  Yeniden Peygamberlik Sözü
date:   01/05/2025
---

Bakiye kilise Yeni Dünya’da, on yedinci ve on sekizinci yüzyıllarda tam da inanç özgürlüğü arayanların sığındığı yerde doğdu. Diğer yerlerde uzun süredir var olan dini ve siyasi kısıtlamalar göz önüne alınırsa, bu hareket başka bir yerde başlamış olsaydı, Amerika Birleşik Devletleri’ne dönüşen bu yeni ülkede olduğu kadar hızlı ya da güçlü bir şekilde büyüyeceği şüphelidir.

`Hareketin doğuşunu anlatan Vahiy 10:1-11 ayetlerini okuyun. “Uluslar”, kara ve deniz gibi incelediğimiz bazı öğeleri arayın. Bu ayetlerden gereğinden fazla anlam çıkarmamak için gerekli dikkati göstererek, bu öyküden hangi olası anlamları çıkartabilirsiniz?`

Melek, Vahiy 14. bölümdeki üç meleğin ve Vahiy 18. bölümdeki meleğin yaptığı gibi yüksek sesle bağırmaktadır. Bu, “birçok halk, ulus, dil ve kral” (Va. 10:11) adına bakiye kilisesinin işinin başlatıldığı tarihin önemli bir anıdır.

Melek elinde “küçük bir kitap” tutmaktadır –büyük olasılıkla Daniel kitabı (bkz. Dan. 12:4)– ve bu kitap kuşaklar sonra ilk kez açılmıştır. Bir ayağı denizde, diğer ayağı karadadır. Bu, mesajın tüm dünyayı, hem Eski Dünya’yı hem de Yeni Dünya’yı kapsadığı düşüncesine bir gönderme olabilir. Ayrıca bu mesajın tüm uluslar, yani karada yaşayanlar ve denizde yaşayan “diğer uluslar” için olduğu düşüncesine de bir gönderme olabilir.

Dünya en sonunda Tanrı’nın görkemiyle aydınlanacak ve Vahiy 14. bölümdeki son mesajlar her kişiye ulaştırılacaktır. İsrail gibi, kilise olarak bizim görevimiz de Müjde’yi “bütün uluslara tanıklık olmak üzere dünyanın her yerinde” (Mat. 24:14) duyurmaktır.

Tanrı insanlık tarihini o muhteşem sonucuna, insan imparatorluklarının sona erip Mesih’in kalıcı olarak tahta çıkışına doğru ilerletmektedir. Daniel 2:34, 35, 44, 45 ayetlerini okuyun. Kutsal Kitap, tüm bu dünyevi krallıkların, onlardan ve bıraktıkları çirkin mirastan hiçbir iz kalmayacak şekilde ortadan kaldırılacağını ve yerlerini günah, acı, hastalık, kötülük ve ölümün bir daha asla ortaya çıkmayacağı Tanrı’nın ebedi krallığının alacağını hiçbir belirsizliğe yer bırakmayacak şekilde açıkça ifade etmektedir.

`Daniel 2, ve 7. bölümlerdeki peygamberlik sözlerinin tüm bu dünyevi imparatorlukların yükselişini ve çöküşünü ne kadar doğru bir şekilde bildirdiğine dikkat edin. Daniel kitabının yazıldığı zamanı düşünecek olursanız, çok şaşırtıcı olan bu kesinlik, Tanrı’nın son ve sonsuz krallığının vaadi konusunda O’na güvenmemize neden yardımcı olmalıdır?`