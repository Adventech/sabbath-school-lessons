---
title:  İlk Emir
date:   27/04/2025
---

Aden Bahçesi, Tanrı’nın ilk insanları için bir sınıftı; yaratılışla olan etkileşimlerinin onlara ve soylarına Yaratıcı hakkında durmaksızın daha fazla şey öğreteceği bir yerdi. Ellen G. White’ın işaret ettiği gibi, “Kutsal çift yalnız Tanrı’nın babalık gözetimi altındaki çocuklar değil, bilge Yaratıcının eğitimi altındaki öğrencilerdi . . . Görünen evrenin sırları, ‘bilgisi kusursuz olanın şaşılası işleri’ (Eyüp 37:16) onlara tükenmez bir eğitim ve sevinç kaynağı sağlıyordu.—Atalar ve Peygamberler, s. 50-51.

`Yaratılış 2:9-17 ayetlerini okuyun. Tanrı’nın insanlığa verdiği ilk emir olan yasak neydi ve neden bu kadar önemliydi?`

“Emretmek” anlamına gelen tswh kök fiilinin Tanrı tarafından insanlara yönelik ilk kullanımı Yaratılış 2:16 ayetinde, iyilik ve kötülüğü bilme ağacından yememe emrinde yer almaktadır. Bir bilgi nasıl yasaklanabilir? Tecrübe etmek ve daha fazlasını bilmek her zaman yararlı değil midir?

Kutsal Yazı’ya göre değil: Tanrı, halkını etraflıca eğitirken, onları bazı bilgilerin neden olacağı uzun vadeli sıkıntılardan, örneğin daha sonra insanlar Rab’bin Kendisi tarafından yönetilmek yerine kendi kendilerini yönetmeyi seçtiklerinde olacaklar gibi sıkıntılardan korumaya niyetliydi.

Bin yıl sonra, İsrail bir kral istediğinde, Rab (geçen hafta öğrendiğimiz üzere) bunun sonuçlarını açıkladı ve halkına, Kendisinin doğrudan yönetiminden ayrılma kararının zamanın sonuna kadar süreceğini bildirdi.

İsrail kralları giderek daha da kötüleştikçe, Tanrı’nın antlaşma halkı o kadar dünyevileşti ve amaçlarından o kadar uzaklaştı ki, Tanrı onlara istedikleri insan yönetimini daha da fazlasıyla verdi.

Daniel kitabına bu durumu göz önünde bulundurarak yaklaşmak aydınlatıcı olabilir: kitabın görümlerinde tasvir edilen imparatorlukların ilerleyişi sadece “ulusların” –yani diğer ulusların– suçlanması değil, aynı zamanda İsrail’in başarısızlıklarının, O’nun emirlerini yerine getirmeyi reddetmelerinin de suçlanmasıdır. İlk olarak Aden’de verilmiş olan özgürlük yerine yüzyıllarca süren esaret, dileyen yüreklerin bu dünyanın krallıkları ile Tanrı’nın krallığı arasındaki çarpıcı karşıtlığa tanık olabileceği yeni bir derslik haline gelecekti.

`Günümüzde bile birçoğumuzun bilmemesinin daha iyi olacağı türden bilgileri düşünün. Bu, Aden’de yasaklanan şeyi anlamamıza nasıl yardımcı olabilir?`