---
title:  Geliş Öncesi Yargılama
date:   05/06/2025
---

Daniel 7. bölümde yer alan yargılama tasviri perdenin arkasına bir bakış atmamızı sağlıyor –bu, Tanrı’nın günah sorununu nasıl çözdüğünü ve aynı zamanda O’nunla bir antlaşma ilişkisi içinde yaşamak isteyenleri nasıl kurtardığını görmek için hayranlık uyandıran bir fırsat sunmaktadır.

`Daniel 7:9, 10, 13, 14, 22, 26 ve 27 ayetlerinde yer alan araştırmacı yargılama tariflerini okuyun. Bu yargılamanın öncelikli odağı nedir? Sürecin sonunda hangi karar veriliyor? Bu, kurtuluş tasarısı hakkında bize ne söylüyor?`

İnsan ırkının Tanrı tarafından yargılanacağı konusunda pek şüphe bulunmamaktadır. Vaiz 12:14 ayeti Tanrı’nın her işi yargılayacağı konusunda bize güvence verirken, Pavlus da birbirimizi yargılamamamız gerektiğini, çünkü hepimizin “Tanrı’nın yargı kürsüsü önüne” çıkacağımızı hatırlatıyor (Rom. 14:10). Elbette Tanrı’nın kimin kurtarıldığını ya da kaybedildiğini bilmek için kayıtlara ihtiyacı bulunmamaktadır, ancak başından beri kurtuluş tasarısını incelemekte olan meleklerin (1Pe. 1:12) doğal olarak soruları olacaktır. Onlar Şeytan’ın isyanına tanık oldular ve gökteki meleklerin üçte birinin gökten kovulduğunu gördüler (Va. 12:4) –ve şimdi de Tanrı bizi huzuruna çıkarıyor. Tanrı kitapları açar ve kutsalların her şeyi görmesine izin verir.

İbrahim’in Sodom ve Gomora için yalvarmasının öyküsü –yargılamanın bir örneği– yargılama konusunda bize bazı önemli anlayışlar sağlamaktadır. Sodom’un günahları kesinlikle soruşturuluyordu; Tanrı kentin kötülüğünün ona büyük bir kötü ün kazandırdığından, büyük suçlama altında olduğundan söz ediyor (Yar.18:20). Ancak yıkımlarından önce soruşturulan sadece Sodom ve Gomora değildi. Tanrı, aynı zamanda, Kendisinin kötüleri yok etme kararında adil davranıp davranmadığını araştırması için İbrahim’e kapıyı açmıştı.

Bu arada, Daniel 7. bölümde göksel yargılamanın ortasında görünen kişi, Yüceler Yücesi’nin “kutsallarının lehine yargı” (Dan. 7:22) verilmesinin tek nedeni olan “İnsanoğlu” (Dan. 7:13, ayrıca bkz. Mat. 20:28) İsa’dan başkası değildir. Yalnızca O’nun kusursuz doğruluğu halkını yargılamadan kurtarabilir.

`Kutsal Tanrımızın huzurunda tüm sırlarınız açığa çıkmış olarak yargılandığınızı hayal edin. O yargılama anında tek umudunuz nedir? (Cuma gününe bakın.)`