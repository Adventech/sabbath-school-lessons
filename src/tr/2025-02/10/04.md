---
title:  Sodom ve Gomora’nın Öyküsü
date:   03/06/2025
---

Petrus’un son gün olaylarını açıklarken doğrudan atıfta bulunduğu bir başka önemli Eski Ahit öyküsü daha bulunmaktadır: Sodom ve Gomora’nın yıkılması. Ova kentleri yaptıkları kötülüklerle efsaneleşmiş ve gökten gelen ateşle yerle bir edilen ilk yerleşim merkezi örneği olmuşlardır.

`2. Petrus 2:4-11, Yahuda 5-8 ve Hezekiel 16:46-50 ayetlerini okuyun ve tüm ayrıntılara dikkat edin. Bu kentlerin yıkımına yol açan ahlaki koşullar neydi ve günümüzde ne gibi benzerlikler mevcuttur?`

Sodom ve Gomora’nın öyküsü aracılığıyla bu gezegenin son gün halklarına sunulan uyarı çok açıktır: Vahiy 20. bölümde çok çarpıcı bir şekilde tasvir edildiği üzere, kötüler önünde sonunda ateşle yok edilecektir. Günah son derece aldatıcıdır öyle ki, başkalarının işlediği kötülükler çoğu zaman bizim için apaçık ortadayken, günahlarımızı kendimizi onayladığımız bir katmanın altına gizleyerek kendi kalbimizin durumunu görmemizi engeller. Tanrı, ulusunun üzerine ne kadar çok sevgi yağdırdığından bahsettiği aynı bölümde, aynı günahları işlememiş olsalar da (Hez. 16:47), aslında Sodom’dan daha büyük kötülük ettikleri konusunda ulusu uyarmak zorundadır.

İsrail fahişelik yapıyor, ruhsal zina işliyordu (Hez. 16:41). Tanrı’nın halkının, kötülükleriyle dillere destan olmuş bir halktan daha büyük kötülük ettiklerini öğrendiklerinde ne kadar şaşırdıklarını bir düşünün.

Bu sadece eski İsrail için değil, tüm insanlık için de yeni bir durum değildir. Romalılar 1:18-32 ayetlerinde Pavlus insanların kötülüklerinin uzun bir listesini sunmaktadır ki bu liste bugünün gazetelerine dayanılarak yazılmış olabilirdi. Pavlus’un diğer uluslardan olanların günahlarını anlatmasının amacı Yahudiler içinde bir üstünlük hissiyatı oluşturmak değil, Tanrı’nın halkının sonunda kendi günahlarının ne kadar ciddi olduğunu anlamalarını sağlamaktı. Natan da Davut’la konuştuğunda aynı şeyi yapmış, yoksul bir adamdan bir kuzu çalan zengin adamın öyküsünü anlatmıştı. Bu öykü büyük ölçüde Davut’un öfkesini uyandırdı (2Sa.12:5), çünkü adaletsizlik apaçık ortadaydı; buna rağmen Davut’un öyküdeki adamın kendisi olduğunu görmesi için Natan’ın “O adam sensin!” demesi gerekmişti. (2Sa. 12:7).

Kutsal Kitap’ın öncelikli olarak dış dünyaya değil, Tanrı’nın kendi halkına hitap ettiğini unutmamak çok önemlidir. Vahiy 13. ya da 17. bölümdeki gibi bir yerde diğer insanların iğrenç günahlarının anlatıldığını gördüğümüzde, bu bizim de aynı tuzağa düşebileceğimize dair bir uyarıdır.