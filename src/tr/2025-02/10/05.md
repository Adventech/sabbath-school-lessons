---
title:  Tüm Yeryüzünün Yargıcı
date:   04/06/2025
---

Sodom’un yıkımından hemen önce, Mamre ovalarında yaşanan ilginç bir öykü bulunmaktadır. Tanrı, iki melek eşliğinde İbrahim’e görünür. İbrahim onları gördüğünde, göksel ziyaretçileri yemeğe davet eder ve bu esnada Tanrı, İbrahim ve Sara’ya Mesih’in soyunu oluşturacak bir oğulları olacağını vaat eder. İsa gerçekten de İbrahim’in soyundan gelmiştir (Gal. 3:16 ile karşılaştırın). Sonra öykü birdenbire ovadaki kötü kentler konusuna döner.

`Yaratılış 18:17-32 ayetlerini okuyun. Bu ayetlerden Tanrı’nın karakteri ve nihayetinde gezegenimizdeki kötülükle nasıl başa çıkmayı tasarladığı konusunda ne öğreniyoruz?`

Tanrı bize bir açıklama borçlu değildir, ancak O nedenlerini ve tasarılarını insan ırkından gizlememeyi seçmiştir. “Gerçek şu ki, Egemen RAB kulu peygamberlere sırrını açmadıkça bir şey yapmaz” (Amos 3:7).

Tanrı Sodom ve Gomora’yı yerle bir etmeden önce, yapılacak tek doğru şeyin İbrahim’i yakında neler olacağı ve çok yakında nelere tanıklık edebileceği konusunda bilgilendirmek olduğunu beyan etmiştir.

İki melek uyarılarını dikkate alacak kişilere çağrıda bulunmak üzere o uğursuz kente giderken, Tanrı İbrahim’le birlikte kalır. İnsan, son günlerde aynı görevi yerine getiren ve peygamberlik sözündeki, Tanrı’nın halkından olup Babil’de yaşayanları oradan çıkmaya çağıran melekleri düşünmeden edemiyor (Va. 14:6-12, Va. 18:1-4). Son uyarı yayınlanırken, Tanrı İbrahim’le birazdan gerçekleşecek olan şeyleri tartışmakta ve gönüllü olarak Kendisini atanın sorularına muhatap kılmaktadır.

İbrahim şöyle der, “Senden uzak olsun bu. Haklıyı, haksızı aynı kefeye koyarak haksızın yanında haklıyı da öldürmek senden uzak olsun. Bütün dünyayı yargılayan adil olmalı” (Yar. 18:25). İbrahim sadece Sodom’un durumunu sorgulamakla kalmayıp, aynı zamanda Tanrı’nın karakterini de sorgulamaktadır. Aynı şekilde, son gerçekleşmeden önce, Tanrı göğün kitaplarını açarak (Va. 20:4, 11-15), en sonunda yeryüzüne ateşi getirmeden önce kanıtları incelememize izin verecektir. Yani, henüz yanıtlanmamış olan pek çok sorunun yanıtını almak için bin yılımız olacak.

`Rab kaybedilenlerin üzerine nihai hükmünü vermeden önce, kime ne olacağını ve neden olacağını anlamamız için bize bin yıl veriyor. Bu, O’nun karakteri ve yaratılmış varlıkların –varlıkları tamamen O’na bağlı olan ve özünde bunları bilme hakkına sahip olmayan varlıkların– O’nu incelemesine ne kadar açık olduğu konusunda bize ne anlatıyor?`