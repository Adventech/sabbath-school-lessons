---
title:  Kuzu’nun Gazabı
date:   01/06/2025
---

`Vahiy 6:12-17 ayetlerini okuyun. Son gün olaylarının aniden gerçekleştiğini gören bu insanların tepkilerinin ayrıntılarını düşünün. Verdikleri tepkide dikkat çekici olan nedir?`

Kaybedilenlerin “Ne oluyor?” ya da “Bunu kim yapıyor?” diye feryat etmiyor olmaları ilginçtir. Neler olduğunu biliyor gibi görünüyorlar. İsa’dan “Kuzu” diye söz ediyorlar ki bu da Mesih’in öyküsüyle ilgili bir şeyler bilmelerini gerektiriyor. Ayrıca O’nun “gazabının büyük” gününün geldiğinin ve umutsuz bir durumda olduklarının da farkında görünüyorlar: “Buna kim dayanabilir?”

Son gelmeden önce, müjde yeryüzündeki her ulusa ulaştırılmış (Mat. 24:14) ve üç meleğin mesajı tüm gezegene iletilmiştir. Ancak yine de, hazırlıksız yakalanan insanlar olacaktır –bu bilgi eksikliğinden değil, inanmayı ve itaat etmeyi reddetmiş olmalarından kaynaklanmaktadır. Son günlerde bu insanların kaybedilmesinin nedeni bu olacaktır.

`Matta 24:36-44 ayetlerini okuyun. İsa bize Nuh’un öyküsünden ne gibi dersler çıkarmamız gerektiğini söylüyor?`

İsa, ikinci gelişinin pek çok kişi için şaşırtıcı olacağı konusunda bizi uyarmak için Tufan öyküsüne işaret ediyor. İkinci Geliş’te olduğu gibi, Tufan’da da dünyanın şaşkınlığa uğramasının nedeni bilgi eksikliği değildir. Nuh 120 yıl boyunca inanmayı reddeden bir dünyaya duyurularda bulunmuştu. Onlara ne olacağı söylenmişti. Ama onlar inanmadılar.

Bu arada, pek çok kişi uzun zaman sürelerinin geçmesinin peygamberlik sözlerinin yanlış olduğu anlamına geldiğini düşünüyor. Petrus, Tufan öyküsünü bir örnek olarak kullanıp şöyle yazmıştı, “Dünyanın son günlerinde kendi tutkularının ardından giden alaycı kişiler türeyecek. Bunlar, ‘Rab’bin gelişiyle ilgili vaat ne oldu? Atalarımızın ölümünden beri her şey yaratılışın başlangıcında olduğu gibi duruyor’ diyerek alay edecekler’ ” (2Pe. 3:3, 4). Her geçen yıl, bu tavır daha da büyüyecektir.

`Her kişinin kendi tecrübesine göre, İsa’nın ikinci gelişi (ya da bazı durumlarda üçüncü gelişi) ölümden sonraki bir andan daha fazlası değildir ve hepimiz hayatın ne kadar çabuk akıp gittiğini biliyoruz. Bu bakış açısı, “gecikme” ile başa çıkmamıza nasıl yardımcı olabilir?`