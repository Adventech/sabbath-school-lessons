---
title:  Nuh’un Müjdeciliği
date:   02/06/2025
---

Petrus bize birçok kişinin Mesih’in dönüşünde hazırlıksız olacağını, çünkü Tufan’da olanları “bile bile” (2Pe. 3:5) unuttuklarını hatırlatıyor. Bugün, dünya büyük bir tufanın yaşandığına dair ortak bir hafızaya sahip olsa da (kadim Greklerden Mayalara kadar dünyanın pek çok kültüründe korkunç bir tufandan söz edilmektedir), Nuh’un öyküsü belki de Kutsal Kitap’ta anlatılanlar arasında en çok alay konusu olan öykülerden birisidir. Önceden haber verildiği üzere, Eski Ahit’te çok açık ve belirgin bir biçimde tasvir edilmesine ve Yeni Ahit’te defalarca atıfta bulunulmasına rağmen, dünya bu öyküye kasıtlı olarak bir efsane gözüyle bakmakta ve bir kenara itmektedir.

`Matta 24:37-39 ayetlerinde İsa dünyanın durumunun “Nuh’un günlerinde” olanlara benzeyeceğini söylemişti. Bu ayetleri Yaratılış 6:1-8 ayetleriyle karşılaştırın. Tufan’a yol açan ahlaki koşullar nelerdi? Bu iki dönem arasında ne gibi benzerlikler bulunmaktadır?`

Tanrı’nın son gün bakiye halkı için dikkatli bir çalışmayla ortaya çıkan bir başka önemli ders daha bulunmaktadır. İbraniler 11:7 ayeti bize şöyle diyor, Nuh “ev halkının kurtuluşu için bir gemi yaptı. Bununla dünyayı yargıladı ve imana dayanan doğruluğun mirasçısı oldu.”

Bir yüzyıldan fazla bir süre boyunca vaaz verdiğinizi ve sonunda gemide kendi ailenizden başka kimseyi göremediğinizi düşünün. Nuh günümüzün müjdecilerinden biri olsaydı, onun başarısız olduğunu düşünebilirdik: onlarca yıl boyunca vaaz vermişti ve görünürde hiçbir sonuç elde edememişti.

Çok şükür ki, şu anda dünyanın pek çok yerinde üç meleğin mesajına büyük bir ilgi gösterilmektedir. Müjdelemeye yönelik mesaj iletme –bizim benzersiz bakiye mesajımızın duyurulması– pek çok bölgede inanılmaz derecede etkili oluyor ve pek çok kişi Rab’bi tanımaya geliyor. Henüz hiçbir sonuç alamadığımız noktaya ulaşmadık, ancak deneme süresinin sona ereceği ve merhamet kapısının kapatılacağı o anın yaklaşmakta olduğu bize söylendi. “Böylece, ‘Hazırlıklı olanlar, onunla birlikte düğün şölenine girdiler ve kapı kapandı’ şeklindeki kısa bir ifade ile Kurtarıcı’nın son hizmeti ile, insanlığın kurtuluşuna ilişkin muazzam işin tamamlanacağı zamana taşınırız.”—Ellen G. White, Büyük Mücadele, s. 432.

O zamana kadar kilise olarak yapmamız gereken işler bulunuyor.

`Kişisel müjdeleme çalışmalarımız şimdilik pek sonuç vermiyor gibi görünüyorsa, cesaretimizi kaybetmemeyi nasıl öğrenebiliriz? Neden çalışmalarımıza devam etmeliyiz? (Bkz. Yuhanna 4:37.)`