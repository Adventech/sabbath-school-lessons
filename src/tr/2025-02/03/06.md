---
title:  Fahişe Yargılanıyor
date:   17/04/2025
---

`Vahiy 19:1-9 ayetlerini okuyun. Aynı anda iki şey kutlanmaktadır: fahişenin sonu ve Mesih’in geliniyle evlenmesi. Her iki olayın da aynı zamanda Tanrı’nın adil ve sevgi dolu karakterinin bir göstergesi olması nasıl mümkün olabilir?`

Sadakatsizliğin çok ağır bir bedeli vardır. Bunun sonuçları çocukların ve başkalarının yaşamlarına da yansır. Haksızlığa uğrayan eşlerin en sabırlısı bile sonunda evliliğin artık kurtarılamayacağı, geri dönüşü olmayan bir noktada olduğunu anlayabilir. Dünyamız, kalplerin artık tövbe edilmeyecek derecede katılaştığı bir aşamaya ulaştığında, tarihi sürdürmenin ve günahın dizginlenemeyen acısının devam etmesine izin vermenin hiçbir anlamı kalmayacaktır. Kaybedilenler nedeniyle yürekler burkulsa da, bu dünyadaki günah düzeni yüzünden acı çekenler bunun nihayet sona erdiğini ve dünyanın Tanrı’nın ilk tasarladığı şekle geri getirilmekte olduğunu kutlayabilirler. Bu sefer Tanrı’dan yüz çevirme olmayacak, çünkü zor yoldan da olsa kendimizi O’ndan ayırmanın yol açacağı yıkım konusunda Tanrı’nın haklı olduğunu öğrendik.

`Vahiy 21:1-4 ayetlerini okuyun. Buradaki evlilik tasviri ne anlama gelmektedir ve neden umut ve vaatle doludur? Bu ayetlerde verilen umutla ilgili güvencemiz nedir?`

“Evlilik, yaşam boyu sürecek olan birlik, Mesih ile O’nun kilisesi arasındaki birliğin bir simgesidir. Mesih’in kiliseye karşı gösterdiği tavrı eşler de birbirlerine göstermelidir.”—Kilise için Tanıklıklar, 7. cilt, s. 46.

İnsan ırkı O’nu reddettiği ve O’na ait olan ilgiyi başka tanrılara gösterdiği için Mesih hayal bile edilemeyecek acılar çekmiştir. Yine de, ondan sonra bile, bizim için Kendisini feda etmiş, bizim sadakatsizliklerimizin ve ihanetlerimizin bedelini Kendisi ödemiştir öyle ki, tövbe eder ve onlardan uzaklaşırsak, sonsuz yaşam vaadine sahip olalım.

`1. Petrus 1:18, 19 ayetlerini okuyun. Bu ayetlerde bize Vahiy 21:1-4 ayetlerinde tasvir edilen son hakkında güvence veren ne söylenmektedir?`