---
title:  Hoşea’nın Fahişe Eşi
date:   15/04/2025
---

Tanrı’nın peygamber Hoşea’dan isteği, kullarından birine verdiği en tuhaf görevlerden biri olabilir: bir fahişeyle evlenmek, hem de bilerek! Ancak Tanrı Hoşea’yı, insanın günah ve isyanının acısını O’nun bakış açısından anlamamıza yardımcı olmak için kullanıyordu. Tanrı, Kendisini defalarca aldatan bir eşi, İsrail’i severek seçmişti ve yine de şaşırtıcı bir şekilde onu geri aldı ve onu iyileştirdi.

`Hoşea 1:2; Hoşea 3:1; Vahiy 17:1, 2; ve Vahiy 18:1-4 ayetlerini karşılaştırın. Burada bahsedilen fahişelik nedir? Hristiyan kilisesi Hoşea’nın öyküsünden ne gibi dersler çıkarabilir? Kilise Eski Ahit’teki günahları ne şekilde tekrarlamıştır?`

Kutsal Kitap, İsrail’in Eski Ahit’teki hatalarının Mesih’in Yeni Ahit kilisesi tarafından büyük ölçüde tekrarlanacağını ortaya koymaktadır. Tanrı’nın antlaşma halkı sürgün edilmelerinden önce aşırı derecede yoldan çıkmış, komşu ulusların putperest uygulamalarını Tanrı’nın antlaşma halkına taşımıştı. Dördüncü yüzyılın başlarında, Hristiyan kilisesi olası bir fırsat sezerek Roma imparatoru Konstantin’e başvurdu ve kilisenin anlaşmazlıklarını çözmesi için onu davet etti. Her iki durumda da Tanrı’nın halkı, kendilerince sorun olarak gördükleri konulara “çözüm” bulmak için O’nunla olan ilişkilerinin sınırlarını aşmışlardır.

Tanrı’nın seçtiği sözcükler, bize sadece neyi yanlış yaptığımızı değil, bunun O’nu nasıl hissettirdiğini de göstermeye çalıştığını açıkça ortaya koymaktadır. Eşleri tarafından ihanete uğrayanlar, Mesih’e sadakatsizliğimizin göğün mahkemelerinde uyandırabileceği yıkım duygusunu anlamaya başlayabilirler. Hoşea’nın öyküsünün belki de en şaşırtıcı kısmı, peygamberin ihanet eden eşini kurtarmak için ne kadar ileri gittiğidir.

Tanrı’nın halkını Babil’den çıkmaya çağıran insanlığa yönelik son çağrısını gördüğümüzde, O’nun yabancıları değil, Kendi halkını çağırıyor olması dikkat çekicidir. Onları yakından tanımaktadır. Onları sevmektedir. Ve dünya en korkunç saatine doğru ilerlerken, O hâlâ Kendi kanıyla bizi geri almak üzere ödemiş olduğu kefaret bedelini sunmaktadır. Mesih’in çarmıhı her şeyden çok bize Rab’bin yoldan çıkmış halkını kurtarmayı ne kadar yürekten istediğini göstermelidir.

`Bugün herhangi bir kilisenin, hatta bizim kilisemizin bile ruhsal fuhuşla meşgul olmamasının yolları nelerdir?`