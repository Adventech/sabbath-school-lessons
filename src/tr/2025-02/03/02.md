---
title:  Tek Beden
date:   13/04/2025
---

Kutsal Kitap’ta Tanrı’nın insan ırkıyla kurmayı arzuladığı yakınlığı evlilikten daha iyi ifade eden çok az benzetme bulunmaktadır. Bu benzetme Kutsal Kitap anlatısında o kadar sık kullanılır ki –ve Vahiy kitabında o kadar belirgin bir şekilde ortaya çıkar ki– Kutsal Kitap öğrencilerinin Tanrı’nın Söz’de bu benzetmeyi kullanırken neyi kastettiğini kavramaları zaruridir.

`Yaratılış 2:23-25 ve Efesliler 5:29-32 ayetlerini okuyun. Bir insanın evliliği hangi yönlerden Mesih’in insanlıkla olan bağını yansıtır?`

İsa, bir seferinde Ferisilerle konuşurken, Yaratılış kitabındaki Adem ve Havva’nın evliliği öyküsünden alıntı yapmıştı. Bunun üzerine Ferisiler hemen şu soruyu sordular, “Musa neden erkeğin boşanma belgesi verip karısını boşayabileceğini söyledi?” (Mat. 19:7).

Elbette Musa, ulusun kurucu peygamberi olarak kabul ediliyordu. Evlilik kurumunun Yaratıcısını kendi peygamberiyle karşı karşıya getirerek sorguladığınızı hayal edin. İzledikleri taktik İsa’ya olan yaklaşımlarının tipik bir örneğiydi: Sık sık O’nun öğretilerinin Kutsal Yazılarla çeliştiğini kanıtlamaya çalışıyorlardı.

Ömür boyu süren sadakatli evlilik, insan ırkının başlangıcında Tanrı tarafından tesis edilmiş bir ülküydü. Düşmüş insanlık ne yazık ki Tanrı’nın bu kurucu armağanına zarar verdi.

Kutsal Yazı’nın evliliğe verdiği önem göz önünde bulundurulduğunda, bu kurumun her zaman şiddetli bir saldırı altında olması belki de tesadüf değildir. Sebt günü ile birlikte, bize Aden’de bahşedilen iki armağandan biridir ve her ikisinin de amacı, Tanrı’nın yarattığı varlıklarla yakın bir ilişki kurmayı arzuladığını göstermektir.

İki kusurlu insanın yakın birlikteliği olan evlilik her zaman gerginliğe neden olacaktır. Öte yandan kilise ve Mesih arasındaki evlilik, kusursuz bir Kurtarıcı ile çok kusurlu bir gelinin eşleşmesidir. Yine de iyi bir evliliğin bize sunduklarından Tanrı’nın sevgisi hakkında bir şeyler öğrenebiliriz.

`İşte size evlilik konusunda üç ilke. Birincisi, ne kadar hak etmemiş olursa olsun eşinizi bağışlayın, aynı Mesih’in hak etmediğimiz halde bizi bağışlaması gibi. İkincisi, Mesih bizi nasıl kabul ettiyse, hataları ve her şeyiyle eşinizi kabul edin. Üçüncüsü, Mesih bizi nasıl kendisinden öncelikli tuttuysa, siz de eşinizi kendinizden öncelikli tutun. Müjde’ye dayanan bu üç ilke sadece Tanrı’nın bizimle olan ilişkisini değil, aynı zamanda herhangi bir evliliği de anlamamıza nasıl yardımcı olabilir?`