---
title:  Güzel Gelin
date:   14/04/2025
---

Hezekiel 16. bölüm bize Tanrı’nın halkına olan ilgisinin şaşırtıcı bir tasvirini göstermektedir. Tanrı İsrail ulusunu tarlada ölüme terk edilmiş bir bebek olarak betimliyor. Onu evine götürüyor, iyileştiriyor ve tamamen büyüdüğünde onunla evleniyor. Bu, alışılmadık bir evliliğin etkileyici bir tasviridir.

`Hezekiel 16:4-14 ayetlerini okuyun. Bu gelinin yüceltilmesiyle ilgili detaylar Tanrı’nın bize yönelik amaçları hakkında bize ne öğretiyor?`

Tanrı İsrail’e, O’nun bakımı altında gitgide güzelleştiğini söylüyor (Hez. 16:13). Tanrı onu ilk bulduğunda, kimse onu güzel bulmamıştı; diğer çocuklar tarafından dışlanmış, öleceği umuduyla bir kenara atılmıştı. Ancak Tanrı ilgisini onun üzerine yağdırdıkça, giderek daha da güzelleşti ve tüm dünyanın diline düştü. İbrani krallarının ilk zamanlarında, Davut’un ve Süleyman’ın yönetiminde, bu durum özellikle doğruydu. Etiyopya Kraliçesi İsrail’in ihtişamını kendi gözleriyle görmek için özel bir yolculuk bile yapmıştı!

Ancak İsrail’in güzelliği bütünüyle Tanrı’nın bir armağanıydı. Tam anlamıyla O’nun gelini olduğu için güzeldi –ulusların dilindeydi. Tanrı onu Kendi görkemiyle donattığı için güzelliğinin kusursuz olduğunu söylüyor (Hez. 16:14).

Kutsal Kitap’ta tekrarlanan bir konu vardır: Tanrı’nın gelini güzeldir, ama bunun sebebi yaptığı herhangi bir şey değil, Tanrı’nın ona lütuf yağdırması ve onu bu hale getirmiş olmasıdır. Benzer şekilde, biz imanlılar da göğün takdirinde güzel görünürüz, ama bunun nedeni onu kazanmak için yaptığımız herhangi bir şey değil, Tanrı’nın lütfudur, O’nun üzerimize yağdırdığı kurtuluştur. Güzeliz çünkü O’nun doğruluğuyla, “Tanrı’nın doğruluğu[yla]” örtüldük (2Ko. 5:21).

Ne var ki Hezekiel’deki bir sonraki ayete kadar her şey yolundaydı: “Ama sen güzelliğine güvendin, ününü kullanarak fahişelik ettin. Her geçene gönlünü kaptırdın, kendini teslim ettin” (Hez. 16:15).

Bizler Tanrı’nın iyiliğini ve görkemini yansıtmamız için yaratıldık. Tanrı’nın yarattığı varlıklar güzelliklerinin kendilerine ait olduğunu düşünmeye başladıklarında, bu güzellik değersizleşir ve sorunlar baş gösterir.

`“Kendi güzelliğimize” güvenmemizin tehlikeleri nelerdir? Yani, kendi özümüzde bize Tanrı nezdinde erdem kazandıracak ya da bizi O’nun sevgisine layık kılacak herhangi bir şey olduğunu nasıl düşünebiliriz? Ruhsal gurura karşı nasıl daima korunabiliriz?`