---
title:  İbrahim’in Çağrısı
date:   21/04/2025
---

Yaratılış kitabının onuncu bölümünde çeşitli ulusların doğuşunu görüyoruz. Genellikle “uluslar” diye tercüme edilen sözcük goyim’dir ve diğer uluslardan olanları da ifade ediyor olabilir. Yaratılış 10. bölüm bize insan ırkının ülkelere, dillere, boylara ve “uluslara” bölündüğünü söylüyor (Yar. 10:5; ayrıca bkz. Va. 14:6).

Bu kavramın ortaya konmasından hemen sonra Tanrı İbrahim’i bu uluslardan birinden çıkmaya, onlardan ve onların temsil ettiklerinden farklı olmaya çağırıyor.

`Yaratılış 12:1-9 ayetlerini okuyun. Tanrı neden Avram’ı (daha sonra İbrahim oldu) kendi ülkesinden çıkmaya çağırdı?`

Tanrı İbrahim’i insanların kurduğu krallıkların karşısında duracak bir ulus kurmak için kullanmayı amaçlıyordu. Onların Tanrı’nın Kendisinden başka bir kralı olmayacaktı. Bu halk, insan ırkı Yaratıcısı’na dönerse neler olacağını gösterecekti. İsrail, “yeryüzündeki bütün halklar” (Yar. 12:3) için bir bereket olsun diye kuruldu. Tanrı onların üzerine, belki de Tufan öncesinden beri dünyada görülmemiş bir ışık ve ayrıcalık yağdırdı.

`Yasa’nın Tekrarı 4:5-9 ayetlerini okuyun. Rab, İbrahim’in çocuklarına, Tanrı’nın İbrahim’e verdiği sözün gerçekleşmesi olan ulusa ne söylemekteydi?`

Bu, tek bir topluluk içinde tanıklık eden tek bir birey değildi; bu, birlikte ve Tanrı’yla işbirliği içinde çalışarak O’nun karakterinin yüceliğini sergileyebilecek tüm bir ulustu. Onlara söylenen sözlere de dikkat edin, onları bu kadar özel kılan sadece Tanrı’nın onlara verdiği “kurallar ve ilkeler” değil, aynı zamanda diğer ulusların “bu büyük ulus gerçekten bilge ve anlayışlı bir halk” (Yas. 4:6) demesine neden olacak olan bu kural ve ilkelere uymalarıydı. Halka bildirilen gerçekler ne kadar harika olursa olsun, onları hayata geçirmedikleri, onlara itaat etmedikleri takdirde, bereket yerine lanet, yaşam yerine ölüm getireceklerdi.

`Aynı ilke, yani bu gerçekleri sadece bilmekle kalmayıp onlara itaat etme ilkesi, bugün Adventistler olarak bizim için nasıl geçerlidir?`