---
title:  Ne İstediyseniz Size O Verildi
date:   22/04/2025
---

İlk kurulduğu şekliyle, İsrail’in diğer uluslar gibi bir insan hükümdarı olmayacaktı. Ancak zaman içinde İsrail’in imanı sarsıldı ve kendilerini “ulusların”, yani diğer uluslardan olanların sahip olduğu şeylere özenirken buldular.

`1. Samuel 8:4-18 ayetlerini okuyun. Sizce ileri gelenler neden bir kral atanması fikrini çekici buldular? Bizler ne şekilde benzer ayartılara yenik düşüyoruz?`

Bir kral atanması isteğinin, Tanrı’nın halkı üzerindeki egemenliğinin reddedilmesi anlamına geldiğini görmek önemlidir. Kuruluşta olduğu haliyle, ulus doğrudan Yaratıcı’ya hesap verecekti ve O’nunla olan ilişkileri diğer şeylerin yanı sıra tapınak ve onun hizmetleri aracılığıyla sergilenecekti. Bir kral atanmasını talep ederek, diğer ulusların krallıklarının çektiği sıkıntıların aynısını kendi başlarına getireceklerdi: kralın savaşlarında askere alınma, mallara el konması, vergilendirme ve diğer sıkıntılar. İnsan hükümdarların Tanrı’nın yaptığı gibi iyiliksever bir şekilde değil, kendi çıkarları doğrultusunda hükmetme eğiliminde olduklarını göreceklerdi.

Ayrıca, yeni düzenleme kalıcı olacaktı: İsrail’e istedikleri verilecekti, ama bunun bir gerileme olduğunu anladıklarında, onunla baş başa kalmış olacaklardı. “Bunlar gerçekleştiğinde, seçtiğiniz kral yüzünden feryat edeceksiniz. Ama RAB o gün size karşılık vermeyecek” (1Sa. 8:18).

Tanrı, halkının zayıflığını biliyordu ve İsrail’in bir insan kral isteyeceğini çok önceden tahmin etmişti. Bunu yaptılar ve kutsal tarihin büyük bir kısmı bu seçimin sonuçlarının öyküsüdür.

Yasa’nın Tekrarı 17:14-20 ayetlerini okuyun. Tanrı’nın, “Onlara bir kral vereceğim” demediğine, aksine halkının bir kral istediğine karar vermiş olduğuna dikkat edin. Tanrı, halkını insan yönetiminin bazı zararlarından korumak için önlemler almıştır; ancak ulusun ve krallarının tarihinin de ortaya koyduğu üzere, bu önlemler çoğu zaman göz ardı edilmiştir.

Bu kralların yönetimi altında işlerin ne kadar kötü gittiğini görmek için bir kralları olmasına karar verdikten sonra İsrail’in tarihine bakmak yeterlidir. Bazı krallar diğerlerinden daha iyi olsa da, “iyi” olanlar bile yanlış yapmıştır (Davut ve Bat-Şeva’yı hatırlayın). Pek çok durumda ulus, “RAB’bin gözünde kötü” olan birbiri ardına gelen kralların yönetimi altında yaşadı (bkz. 1Kr. 11:6, 1Kr. 15:26, 1Kr. 16:30, 2Kr. 3:2, vs.)

O zamanlar, hatta bugün bile, tüm insan yönetimlerinin ortak bir özelliği bulunmaktadır: günahkârların diğer günahkârları yönetmesi. _Ne yanlış gitmiş olabilir ki?_