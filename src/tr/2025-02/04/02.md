---
title:  Nemrut ve Ninova
date:   20/04/2025
---

Aden, insan ırkı için ideal bir yuva olarak yaratılmıştı. Günah girdikten sonra, Tanrı’nın insanlığı en azından bir süreliğine Bahçe’den ve yaşam ağacından uzaklaştırmaktan başka seçeneği kalmadı.

Bahçe’nin dışında, insanların yaşamlarını sürdürebilmek için zahmetle çalışmaları gerekiyordu. Hayat zorlaştı; acı çekerek ve ekmeğimizi alın teri dökerek kazanmak zorunda kaldık (Yar. 3:16-19). İlk anne babamız adil Kral’ın Bahçe’ye geri dönüş için bir yol sunacağına güveniyordu ve Tanrı’nın daha en başından düşmüş dünyaya sunduğu kurtuluşun inançlı beklentisiyle Aden kapılarına kurbanlar getirdiler.

“Aden Bahçesi, insan onun hoş patikalarından atıldıktan sonra da uzun bir süre yeryüzünde kaldı . . . Adem ile oğulları Tanrı’ya ibadet etmek için buraya geldiler. İhlâlinin Aden’den sürülmelerine neden olduğu yasaya bağlılık yeminlerini burada yenilediler. Dünyayı fesat dalgası kapladığında ve insanların kötülüğü bir selle yok oluşlarına neden olduğunda, Aden’i kuran el onu yeryüzünden geri aldı. Ancak ‘yeni bir gök ve yeni bir yeryüzü’nün (Vahiy 21:1) olacağı son yenilenme zamanında, başlangıçta olduğundan daha muhteşem bir halde süslenmiş olarak eski yerine getirilecektir.”—Ellen White, Atalar ve Peygamberler, s. 62.

Diğerleri ise yeni ortaya çıkan sorunlarımıza insan yapımı “çözümler” bulmaya çalıştılar ve şehir devletlerinin doğuşunu görüyoruz. Bu daha kolay bir yaşam kurma ve belki de Aden’de kaybedileni yeniden elde etme çabasıydı.

`Yaratılış 10:1-12 ayetlerini okuyun. Kutsal Kitap, burada Ninova ve Babil de dahil olmak üzere Kutsal Kitap’ın geri kalanında baştan sona yer alacak bir dizi önemli siyasi öğeyi tanıtıyor. Bu kentlerin daha sonraki işlevleri hakkında bildiklerimizi göz önünde bulundurursak, bu ayetlerden ne gibi sonuçlar çıkarabiliriz?`

Bazıları Nemrut hakkında yazılanları okumuş ve onun putperest mitolojisindeki fetih yapan kahramanlar gibi asil bir kahraman olduğu sonucuna varmıştır. Ancak Kutsal Kitap’ın onun hakkındaki “yiğitliğiyle yeryüzüne ün saldı” ve “RAB’bin önünde yiğit bir avcıydı” tanımlamaları bir övgü değildir. Nemrut kendi gözünde yücedir ve Tanrı’ya meydan okuma anlamında Rab’bin “önünde” durmaktadır. Bu ayetlerde gördüğümüz şey, Tanrı’ya karşı isyanın yayılmasıdır; bu isyan, nihayetinde tüm isyanlar sonsuza dek ortadan kaldırılıncaya kadar var olacaktır.

`Tanrı’ya karşı isyan etme günahı neden kolayca fark edebileceğimizden daha incedir? Bu çok insani eğilime karşı kendimizi nasıl koruyabiliriz?`