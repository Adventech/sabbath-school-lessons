---
title:  Fırat’ın Kurutulması
date:   25/06/2025
---

Babil’in en büyük avantajlarından biri Fırat Irmağının surlarının altından akarak kente sınırsız temiz su sağlamasıydı. Ancak bu aynı zamanda onun zayıflığı da oldu. Eski bir Babil kraliçesi olan Nitokris, ırmağı kente ulaşan bir yol haline getirmek amacıyla ırmak boyunca toprak setler inşa ettirmiş ve bu süreçte ekiplerin rahat çalışabilmesi için ırmağın yönünü bataklığa çevirmişti. Koreş de aynı şeyi yapabileceğini, Fırat’ı yeterince kurutabilirse askerlerini surların altından rahatça geçirebileceğini fark etti. Surları aştıktan sonra, ırmağı takip ederek kentin içinden geçen savunma duvarlarının korumasız olduğunu gördü ve kent tek bir gecede düştü. Antik Grek tarihçi Herodot bize şöyle anlatıyor: “Babil’in merkezinde yaşayanların kenar mahallelerin düştüğünden haberleri yoktu, çünkü şölen zamanıydı ve herkes dans ediyordu ve kendilerini eğlenceye kaptırmışlardı.”—Herodot, Tarihler, Tom Holland çevirisi, s. 94. Bunun Daniel 5. bölümde tasvir edilen aynı şölen olduğundan şüphe duyulabilir mi?

`Daniel 5:18-31 ve Vahiy 16:12-19 ayetlerini okuyun. Vahiy kitabındaki bazı belalar ile Babil’in düşüş öyküsü arasında ne gibi benzerlikler görüyorsunuz?`

Zamanın işaretlerini nasıl fark edeceklerini anlatırken İsa öğrencilerini şöyle uyarmıştı, “Bunun için uyanık kalın. Çünkü Rabbiniz’in geleceği günü bilemezsiniz. Ama şunu bilin ki, ev sahibi, hırsızın gece hangi saatte geleceğini bilse, uyanık kalır, evinin soyulmasına fırsat vermez” (Mat. 24: 42, 43). Aynı Babil’in düşüşünde olduğu gibi, Mesih’in aniden ortaya çıkışı da günümüz Babilini hazırlıksız yakalayacaktır. Ancak böyle olması şart değildir; çok sayıda ayrıntılı peygamberlik sözünde İsa’nın yakında geleceğine dair bize bol miktarda kanıt verilmiştir.

Dünya sadece Tanrı’nın önceden bildirdiği şeylerden habersiz olduğu için değil, Tanrı’nın gerçekleşeceğini söylediği şeyleri inkâr etmeyi seçtiği için şaşkınlığa uğrayacaktır.

`Vahiy 16:15 ayetini okuyun. Bu son zaman uyarıları arasında bile, hangi müjde mesajı bulunmaktadır? “Çıplak dolaşmamak” ne anlama gelmektedir?`