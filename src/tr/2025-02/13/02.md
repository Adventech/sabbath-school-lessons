---
title:  Gönülsüz Peygamber
date:   22/06/2025
---

Yunus’un öyküsü (bkz. Yunus 1. - 4. bölümler) kısa olmakla birlikte önemli bir etki yaratmaktadır. Birçok imanlı bu gönülsüz peygamberde kendilerinden yansımalar bulmuştur. Öykü aynı zamanda gelecekteki olaylarla ilgili dikkat çekici ipuçları içermektedir.

`Matta 12:38-42 ayetlerini okuyun. İsa din bilginlerine ve Ferisilere hitap ederken Yunus’un öyküsünün hangi kısımlarına atıfta bulunuyor? Söylediklerinde yargılama hakkında hangi dersler bulunmaktadır?`

İsa Kendisinin Yunus’tan daha büyük olduğunu açıkladı. Bu dünyaya gelmenin çarmıha gerilmek anlamına geleceğini biliyordu ancak yine de O “kaybolanı arayıp kurtarmak için geldi” (Luka 19:10). Yunus kendi günahları için büyük balığın karnında üç gün geçirmişti; İsa ise bizim günahlarımız için mezarda üç gün geçirdi Kaybolanı kurtarmak için bu gerekliydi.

Bugün Yunus’u Ninova’ya gitmek istemeyen gönülsüz bir peygamber olarak tanıyoruz. İnsani bakış açısından bunu anlamak zor değil: Asurlular acımasız bir yönetim sürdürüyorlardı. Asur duvar resimleri olağandışı gaddarlık sahneleriyle doludur: fethedilen halklar akla gelebilecek en zalim yöntemlerle öldürülüyordu. Onların başkentinde tövbe etmeleri umuduyla vaaz vermeyi kim isterdi ki?

Öyküde son gün bakiye hareketine işaret ediyor olması muhtemel önemli bir an bulunmaktadır: Yunus’a kim olduğu sorulduğunda, ilk meleğin mesajına çok benzeyen bir ifadeyle “İbrani’yim… Denizi ve karayı yaratan Göklerin Tanrısı RAB’be taparım” diye karşılık verdi (Yun. 1:9; Va. 14:7). Nitekim, “denizi ve karayı yaratan” diye Rab’be yaptığı vurgu, elbette O’nun Yaratan olduğuna işaret etmektedir. Bu gerçek, neden O’na tapınmamız gerektiğinin temelini oluşturmaktadır ve tapınma son gün olaylarının merkezinde yer almaktadır.

Aynı zamanda bizler de ruhsal Babil’de rağbet görmemesi muhtemel bir mesajı duyurmakla görevlendirildik. “Ey halkım!... çık oradan!” (Va. 18:4) demek, dünyaya tövbe etmeleri gerektiğini söylemektir –bu, mümkün olan en yumuşak şekilde iletildiğinde dahi birçok insandan neredeyse her zaman olumsuz tepki alan bir mesajdır. Hangimiz tanıklık ederken olumsuz, hatta düşmanca tepkiler almadık? Bu sadece “işimizin” bir parçası.

`Siz Yunus’u kendinizde ne kadar buluyorsunuz? Bu yanlış tutumun ötesine nasıl geçebilirsiniz?`