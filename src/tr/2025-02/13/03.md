---
title:  Bir Tövbe Çalışması
date:   23/06/2025
---

unus’un Ninova halkı için çok belirgin bir mesajı vardı. “Yunus kente girip dolaşmaya başladı. Bir gün geçince, ‘Kırk gün sonra Ninova yıkılacak!’ diye ilan etti” (Yun. 3:4). Mesaj oldukça açıktı: orası lanetlenmişti. Neticede, bu doğrudan Rab’bin bir peygamberinden gelen bir söz değil miydi?

Peki, Ninova’ya ne oldu?

`Yunus 3:5-10 ayetlerini okuyun. O halde bu peygamberlik sözü neden yerine gelmedi?`

Evet, tüm kent tövbe etti ve en azından bir süreliğine peygamberlik edilen felaket önlendi. “Uğrayacakları felâket durduruldu, İsrail’in Tanrısı putperest dünyada yüceltildi ve şereflendirildi, O’nun yasası saygı gördü. Ninova ancak uzun yıllar sonra, Tanrı’nın unutulması ve övüngen bir gurur nedeniyle çevre uluslara yem olacaktı.”—Ellen G. White, Peygamberler ve Krallar, s. 271.

Son günlerde, düşmüş dünyaya vereceğimiz son mesajla birlikte biz de böyle bir şey bekleyebilir miyiz? Evet ve hayır. Yani, dünyanın her yerinde, “Ey halkım!... Onun günahlarına ortak olmamak, uğradığı belalara uğramamak için çık oradan!” (Va. 18:4) çağrısına kulak veren pek çok insan olacaktır. Dünyanın her yerinde insanlar duruşlarını sergileyecek ve canavara meydan okuyarak, “Allah’ın emirlerini ve İsa’nın imanını” koruyacaklar (Va. 14:12 CAN). Bu insanlar, Ninova’dakiler gibi, kaybedilenlerin başına gelen hükümden korunacaklardır.

Aynı zamanda, Tanrı’nın Ninova’nın yıkılacağını duyurması gibi bazı peygamberlik sözleri koşula bağlıdır; insanlar kötülüklerinden vazgeçmedikleri takdirde Ninova yıkılacaktı (bkz. Yer. 18:7-10). Ancak bazı peygamberlik sözleri böyle koşullara bağlı değildir. İnsanlar ne karşılık verirse versin onlar gerçekleşecektir. O’nun birinci ve ikinci gelişiyle ilgili Mesih’e dair peygamberlik sözleri, canavarın işareti, belaların dökülmesi, son zaman zulmü –bunlar koşula bağlı değildir; insanlar ne yaparlarsa yapsınlar gerçekleşeceklerdir. İnsanların yaptıkları ve seçimleri, aslında peygamberler tarafından önceden bildirilen son olaylar gerçekleşirken hangi tarafta olacaklarını belirleyecektir.

`Şu anda yaptığınız hangi seçimler, Tanrı’ya ya da heykele tapınma meselesi dünyanın üzerine çöktüğünde yapacağınız seçimleri belirlemeye yardımcı olabilir?`