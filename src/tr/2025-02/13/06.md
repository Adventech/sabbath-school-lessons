---
title:  Meshedilmiş Koreş
date:   26/06/2025
---

Koreş Babil kentini ele geçirdiğinde, Tanrı’nın halkının tutsaklık yılları sona ermiş oldu. Persler vaat edilen ülkeye dönmelerine ve tapınağı yeniden inşa etmelerine izin verdi. Koreş’in yönetimindeki Pers İmparatorluğu, tarihçi Tom Holland’ın deyimiyle “dünyanın o güne kadar gördüğü en geniş toprak parçasına sahip olan, tarihteki en geniş imparatorluk haline geldi.”—Tom Holland, Hakimiyet Temel Kitaplar, s. 25.

Persler arasında gelenek olduğu üzere, Koreş’e “Büyük Kral” ya da “Kralların Kralı” bile denirdi.

Koreş, Mesih kilisesi için geri döndüğünde neler olacağının habercisidir: O doğudan gelen Kral’dır (Mat. 24:27 ile karşılaştırın), Babil’e savaş açmış ve sonunda Babil’den kaçıp vaat edilen ülkeye dönmeleri için halkını özgürleştirmiştir. (Bkz. Va. 19:11-16.) Tanrı’nın Koreş’ten Rab’bin “meshettiği kişi” (Yşa. 45:1) diye söz etmesinin nedeni budur; bu meşhur Persli sadece Tanrı’nın halkını özgürlüğüne kavuşturmakla kalmamış, Babil’e karşı yürüttüğü mücadele de Mesih’in ikinci gelişi için bir örnek teşkil etmiştir.

`2. Tarihler 36:22, 23 ayetlerini okuyun. Koreş’in öyküsü hangi açılardan Nebukadnessar’ınkiyle benzerlik göstermektedir? Hangi açılardan birbirlerinden ayrılırlar? Ferman ne gibi bir önem taşımaktadır? Neticede, yüzyıllar sonra İsa’nın ilk gelişini nasıl etkilemiştir?`

Eski Ahit kitaplarının özgün sıralaması günümüzde Malaki kitabıyla sona erecek şekilde değiştirilmiştir, ancak Eski Ahit aslında burada, Koreş’in bu duyurusuyla sona ermektedir. Kutsal Yazı dizisindeki bir sonraki bölüm, Koreş’in aslı olan Mesih’in doğumuyla başlayan Matta Kitabı olmalıydı. Koreş yeryüzündeki tapınağın yeniden inşasını yönetecek, İsa ise O’nun dönüşüne ve bizim kurtuluşumuza yol açacak olan göksel tapınaktaki hizmetine başlayacaktı.

Koreş elbette Mesih’in kusursuz bir temsili değildi; hiçbir örnek asılla birebir örtüşmez bu sebeple her küçük ayrıntıya gereğinden fazla anlam yüklememeye dikkat etmeliyiz. Yine de, geniş anlamda Koreş bir “Kurtarıcı” örneği olarak işlev görmektedir.

`Tanrı’nın kendi iradesini yerine getirmek için putperest bir kralı bu kadar belirgin bir şekilde kullanmış olması ne kadar büyüleyici. Yani, olaylar bize dışarıdan nasıl görünürse görünsün, uzun vadede Rab’bin son zaman olaylarını peygamberlik sözlerinde belirtildiği gibi meydana getireceği gerçeğini nasıl öğrenebiliriz?`