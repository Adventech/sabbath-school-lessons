---
title:  Belşassar’ın Şöleni
date:   24/06/2025
---

Ninova kentinin (M.Ö. 612 yılında) Medler ve Babillilerden oluşan (Nebukadnessar’ın babası tarafından komuta edilen) bir ittifak ordusu tarafından yenilgiye uğratılmasının ardından, Babil kenti büyük kanun yapıcıları Hamurabi’nin günlerinden beri görmediği bir canlanma yaşadı. Nebukadnessar’ın yönetiminde, artık Asur saldırıları sorunundan kurtulmuş olan Babil kenti, komşu ulusların onun egemenliğini istemeyerek de olsa kabul etmekten başka çarelerinin kalmadığı bir noktaya kadar zenginleşti ve nüfuzunu artırdı. O dünyanın kraliçesiydi ve zenginleşmek isteyen uluslar ona bağlılıklarını bildirdiler.

Bu arada, bildiğimiz kadarıyla, Nebukadnessar Daniel’in Tanrısı’nın gerçekten de tüm ulusların meşru hükümdarı olduğunu ikrar eden bir imanlı olarak öldü (Dan. 4:34-37). Daniel’in anlattığı bir sonraki olay onun halefi olan kral naibi Belşassar’la ilgilidir.

`Daniel 5:1-31 ayetlerini okuyun. Bu öyküden hangi önemli ruhsal mesajları çıkarabiliriz? Sonunda Belşassar’ın tökezlemesine ne sebep oldu?`

Bu öykünün belki de en üzücü, en acıklı kısmı Daniel 5:22 ayetinde yer almaktadır. Daniel, krala Nebukadnessar’ın düşüşünü ve sonra yeniden yükselişini anlattıktan sonra ona şöyle dedi: “Ama ey sen onun torunu Belşassar, bunların hepsini bildiğin halde alçak gönüllülüğü benimsemedin.” Yani, gerçeği bilme fırsatına sahip olmasına rağmen; hatta Nebukadnessar’ın başına gelenlere ilk elden tanık olmuş olmasına rağmen –bu yaşananları görmezden gelmeyi seçmiş ve selefine bu kadar çok sıkıntı getiren aynı yola girmişti.

Nebukadnessar’ın altın heykeli dikmek suretiyle yaptığı gibi, Belşassar da Daniel’in Tanrısı’nın önceden bildirdiklerine açıkça meydan okudu. Tapınak kaplarını saygısız bir şekilde kullanarak, muhtemelen Babil’in Yahudileri fethettiği ve artık Tanrılarının kutsal saydığı eşyalara sahip olduğu gerçeğinin altını çizdi. Diğer bir deyişle, yok olacaklarını önceden haber veren bu Tanrı üzerinde hâlâ bir üstünlükleri vardı.

Belşassar daha iyi bilmek için fazlasıyla kanıta sahipti dolayısıyla bu gerçekten de tam bir meydan okuma davranışıydı. Gerçeği bilecek kadar aklı vardı; ancak sorun yüreğindeydi. Son günlerde, son kriz dünyanın üzerine çökerken, insanlara da gerçeği bilme fırsatı verilecek. Belşassar’da olduğu gibi, onların seçimini belirleyen de yürekleri olacaktır.