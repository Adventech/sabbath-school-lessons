---
title:  Yüreklerimizdeki Yasa
date:   20/05/2025
---

Siyon dağında toplanan bakiyenin alınlarına bir ad yazılmıştır: Baba’nın ve Kuzu’nun adı. (Bunun iki farklı ad olup olmadığı şüphelidir; İsa Baba’nın suretinin ta Kendisidir!) Kutsal Yazılar’da “ad” insanların birbirlerine hitap ederken kullandıkları bir işaretten çok daha fazlasını, bir karakteri ifade etmektedir. Günümüzde de pek çok toplumda insanlar bir kişinin karakteri hakkında iyi şeyler düşünüyorlarsa onun “iyi bir adı” olduğunu söylerler.

`Mısır’dan Çıkış 33:18-23; Mısır’dan Çıkış 34:1-7 ve Mezmurlar 119:55 ayetlerini okuyun. Musa Tanrı’nın yüceliğini görmeyi istediğinde, Tanrı ona neyi göstereceğini vaat etti? Daha sonra Tanrı Musa’ya adını duyurduğunda (Çık. 34:5), bunun ardından ne oldu?`

Bazı kişiler Tanrı’nın yüceliğini ulaşılmaz, parlak bir ışık şeklinde tasvir ederler ki bu kesinlikle yerinde bir tanımlamadır. Ancak Tanrı’nın yüceliği sadece görsel bir ifadeden daha fazlasıdır; O’nun yüceliği karakteridir. Aynı şey Tanrı’nın adı için de geçerlidir.

Kutsal Kitap’ta alınlarında Tanrı’nın adı yazılı olan bir bakiye halk tarif edilirken, buradaki mesele gerçek harflerle oraya bir şeyler yazılmış olması değildir; Tanrı’nın karakterinin zihninize, yüreğinize kazınmış olması meselesidir ve bu sayede artık yaşamlarımızda Tanrı’nın sevgisini ve karakterini yansıtıyoruz. Tanrı’ya yakınlaştırıldınız ve O’nu Kendisi olduğu ve sizin için yaptıklarından dolayı seviyorsunuz.

Ne kadar ilginçtir ki, Tanrı Kendisi’ni Musa’ya tanımlarken, aynı zamanda On Emir’i ona bir daha yazdırdı ki On Emir O’nun karakterinin bir açıklamasıdır. Benzer şekilde, Vahiy 14. bölümde Tanrı’nın “adına” sahip olan halk, “Tanrı’nın buyruklarını yerine getirenler” diye tanımlanmaktadır. O halde İbraniler kitabındaki sözlere dikkat edin: “Rab, ‘O günlerden sonra onlarla yapacağım antlaşma şudur: Yasalarımı yüreklerine koyacağım, zihinlerine yazacağım’ diyor. Sonra şunu ekliyor: ‘Onların günahlarını ve suçlarını artık anmayacağım’ ” (İbr. 10:16, 17).Müjde’nin ne güzel bir ifadesi: Tanrı’nın yasası yaşamlarımızda yansıyor olsa da, hâlâ günahlarımızın “artık” anılmamasına ihtiyacımız bulunmaktadır.

Tanrı’nın adı O’nun karakteridir. O’nun ahlaki yasası, karakterinin bir açıklamasıdır. Ve son günlerde Tanrı’nın kutsal dağında toplananlar Tanrı sevgisiyle aşılanmışlardır; bu sevgi O’nun yasasına itaat etmekle kendisini göstermektedir.

`Yasayla değil de imanla kurtuluyorsak, o zaman Tanrı’nın yasası ne önem taşımaktadır? (Bkz. 1Yu.5:3.)`