---
title:  5. Mezmur
date:   21/05/2025
---

`5. Mezmuru okuyun. Davut bu yapıtında kayıp olanlar ile kurtarılmış olanlar arasında çarpıcı karşıtlıklar çiziyor. Bu Mezmuru Vahiy 14:1-12 ayetlerindeki ifadelerle karşılaştırın. Ne gibi benzerlikler görüyorsunuz ve bu, Tanrı’nın son gün bakiye hareketinin bir parçası olmanın ne anlama geldiğini anlamanızı nasıl sağlıyor?`

Davut’un kötülüğün Tanrı’nın yanında “barınmayacağı” konusunda ısrarcı olması öğreticidir (Mez. 5:4). Buluşma Çadırı’nın anlamı Tanrı’nın halkının arasında ikamet edebilmesiydi ve Mesih’in krallığında da aynı şey geçerli olacaktır (bkz. Va. 21:3). Tanrı’nın tahtına erişecek olanlar kurtarılmış olmalıdır.

Davut’un Mezmur 5:7 ayetinde, büyük mücadeledeki mevzubahis temel mesele olan tapınma davranışını anlatması da dikkat çekicidir. Vahiy 13. bölümde altı kez “tapınmadan” söz edilmektedir ve üç meleğin mesajı dünyayı “Yaratan’a tapınmaya” çağırmaktadır. Davut bize Tanrı’dan “korktuğunu” söylüyor ve bakiye kilisenin mesajı dünyayı Tanrı’dan korkmaya, O’na yücelik vermeye çağırıyor, “çünkü O’nun yargı saati geldi” (Va. 14:7).

Ayrıca Vahiy 14. bölümde kurtarılmışlarının ağızlarından yalan çıkmamış olduğuna dikkat edin (Va. 14:5); onlar gerçeği söyleyenlerdir, sözleri ve davranışları Tanrı’nın adil karakterini yansıtmaktadır. Davut’a göre kötülerin “sözüne güvenilmez” (Mez. 5:9).

Yuhanna’nın Vahiy kitabının bu kilit noktasında anlattığı şaşırtıcı bir sahnedir: sıradan günahkârlar ölümden döndürülmüş ve Tanrı’nın huzurunda bulunma ayrıcalığına sahip olmuşlardır. Bu hakkı kazanmamışlardır; bu hak onlara Tanrı Kuzusu’nun –adil İnsanoğlu’nun– orada onlarla birlikte bulunması sayesinde bahşedilmiştir. Bağışlanmışlardır, kurtarılmışlardır; artık kendi suçlarını yüklenmek zorunda değildirler (Mez. 5:10 ile karşılaştırın), çünkü Tanrı Kuzusu suçu onlar için yüklenmiştir (Yşa. 53:12 ve 2Ko. 5:21 ile karşılaştırın).

Tanrı’nın adı yüreğinize kazındıktan sonra sessiz kalmak kolay değildir. Tanrı’nın halkı “yüksek sesle” (Va.14:7) son bir merhamet çağrısı yapmaktadır. “Sevinsin sana sığınan herkes, sevinç çığlıkları atsın sürekli, kanat ger üzerlerine; sevinçle coşsun adını sevenler sende” (Mez. 5:11).

`Yargılama sırasında kutsal ve kusursuz Tanrı’nın huzurunda olduğunuzu ve yaptığınız her eylemin O’nun huzurunda tamamen ortaya döküldüğünü hayal edin. Bu manzara Mesih’in doğruluğuna olan ihtiyacınız konusunda size ne söylüyor?`