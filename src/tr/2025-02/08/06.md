---
title:  Yoldan Çıkanlara Kendi Yolunuzu Öğretin
date:   22/05/2025
---

RAB Yeşaya 6:1-8 ayetlerindeki taht odası sahnesinde Yeşaya’ya göründükten ve Yeşaya’ya suçunun silindiği, günahının bağışlandığı söylendikten sonra, Yeşaya Tanrı’nın çağrısına “Ben! Beni gönder” (Yşa. 6:8) diye yanıt vermiştir. Yani, Tanrı’yla hesaplaştıktan sonra ve yanlışlarını bildiği halde, Rab için çalışmaya hazırdı.

Bizim için de aynı durum geçerli değil mi? Kendimiz kurtuluşa sahip değilsek, onu başkalarına nasıl duyurabiliriz? İsa’ya ve O’nun bizim için yaptıklarına iman ederek buna sahip olabiliriz.

`Mezmurlar 51:7-15 ayetlerini okuyun. Davut bağışlandıktan ve günahlarından arındıktan sonra ne yapacağına söz veriyor?`

Tanrı’nın huzuruna çağrılmak, nihayetinde tekrar geri gönderilmektir. Tanrı bilgeliğiyle, kurtarılmış olanları, düşmüş dünyaya O’nun öncelikli sesi olarak hizmet etmeleri için görevlendirmiştir. Bir noktada, O’nun halkının yeryüzündeki etkisi güçlü bir şekilde hissedilecektir. Vahiy 18:1 ayeti bize O’nun düşmüş gezegene son seslenişinin tüm dünyayı aydınlatacağını söylüyor.

“Bir kimse Mesih’e gelir gelmez, kalpte onun İsa’da bulduğu değerli arkadaşı paylaşma ihtiyacı doğar; kurtarıcı ve kutsallaştırıcı gerçek, kalbe hapsedilemez. Mesih’in doğruluğunu giymişsek ve O’nun içimizde yaşayan Ruhu’nun neşesiyle dolduysak, sessiz duramayız. Rabb’in iyiliğini tadıp görmüşsek söyleyeceğimiz bir şey vardır. Filipus’un Kurtarıcı’yı bulduğundaki gibi biz de başkalarını O’nun huzuruna davet edeceğiz.”—Ellen G. White, Yol, Gerçek ve Yaşam, s. 51.

Vahiy 14. bölümde, üç meleğin mesajı “sonsuza dek kalıcı müjde” (Va. 14:6) üzerine bina edilmiştir. Yani, “göğü, yeri, denizi, su pınarlarını yaratana” (Va. 14:7) tapınma ya da Babil’in yıkılışı (Va. 14:8) veya “canavara ve heykeline” (Va. 14:9) tapınma konusundaki duyurular yapılmadan önce dahi, müjdenin dayanağı, İsa’daki kurtuluş duyurulmaktadır. Çünkü bu mesajları duyuran kişilerin İsa’da ve O’nun kendileri için yapmış olduğu şeyde sahip oldukları umut ve vaat olmasa, bu uyarılar ve üç meleğin mesajı hiçbir şey ifade etmez. “Sonsuza dek kalıcı müjde” olmasa gerçekten de dünyaya söyleyecek değerli hiçbir şeyimiz bulunmamaktadır.

`Üç meleğin mesajının duyurulması başlamadan önce dahi, “sonsuza dek kalıcı müjdeye” yönlendirildiğimiz gerçeği üzerinde biraz daha düşünün. Bu durum, bu gerçeğin inandığımız her şey için ne kadar temel olduğu konusunda bize ne söylemelidir?`