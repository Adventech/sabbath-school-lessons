---
title:  Siyon Dağı’nda
date:   19/05/2025
---

Vahiy 14. bölümde Tanrı’nın halkının Siyon Dağı’nda olduğunu görüyoruz. Asıl Siyon Dağı, eski Yeruşalim kentinin hemen batısında yer alıyordu ve Tanrı’nın tahtının ya da halkının arasındaki varlığının bulunduğu yer olduğu düşünülüyordu. Zamanla Moriya Dağı’nda bulunan tapınak dağı da Siyon Dağı ile özdeşleştirilmeye başlandı.

Diğer bir deyişle, Tanrı’nın son gün bakiyesinin bu önemli tasviri, Vahiy kitabındaki anahtar sahnelerin çoğunda olduğu gibi, tapınak dilinde anlatılmıştır. Kuzu’ya şükürler olsun ki, Tanrı’nın halkı O’nun kutsal dağındadır!

`Davut’un çok önemli şu soruyu sorduğu Mezmurlar 15. ve 24. bölümleri okuyun: “Kutsal dağında kim oturabilir?”Bu Mezmurlarda verdiği yanıtı Vahiy 14:1-5 ayetlerinde Siyon dağında bulunan halkın tasviriyle karşılaştırın. Ne gibi benzerlikler görüyorsunuz? İnsan bu topluluğa nasıl katılabilir? Alınlarına Baba’nın adının yazılmış olması ne anlama gelmektedir? (Va. 14:1).`

Davut’un Mezmuru’nda Tanrı’nın huzuruna kabul edilenlerin tarifi, sıradan günahkârlar için yerine getirilmesi oldukça güç bir görevdir. Aramızda her zaman kusursuz bir yaşam sürdüğümüzü samimi bir şekilde söyleyebilecek olan var mı? Ya da her zaman yürekten gerçeği söylediğimizi (Mez. 15:2)? Hiçbirimiz “asla sarsılmayacağımızı” söyleyemeyiz (Mez. 15:5). Eğer hiç günah işlemediğimizi söylüyorsak, Kutsal Kitap’a göre içimizde gerçek yoktur (1Yu. 1:8).

Bizim Siyon dağının üzerinde durmamızı sağlayanın Kuzu olduğundan başka bir sonuca varamayız. Davut’un Mezmuru’nda Kuzu’dan söz edilmemektedir, ancak O Vahiy 14. bölümde yer alan açıklamada birdenbire ortaya çıkmaktadır. Vahiy 14. bölüm sanki Davut’un sorusunu yanıtlıyor gibidir.Tanrı Kuzusu artık Siyon Dağı’na, tapınağa yerleştiğine göre, O’nun iman yoluyla bize aktarılan kusursuz doğruluğu sayesinde biz de orada bulunabiliriz. “İsa’nın kanı sayesinde perdede, yani kendi bedeninde bize açtığı yeni ve diri yoldan kutsal yere girmeye cesaretimiz vardır.” (İbr. 10:19, 20). O’nun kanı olmasaydı, hangi umuda sahip olurduk? Doğrusu hiç umudumuz olmazdı.

`Kutsal Kitap’taki tüm günah karşısında zafer vaatlerini düşünün. Bu vaatlere rağmen neden hâlâ kendimizi İsa’nın bizim için oluşturduğu kusursuz örneğin gerisinde buluyoruz ve neden O’nun kusursuz yaşamının bize vekâlet etmesine ihtiyaç duyuyoruz?`