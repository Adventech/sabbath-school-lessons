---
title:  Başkâhinimiz
date:   18/05/2025
---

Musa Buluşma Çadırı’nın inşasını yönetirken, istediği herhangi bir tasarımı uygulamasına izin verilmemişti. Tanrı ona uyması için bir plan vermişti. “Her şeyi sana dağda gösterilen örneğe göre yapmaya dikkat et” (Çık. 25:40). Kullanılan örneğin daha yüksek bir gerçeklik olan göksel tapınak olduğunu İbraniler kitabından öğreniyoruz.

`Mesih’in göksel tapınaktaki Başkâhinimiz olmasıyla ilgili İbraniler 9:11-15 ayetlerini okuyun. Bu O’nun bizim için yapıyor olduğu şey hakkında ne öğretiyor?`

Yeryüzündeki tapınak, kâhin ve sunulardan mobilyalara ve diğer tasarım ayrıntılarına kadar şaşırtıcı detaylarla İsa’yı müjdeliyordu. Baştan aşağı İsa’dan söz ediyordu.

Vahiy kitabı elbette tapınak tasvirleri açısından çok zengindir. İlk ayetlerde tapınak kandilliğinden bahsedilmektedir, dördüncü bölümde açıkça Ahit Sandığı’ndan söz edilmektedir ve tapınakla ilgili sayısız imada bulunulmaktadır. Eski Ahit’teki tapınağı anlamadan, Yuhanna’nın görümlerindeki tasvirlerde neyi kastettiğini kavramak imkânsız hale gelmektedir. Pavlus, İsraillilerin yaşadıklarıyla ilgili şöyle diyor, “Bu olaylar başkalarına ders olsun diye onların başına geldi; çağların sonuna ulaşmış olan bizleri uyarmak için yazıya geçirildi” (1Ko. 10:11).

Tapınağın ayrıntılarını inceleyerek öğrenebileceğimiz pek çok şey bulunmaktadır. Mezmurlar kitabında, bu ayrıntılardan bazılarını anlamak için önemli bir öğe buluyoruz: Tanrı’nın halkının tapınakla nasıl bireysel olarak ilgilendiği. Davut’un tapınakla ve tapınak hizmetleriyle nasıl ilgilendiğine dair ipuçları yakalıyoruz ve Tanrı’nın halkının Mesih’in onlar için yapacaklarına yürekten verdiği karşılığı görüyoruz. İsa’yı anlamamıza yardımcı olan sadece örnekler değildir; Tanrı’nın tapınak aracılığıyla bize öğrettiği şeyleri anlayanların kişisel tecrübelerini de araştırıp, kendimiz ve Tanrı’yla ilgili tecrübelerimiz için dersler çıkarabiliriz.

`122. Mezmuru okuyun. Yeryüzündeki “RAB’bin evine” (orada değildir ve aynı yerde bir tane inşa edilse bile anlamsız olacaktır) gerçek anlamda gidemesek de, bu Mezmur’da Mesih’in bizim için yaptıkları konusunda bizi cesaretlendirebilecek hangi unsurlar bulunmaktadır? Esenlik, güven, övgü ve yargı konularına dikkat edin.`