---
title:  Faydasız Kurbanlar mı?
date:   04/05/2025
---

Bazen iki fikri karşılaştırmak çok bilgilendirici olabilir. Kutsal Kitap’ın bakış açısıyla kurbanın doğası konusunda, Tanrı’nın halkının kurbanlarını gerçekten reddettiği zamanlardan çok şey öğrenilebilir.

`Yeşaya 1:2-15 ayetlerini Yeşaya 56:6, 7 ve Mezmur 51:17 ayetleriyle karşılaştırın. Burada kurbanla ilgili hangi önemli dersler öğretilmektedir?`

İsrail’in tarihindeki bu üzücü olay Tanrı’nın bir kurbanı ilk kez reddedişi değildi; benzer bir olay kurtuluş tarihinin başlangıcında da yaşanmış, Habil’in kurbanı Tanrı tarafından onaylanıp kabul edilirken Kayin’inki kabul edilmemişti. Bu ilk olay bize kabul edilebilir ve kabul edilemez kurbanları karşılaştırmak için başka bir fırsat vermektedir. (Bkz. Yar. 4:3-7 ve İbr. 11:4.)

Yeşaya’nın zamanında İsrail, Tanrı’yı yatıştırmak için pek kendilerini yormadan akıllarınca dinle ilgili maddelerin yanına işaret koyuyor, bir yandan da canları nasıl isterse öyle yaşıyorlardı. Onların kurbanları, tıpkı Kayin’inki gibi, Tanrı’ya teslimiyet ve boyun eğme tutumu içinde değil, kendi benliklerine bağlıydı.

Bu dünyanın krallıklarını harekete geçiren de aynı ruhtur: kendine yeterlilik ruhu. Kayin canının istediği gibi yaşar ve Tanrı’ya sadece kendi istediği şekilde ibadet ederdi. Tanrı’yı bir külfet, kendi yolunu çizmesine bir engel olarak gördüğünü, ancak taleplerini göstermelik olarak yerine getirecek kadar O’ndan korktuğunu varsayabiliriz.

Ancak Habil, Tanrı’nın talep ettiği kurbanı, Tanrı’nın gelecek olan Mesih’le ilgili vaadini (Yar. 3:15) gösteren kurbanı, yani Mesih’in Çarmıh’taki kurtarıcı eylemine işaret eden kuzuyu sunmuştu.

“Habil kurtuluşun önemli ilkelerini kavramıştı. Kendisinin günahkâr olduğunun farkına varmış, günahın ve onun cezası olan ölümün ise kendi canı ile Tanrı’yla birliktelik arasında durmakta olduğunu görmüştü. Kesilmiş kurbanı, feda edilmiş hayatı getirerek, yasanın gerekliliklerinin çiğnenmiş olduğunu ikrar etti. Dökülen kan aracılığıyla gelecekteki kurbana, Golgota’daki çarmıh üzerinde ölen Mesih’e baktı ve orada yapılacak olan kefarete itimat ederek, kendisinin doğru olduğuna bir tanığı oldu ve sunusu kabul edildi.”—Ellen White, Atalar ve Peygamberler, s. 72.

`Kendimizi “yalnızca göstermelik olarak yapmaktan” korumamız ne kadar önemlidir! Her birimiz tek kurtuluş umudumuz olarak İsa’nın ölümüne bütünüyle güvenmenin ne demek olduğunu nasıl tecrübe edebiliriz?`