---
title:  Boğaların ve Oğlakların Kanı
date:   05/05/2025
---

Bazı kişiler kurban kavramını acımasız, sert ve bir anlamda haksız olduğunu ileri sürerek bütünüyle eleştiriyor. Oysa asıl mesele tam da buradadır. Mesih’in ölümü acımasız, sert ve haksızdı –suçlunun yerine masumun ölmesiydi. Günah sorununu çözmek için bu gerekliydi. Ve tüm bu sert, acımasız ve haksız kurbanların işaret ettiği şey de bu ölüm, Mesih’in ölümüydü.

`İbraniler 10:3-10 ayetlerini okuyun. Bu ayetler Tanrı’nın halkının Eski Ahit’te sunduğu kurbanlar hakkında bize ne öğretiyor? Günahkârlar bu kurbanlar sayesinde gerçekten kurtulamayacaklar idiyse, neden bu kurbanları sunuyorlardı?`

Kuzular ve diğer kurbanlık hayvanlar, Tanrı Kuzusu’nun kefaret eden kurbanlığına işaret eden simgelerden başka bir şey değildi. Bunlar, günahkârlara gelecek olan Mesih’in işine iman ettiklerini ifade etmeleri için somut bir yöntem sunan iman eylemleriydi. Bu tür simgelerden genellikle örnek diye söz ediyoruz; bunlar bir asıl tarafından ya da önceden haber verdikleri şey ya da olayın ortaya çıkmasıyla tamamlanmış olurlar. Hatta bazı kişiler bu kurban sunumlarını İsa’nın çarmıhtaki ölümünün “küçük peygamberlikleri” diye tanımlamışlardır.

Kurbanla ilişkili törenler biraz da bir yolculuk için ödeme yapmaya benziyordu. Bir tren bileti, otobüs bileti ya da uçak bileti satın aldığınızda, parasını ödediğiniz yolculuğu hemen elde etmezsiniz. Bunun yerine, size bir bilet veya biniş kartı verilmiştir: bu, yapılacak yolculuğun bir simgesi ya da vaadidir. Bu kağıt parçasının üzerinde istediğiniz kadar oturabilirsiniz, ancak sizi herhangi bir varış noktasına ulaştırmayacaktır. Ancak bindikten ve yolculuk başladıktan sonra, parasını ödediğiniz şeyi elde etmiş olursunuz: kâğıt bilet artık gereksizdir.

Kurban edilen hayvanlar için de durum böyleydi. Önemli bir işlevleri bulunmaktaydı, ancak gerçek kurban verildiğinde anlamsız hale geldiler; bu gerçek, İsa öldüğünde dünyasal tapınakta Kutsal Yer ile En Kutsal Yer’i ayıran perdenin yırtılmasıyla betimlenmiştir. “O anda tapınaktaki perde yukarıdan aşağıya yırtılarak ikiye bölündü” (Mar. 15:38). Tüm kurbanlık düzeni, tapınak ve hepsi, İsa’nın çarmıhtaki ölümüne işaret ediyordu. İsa çarmıhta vaadini yerine getirip ölüme karşı zafer kazandıktan sonra, örnekler gereksiz hale geldi.

`Bir düşünün, günah o kadar kötü olmalı ki, ancak beden almış Söz olan İsa’nın ölümü (bkz. Yu. 1:1-3, 14) onun kefaretini ödeyebilmiştir. Bu bize günaha karşı nasıl bir tutum içinde olmamız gerektiği konusunda ne söylemelidir?`