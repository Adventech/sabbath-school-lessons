---
title:  Ek Çalışma
date:   09/05/2025
---

Kutsal Yazılar kurtuluşumuzu güvence altına almayı hak eden tek Kişinin Mesih olduğunu açıkça ortaya koymaktadır. O’nun yaşamı biricik günahsız insan yaşamı, Baba’nın yüceliğine kusursuz bir tatmin veren tek yaşam örneğiydi. O, Tanrı’nın lekesiz Kuzusu’dur ve şimdi bizim ebedi güvencemiz olarak insan ırkının başında durmaktadır. Aynı zamanda, Tanrı’nın kötülüğe verdiği karşılık olan hükmünü yerine getirerek bizim suçumuzu Kendi üzerine almıştır. Yuhanna Tanrı’nın tahtının etrafında toplanmış olan göksel varlıkların bu olağanüstü sahnesine tanıklık ederken, ona ağlamayı kesmesi söylendi, çünkü, “Yahuda oymağından gelen Aslan… galip geldi” (Va. 5:5).

Günahın ne kadar kötü olduğunu ve insan ırkının gerçekten ne kadar düşmüş olduğunu düşünün; öyle ki, günah sorununu çözmek için ancak Tanrı’nın Kendisi olan İsa’nın ölümü yeterli olabilirdi. Kuşkusuz, Tanrı’nın ilahi yönetiminin ilkelerini ihlal etmeden bizi kurtarabileceği başka bir yol olsaydı, O bunu mutlaka yapardı.

“Tanrı’nın yasasının çiğnenmesi, günahkârın can vermesini gerektiriyordu. Tüm evrende, onun gerekliliklerini insanın yararına yerine getirebilecek tek kişi vardı. İlahî yasa da Tanrı’nın Kendisi kadar kutsal olduğundan, onun çiğnenmesine ancak Tanrı’ya eşit biri kefaret edebilirdi. Mesih’ten başka hiç kimse düşkün insanı yasanın lânetinden kurtararak yeniden Gökle uyumlu hale getiremezdi. Mesih günahın suç yükünü ve utancını Kendi üzerine alacaktı; bu günah kutsal olan Tanrı’nın gözünde o kadar iğrençti ki, Baba ile Oğlu’nu ayırmalıydı. Mesih, mahva uğramış nesli kurtarmak için sefaletin derinliklerine uzanacaktı.”—Ellen White, Atalar ve Peygamberler, s. 63.

**Tartışma Soruları:**

`1. Yuhanna, Kuzu’nun taht odasına “boğazlanmış” gibi görünerek girdiğini görüyor. Vahiy 13:8 ayeti bize İsa’nın dünyanın kuruluşundan beri “boğazlanmış” olduğunu bildirmektedir. Kurtuluş planının biz daha ona ihtiyaç duymadan önce hazır olduğu gerçeğinden yola çıkarak Tanrı hakkında ne öğrenebiliriz?`

`2. Birçok ateist soğuk ve merhametsiz bir evrende yalnız olduğumuza inanıyor. Buna karşılık Kutsal Kitap sadece Tanrı’dan değil, O’nun dünyayı çok sevdiğinden, öyle ki dünyaya indiğinden ve hatta onun için öldüğünden bahsediyor. Tanrı’ya inanmayanların aksine, dünyaya ve onun içindeki konumumuza ne kadar farklı bakmalıyız? Başka bir deyişle, Çarmıh gerçeği yaptığımız her şeyi nasıl etkilemelidir?`

`3. Mesih’in yaşamı, ölümü ve dirilişi neden insan ırkının kurtarılması için yegane yöntemdi? Tekrar soruyorum, böyle ağır bir bedel günahın gerçekten ne kadar kötü olduğu konusunda bize ne söylüyor?`