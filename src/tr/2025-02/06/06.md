---
title:  Çünkü Her Şeyi Sen Yarattın!
date:   08/05/2025
---

Birkaç durumda peygamberler görüm sırasında Tanrı’nın tahtını görmelerine izin verilecek kadar Tanrı’ya yakınlaştırılmışlardır. Hezekiel onu gök kubbenin üzerinde görmüş (Hez. 1:26); Yeşaya onu görmek için göksel tapınağı ziyaret etmiş (Yşa. 6:1) ve bize verilen en açık tasvirlerden birinde, Vahiy 4. ve 5. bölümlerde Yuhanna bir görümde oraya götürülmüştür. Tapınak hizmetindeki Eski Ahit örnekleri, insanlığın Tanrı’nın huzuruna kabul edilebilmesinin tek bir yolu olduğunu gösteriyordu: Mesih’in kanı. (Örneğin bkz. Lev. 16:2, 14).

`Yeşaya 6:1-5 ve Vahiy 4:7-11 ayetlerini okuyun. Bu iki görümün hangi özellikleri birbirine benziyor? Olayların sıralamasına dikkat edin: Önce hangi konu sunuluyor? Sonra ne geliyor? Bu görümlerde Tanrı’yla ilgili hangi gerçek vurgulanıyor?`

Bu taht odası görümlerinin her birinde ilk gerçekleşen şey, göksel varlıkların Tanrı’nın kutsallığını vurgulamasıdır. Yeşaya’nın görümünde sahne etkileyicidir: tapınak dumanla doludur ve Seraflar Tanrı’nın kutsallığını duyururken “kapı söveleriyle eşikler” sarsılmaktadır. Yuhanna’nın görümünde de Keruvlar aynı duyuruyu yapmaktadır: “Kutsal, kutsal, kutsal”. (Yaşayan yaratıkların Keruv diye tanımlandığını görmek için Hezekiel 10:14, 15 ayetlerine bakın). Peygamberlerden her birine Tanrı’nın görkeminin göz kamaştırıcı bir sahnesi gösterilmiştir.

Ardından peygamberlerin bu sahneye verdiği tepki bize gösterilmektedir. Yeşaya kendisinin dudaklarının kirli olduğunu haykırırken (Yşa. 6:5), Yuhanna layık kimsenin bulunamadığı acı gerçeğiyle yüzleştiği için ağlamaktadır (Va. 5:4). Tanrı’nın yüceliği bize doğrudan gösterildiğinde, sonunda insanlığın içinde bulunduğu durumu anlamaya başlarız: biz son derece aciziz ve Mesih’e Kurtarıcımız olarak ihtiyacımız var.

Şeytan, Tanrı’nın keyfiyetçi, bencil ve acımasız olduğunu ileri sürerek O’na karşı birçok suçlamada bulunmuştur, ancak Tanrı’nın taht odasında geçirilen kısa bir an dahi Şeytan’ın yalanlarını ortaya çıkarmaktadır. Mesih’i gerçekte olduğu kişi, yani “Boğazlanmış Kuzu” (Va. 5:12) olarak görmek, Baba’yı gerçekte olduğu Kişi olarak görmemizi sağlamaktadır. İsa’yı görerek Baba’nın nasıl biri olduğunu gördüğümüzü bilmek ne kadar da teselli edicidir (Yuhanna 14:9). Ve Baba’nın nasıl biri olduğunun en büyük ifşaatı İsa’nın çarmıhta bizim için ölmesiyle ortaya konmuştur.

O halde çarmıh bize iki şey göstermelidir: birincisi, Tanrı’nın bizi bizim için bunu yapacak, Kendisini kurban edecek kadar çok seviyor olduğu; ikincisi, ancak çarmıh sayesinde kurtulabilecek seviyede günahkâr ve düşmüş olduğumuz.