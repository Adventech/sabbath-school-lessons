---
title:  Fısıh Kuzusu
date:   06/05/2025
---

Vahiy kitabı İsa’dan yaklaşık otuz kez “Kuzu” diye söz etmektedir. Kurtuluş planının ilk günlerinden beri, Tanrı’nın halkı gelecek olan Mesih’in simgesi olarak kuzuları kullanmıştır. Habil “sürüsünde ilk doğan hayvanlardan bazılarını” (Yar. 4:4) sunmuş ve İsrail Mısır’dan vaat edilen ülkeye doğru yola çıkmadan önce, onlara ilk doğan her insan ya da hayvan için fidye olarak bir yaşında bir kuzu kurban etmeleri emredilmiştir (Çık. 12:5).

`Mısır’dan Çıkış 12:1-11; Yeşaya 53:7, 8; 1. Korintliler 5:7 ve Vahiy 5:6 ayetlerini okuyun. Bu ayetler Fısıh kurbanı olan İsa hakkında bize ne öğretiyor? Bu her birimiz için ne anlama geliyor?`

Mesih’in ölümü, dirilişi ve göğe yükselişinden yıllar sonra Petrus olanları düşündü ve şöyle yazdı, “Biliyorsunuz ki, atalarınızdan kalma boş yaşayışınızdan altın ya da gümüş gibi geçici şeylerle değil, kusursuz ve lekesiz kuzuyu andıran Mesih’in değerli kanının fidyesiyle kurtuldunuz” (1Pe. 1:18, 19).

İsa, Kutsal Tanrı’yı memnun eden tek bir insan hayatı yaşamıştır; geri kalanımız günah işledik ve günahkâr hayatlarımızı yaşama şeklimiz Yaratıcımızın doğası hakkında kelimenin tam anlamıyla yalanlar söylemektedir.

Öte yandan İsa “son Adem” oldu (1Ko. 15:45). Bizim başarısız olduğumuz yerde O kusursuz bir yaşam sürdü. O, insanlığında, insan ırkının olması gereken her şeydi. Tanrı’nın yüceliğini kusursuz bir şekilde yansıttı. Filipus’a, “Beni görmüş olan, Baba’yı görmüştür” demişti (Yu. 14:9).

Bu arada İsa, Fısıh Bayramı’nda çarmıha gerildi ve bu da O’nun asıl Kuzu olduğunu bir kez daha gösterdi. Yuhanna 18:19, 20 ayetlerinde İsa, öğretilerini “dünyaya açıkça” söylediğini açıklamıştı. Buna benzer bir şekilde, Mısır’dan Çıkış 12:5, 6 ayetlerinde Fısıh kuzusuyla ilgili olarak, İsrailoğulları’na Fısıh için bir kuzu seçmeleri ve ona “bakmaları” ya da kurbandan önceki günlerde onu göstermeleri emredilmişti. Başkâhin İsa’yı öğretileri konusunda sorguladığında, İsa Kendisinin herkesin görmesi için tapınakta açık bir şekilde sergilendiği gerçeğine atıfta bulundu. Yaşamı, işleri, öğretisi –hepsi O’nun gerçekte kim olduğunu ortaya koyuyordu. O, lekesiz Kuzu, Tanrı’nın doğruluğunun ve yüceliğinin en güçlü ifadesidir.

`İsa’nın kusursuz karakterini kendi yaşamlarımızda daha iyi yansıtabilmemizin yolları nelerdir?`