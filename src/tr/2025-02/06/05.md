---
title:  İsa Tapınakta
date:   07/05/2025
---

Kurtuluş öyküsünün tamamında baştan sona bir gerginlik bulunmaktadır. Tanrı bir zamanlar O’nunla sahip olduğumuz beraberliği yeniden tesis etmek istemekte ve bize yaklaşmayı arzulamaktadır. Ancak günahkârların O’nun huzuruna getirilmesi onları yok ederdi. “Çünkü sen kötülükten hoşlanan Tanrı değilsin” diyor Davut, “Kötülük senin yanında barınmaz” (Mez. 5:4). Davut aynı zamanda şöyle yazmıştır, “Bense bol sevgin sayesinde kutsal tapınağına gireceğim; Oraya doğru saygıyla eğileceğim” (Mez. 5:7).

`Hagay 2:7-9 ayetlerini okuyun. İkinci tapınak inşa edilirken, peygamber Hagay şaşırtıcı bir vaatte bulundu: yeni tapınak bir öncekinden daha görkemli olacaktı. Bu peygamberlik sözüyle ne kastediliyordu?`

İlk tapınak Süleyman tarafından adandığında, Şekina’nın görkemi –Kenan ülkesine giderken İsrailoğulları’na refakat eden Tanrı’nın varlığı– tapınağı doldurdu ve bu yüzden kâhinler hizmet işlerini tamamlamak için kalamadılar (1. Krallar 8:10, 11). İkinci tapınak adandığında, Tanrı’nın tahtını temsil eden ahit sandığı kayıptı, çünkü Yeremya onu saklamıştı. Tanrı’nın gerçek varlığı bu kez tapınağı doldurmamıştı. Bu yürek parçalayıcıydı. Hagay’ın vaadi nasıl gerçekleşebilirdi?

Tanrı’nın beden almış hali olan İsa, ete kemiğe bürünmüş olarak ikinci tapınakta ortaya çıktı. Tanrı’nın Kendisi bizden biri olmak ve bu parçalanmış dünyada bize katılmak için perdenin arkasından çıktı. Tanrı’nın Oğlu artık İnsanoğlu olduğu için, O’nun yüzünü görebiliyor, sesini duyabiliyor ve örneğin kirli kabul edilen bir cüzamlıya dokunup onu iyileştirdiğine tanık olabiliyorduk (Mat. 8:3). Tanrı bizi Kendisine doğru çekmek yerine, bizim bulunduğumuz yöne doğru hareket ederek bizi Kendisine yaklaştırmış oldu. O şahsen bize indi. Kutsal Kitap’ın İsa hakkındaki şu sözlerine şaşmamalı: “ ‘İşte, kız gebe kalıp bir oğul doğuracak; adını İmmanuel koyacaklar.’ İmmanuel, Tanrı bizimle demektir” (Mat. 1:23). Bunun ne anlama geldiğini düşünün: Kâinatın Yaratıcısı sadece aramızda yaşamaya değil, bizim için ölmeye razı oldu.

`Çarmıh, Tanrı’nın sevgisinin açık ara en yüce tezahürüdür. Tanrı’nın sevgisinin gerçekliğini başka hangi yollarla görebilir ve tecrübe edebiliriz?`