---
title:  'Antlaşmanın Aşamaları (Yaratılış 12:1, 2)'
date:  21/04/2021
---

Bu iki ayette Allah’ın Avram’a bildirdiği antlaşma vaatlerinden ilki (toplamda üç vaat mevcut) açıklanıyor. Allah Avram’a yaklaştı, ona bir emir verdi ve daha sonra da ona bir vaatte bulundu. Ona yaklaşması, Allah’ın özel lütuf antlaşması için ilk önemli şahıs olarak Avram’ı seçtiğini ifade ediyor. Emrin içeriği ise Allah’a bütünüyle güven duyulup duyulmadığının sınanmasıdır (İbraniler 11:8). Vaat (Yaratılış 12:1–3, 7), her ne kadar özellikle Avram’ın soyuna yönelik olsa da, nihai olarak tüm insan ırkını kapsayan bir vaattir (Yaratılış 12:3, Galatyalılar 3:6–9).

**Allah’ın Avram ile yaptığı antlaşmanın ikinci aşaması Yaratılış 15:7–18 ayetlerinde açıklanmıştır. Hangi ayetlerde ilk aşamada da gördüğümüz aynı adımları görüyoruz?**

`Allah’ın insana yaklaşması? Hangi ayetler?`

`İnsanlardan itaat etmelerinin beklenmesi? Hangi ayetler?`

`İlahi vaatler? Hangi ayetler?`

İkinci aşamanın dinsel töreninde, Rab Avram’a göründü ve hayvan leşlerinin özenle yerleştirilmiş parçaları arasından geçti. Üç hayvan da boğazlanmış, ikiye bölünmüş ve iki parçası arada boşluk bırakılarak birbiri karşısına yerleştirilmişti. Kuşlar da öldürülmüştü fakat onlar parçalanmamıştı. Antlaşmaya dahil olanların ikiye ayrılmış hayvan leşleri arasından geçmeleri gerekiyordu. Bunu yaparak üzerinde anlaşmaya varılmış olan hükümlere daimi olarak itaat edeceklerine dair kutsal bir şekilde ant içmiş oluyorlardı.

`İbrahim ile yapılan antlaşmanın üçüncü aşamasında ne olduğunu açıkla. (Bkz. Yaratılış 17:1–14.)`

İbrahim adının anlamı Allah’ın tüm insanları kurtarma arzusunu vurguluyor. “Birçok ulus” ifadesinin kapsamı içine hem Yahudiler hem de diğer uluslardan olanlar girecekti.  Yeni Ahit, İbrahim’in gerçek torunlarının onun imanına sahip olanlar ve vaat edilmiş olan Mesih’in erdemlerine güvenenler olduklarını defalarca açıklamıştır. (Bkz. 3:7, 29). Yani, daha İbrahim zamanında bile, Rabb’in niyeti hangi ulustan olurlarsa olsunlar kurtarabildiği kadar çok insanı kurtarmaktı. Elbette, bugün de durum farklı değil.

`Vahiy 14:6, 7 ayetlerini yani ilk meleğin mesajını oku. Meleğin söylediği ile İbrahim ile yapılan antlaşmada olan arasında hangi benzerlikleri görüyorsun? Konular hangi yönlerden aynı?`