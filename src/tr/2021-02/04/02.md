---
title:  Yahve ve İbrahim ile Yapılan Antlaşma
date:  18/04/2021
---

**Tanrı Avram’a, ‘Bu toprakları sana miras olarak vermek için Kildaniler’in Ur Kenti’nden seni çıkaran Rab benim’ dedi” (Yaratılış 15:7).**

Adlar bazen markalar gibi olabiliyorlar. Zihinlerimizde belirli niteliklerle o kadar yakından bağlantılı hale geliyorlar ki, adını duyar duymaz o özellikler aklımıza geliveriyor. Örneğin şu adları duyduğunuzda zihninizde hangi özellikler beliriyor: Albert Einstein, Martin Luther King Jr., Gandhi ya da Dorcas? Bu kişilerden her biri belirli nitelikler ve ideallerle bağlantılıdır.

Kutsal Kitap’ın yazıldığı dönemlerde Yakın Doğu’daki halklar adların taşıdıkları anlamlara çok önem verirlerdi. “İbraniler her zaman bir adın ya onu taşıyan kişinin kişisel niteliklerini, ya o adı veren kişinin düşünce ve duygularını, ya da adın verildiği dönemdeki mevcut koşulları işaret ettiğini düşünürlerdi.”—The SDA Bible Commentary [Yedinci Gün Adventist Kutsal Kitap Şerhi], 1. Cilt s. 523.

Allah Avram ile bir antlaşma ilişkisi içine ilk girdiğinde, kendisini atalara YHWH adı ile tanıttı (Yeni Çeviri ve Kitab-ı Mukaddes’te RAB diye tercüme edilip büyük harflerle yazılmıştır [Yaratılış 15:7] ve okunuşu Yahova şeklindedir). Yani Yaratılış 15: 7 ayeti aslında şöyle okunur, “…seni çıkaran YHWH benim”

YHWH adı, Eski Ahit’te 6828 yerde geçiyor olmasına rağmen bir anlamda muammadır. Bu ad, hayah, yani ‘olmak’ fiilinden türemiş gibi görünüyor, eğer öyleyse “Sonsuz Olan”, “Var Olan”, “Kendiliğinden Var Olan”, “Kendine Yeter Olan” ya da “Sonsuza Kadar Yaşayan” anlamlarına geliyor olabilir. Bu ad ile vurgulanıyor görünen ilahi sıfatlar kendiliğinden var olmak ve imanlılık ile ilgili. Bu ifadeler Rabb’in yaşayan Tanrı olduğunu, kâfirlerin inandığı, kendilerine tapanların hayal dünyaları dışında var olmayan tanrıların aksine, yaşamın kaynağı olduğunu işaret ediyorlar.

Allah, Mısır’dan Çıkış 3:14 ayetinde Bizzat Yahve adının anlamını açıklıyor– “Ben Ben’im”. Buradaki anlam bir yandan Allah’ın koşulsuz varlığını ifade etmekle birlikte, aynı zamanda O’nun geçmişe, bugüne ve geleceğe egemen olduğunu da vurguluyor.

Yahve aynı zamanda Allah’ın şahsi adıdır. Yahve’nin Avram’ı Ur’dan çıkartan Kişi olarak tanımlanması, Yaratılış 12:1–3 ayetlerinde Allah’ın onunla yaptığı antlaşmaya atıfta bulunuyor. Allah, adının Avram tarafından bilinmesini istiyor çünkü ad O’nun kimliğinin unsurlarını, şahsi doğasını ve karakterini açıklıyor. Bu bilgiye sahip olarak O’nun vaatlerine güven duymayı öğrenebiliriz (Mezmurlar 9:10, Mezmurlar 91:14).

`Yahve adını düşündüğünde ya da duyduğunda, aklına ilk olarak hangi özellikler ya da nitelikler geliyor? Sevgi, iyilik ve ilgi mi yoksa korku, katilik ve disiplin mi? Peki İsa adını düşündüğünde aklına ilk gelen düşünceler neler?`