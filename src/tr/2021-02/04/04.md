---
title:  'Avram’dan İbrahim’e (Yaratılış 17:4, 5)'
date:  20/04/2021
---

Allah’ın adları ruhsal ve ilahi açıdan önem taşıyor olsa da konu sadece Allah ile sınırlı değildi. O dönem Yakın Doğu’da insanların taşıdıkları adlar bugün bizde çoğunlukla olduğu gibi kimliği belirlemenin anlam taşımayan araçları değillerdi. Bugün bir kız çocuğuna Meryem ya da Suzan ismini vermek arasında bir fark yok. Fakat o dönemde, Samilerde insanların isimlerine manevi anlamlar yükleniyordu. Sami dilindeki tüm isimler bir anlam taşıyordu ve genellikle ebeveynlerin bir dileğini ya da minnettarlığını gösteren bir ifade ya da kısa cümleden oluşuyordu.  Örneğin Daniel “Allah hakimdir”; Yoel, “Yahve Tanrı’dır” ya da Natan “Tanrı’nın Armağanı” anlamına gelir.

Adlara çok önem verildiği için, kişinin yaşamındaki ve vaziyetindeki köklü değişiklikleri belirtmek için genellikle adları değiştirilirdi.

**Aşağıdaki ayetleri incele. Bu ayetlerde hangi koşullar belirtiliyor ve bu koşullar altında adlar neden değiştirildi?**

`1. Yaratılış 32:28`

`2. Yaratılış 41:45`

`3. Daniel 1:7`

Günümüz düşüncesinde bile bir kişiye hitap edilen adın önemini anlamak zor değil. Bunun bazen göz önünde olmayan, zaman zaman da bariz etkileri var. Bir kişi sürekli olarak “ahmak” ya da “çirkin” diye çağrılıyorsa ve eğer bu lakaplar her zaman ve çok sayıda kişi tarafından kullanılıyorsa, er ya da geç bu isimler o kişilerin kendilerini nasıl gördüklerine etki edecektir. Aynı şekilde, insanlara belirli isimler vererek ya da isimlerini değiştirerek, kendilerini nasıl gördüklerini ve bu sayede de davranışlarını etkilemek mümkün görünüyor.

Böyle düşününce, Allah’ın Avram’ın adını niye İbrahim olarak değiştirdiğini anlamak zor değil. Avram, “Baba yüceltilmiştir” anlamına gelir; Allah onu “Çok kişinin babası” anlamına gelen İbrahim olarak değiştirdi. Allah’ın “Seni çok verimli kılacağım. Soyundan uluslar doğacak, krallar çıkacak” (Yaratılış 17:6) dediği antlaşma vaadi düşünüldüğünde, isim değişikliği daha da anlam kazanıyor. Belki de Allah İbrahim’in antlaşma vaadine güvenmesini sağlamak için onun adını değiştirmişti. Sonuçta o 99 yaşında ve kendisi gibi yaşlı olduğu için çocuk sahibi olamayacak bir kadınla evliydi. Kısacası, Allah bunu İbrahim’in kendisine vaat edilenlere karşı duyduğu güveni artırmak için yapmıştı.