---
title:  ‘El Shaddai
date:  19/04/2021
---

**Avram doksan dokuz yaşındayken Rab ona görünerek, ‘Ben Her Şeye Gücü Yeten Tanrı’yım’ dedi, ‘Benim yolumda yürü, kusursuz ol’ ”(Yaratılış 17:1).**

Yahve daha önce de birkaç kere İbrahim’e görünmüştü (Yaratılış 12:1, 7; Yaratılış 13:14; Yaratılış 15:1, 7, 18). Yukarıdaki ayette Yahve yeniden Avram’a görünüyor (“Rab ona göründü”) ve Kendisini, “Her Şeye Gücü Yeten Tanrı” diye tanıtıyor–Bu ad sadece Yaratılış ve Eyüp kitapçıklarında geçmektedir. “Her Şeye Gücü Yeten Tanrı,” ‘El Shaddai adı, Samiler arasında Allah için kullanılan temel ad olan ‘El sözcüğü ile başlıyor. Shaddai sözcüğünün tam anlamı kesin olarak bilinmiyor olsa da, “Her Şeye Gücü Yeten” en uygun tercüme gibi görünüyor. (Yeşaya 13:6 ve Yoel 1:15 ile karşılaştır.) Bu adın kullanılmış olmasının önemli sebebi, Allah’ın gücü ve kudreti ile insanın zayıflığı ve kırılganlığı arasındaki tezadı ortaya koymak gibi görünüyor.

`Yaratılış 17:1–6 ayetlerini oku. Allah o anda neden Avram’a Kendi güç ve Kudretini bildirmek istemiş olabilir? Allah, Avram’ın bu güç ve kudrete güven duymasını gerektirecek ne söylüyordu? Özellikle altıncı ayete bak.`

Yaratılış 17:1–6 ayetlerinin kelimesi kelimesine tercümesi şöyle olurdu,

“Yehova Avram’a göründü ve şöyle dedi, ‘Ben ‘El –Shaddai; Benimle yürü ve kusursuz ol; antlaşmam seninle aramızda olacak ve seni fazlasıyla çoğaltacağım. . . . Ve sen çok sayıda ulusun babası olacaksın,. . . Ve seni fazlasıyla verimli kılacağım.’ ” Bu aynı ad, İshak’ın ‘El-Shaddai seni kutsasın, verimli kılsın, soyunu çoğaltsın dediği, Yaratılış 28:3 ayetinde de geçiyor.

‘El–Shaddai’nin benzer bir vaadi de Yaratılış 35:11, Yaratılış 43:14 ve Yaratılış 49:25 ayetlerinde geçiyor. Bu ayetlerdeki ifadeler Allah’ın gösterdiği cömertliği ortaya koymaktadır: ‘El, güç ve yetki Tanrısı ve Shaddai, tükenmez zenginliğin Tanrısı. O, bu zenginliği iman ve itaatle isteyenlere bağışlamak istiyor.

`Gülün adı gül olmasaydı da aynı güzellikte kokacaktı denir, yani ismin bir önemi yoktur anlamında. Fakat eğer Rabb’in adı “Narin Tanrı”ya da “Zayıf Tanrı” olsa idi, ne kadar güven içinde hisseder, ne kadar umutlanırdın? Bugünün ayetine bak. “Her Şeye Gücü Yeten Tanrı” adını yukarıdaki adlarla değiştir. Rab Kendisini bize bu şekilde sunmuş olsaydı, O’na olan güvenin ve imanın ne şekilde değişiklik gösterirdi? Aynı zamanda ‘El–Shaddai adı bize ne şekilde güven veriyor?`