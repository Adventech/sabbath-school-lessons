---
title:  'Yeni Antlaşma (Yeremya 31:31–33)'
date:  08/04/2021
---

Eski Ahit’te “Yeni Ahit’ten” ilk olarak bu ayetlerde bahsedilmektedir. Bu, İsrail’in sürgünden dönmesi konusu içinde geçiyor ve İsraillilerin Allah’tan alacakları bereketlerden bahsediliyor.

Yine, tüm diğerlerinde olduğu gibi, antlaşmayı sunan Allah oluyor ve onu lütfu ile yerine getirecek olan da yine Allah olacak.

Burada kullanılan sözcüklere de dikkat edin. Allah Kendisinden onların kocası diye bahsediyor; yasasını onların yüreklerine yazacağını söylüyor ve İbrahim ile yaptığı antlaşmada kullandığı aynı sözcükleri kullanarak onların Tanrı’sı olacağını ve onların da O’nun halkı olacaklarını söylüyor. Yani, önceki antlaşmalarda da olduğu gibi, antlaşma bugünkü yasalar gibi sadece bir yasal bağlayıcılık anlaşması değildi, bundan çok daha fazlasıydı.

`Yeremya 31:33 ayetini oku. Bu ayeti, İsrail ile yapılan antlaşmayı detaylandıran Mısır’dan Çıkış 6:7 ayetiyle karşılaştır. Burada yeniden karşımıza çıkan anahtar unsur nedir? Allah halkından ne istiyor?`

`Yeremya 31:34 ayetini oku. Burada söylenileni Yuhanna 17:3 ile karşılaştır. Rab, bu ilişki için temel oluşturan hangi anahtar işi gerçekleştiriyor?`

Yeremya 31:31–34 ayetlerinde, aynı önceki antlaşmalarda da olduğu gibi hem lütfun hem de itaatin unsurları görülebilir. Allah onların günahlarını affedecek, onlarla ilişki kuracak ve onların yaşamlarına lütfunu bağışlayacaktı. Sonuç olarak da halk tamamen O’na itaat edecekti fakat bunu bir alışkanlık olarak, otomatik bir şekilde değil, O’nu tanıdıkları, sevdikleri ve O’na kulluk etmeyi istedikleri için yapacaklardı. Rabb’in halkı ile sahip olmak istediği antlaşma ilişkisinin özü işte budur.

`Yasa’nın yüreklerimize yazılmış olması düşüncesinden ne anlıyorsun? Bu, yasanın yüreklerimizdeki bireysel duruma göre yorumlanıp uygulanacak öznel ve kişisel bir şeye dönüştüğü anlamına mı geliyor? Yoksa kastedilen anlam başka mı? Öyleyse, nedir?`