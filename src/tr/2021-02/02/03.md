---
title:  Nuh ile Yapılan Antlaşma
date:  05/04/2021
---

**Ama seninle bir antlaşma yapacağım. Oğulların, karın, gelinlerinle birlikte gemiye bin” (Yaratılış 6:18).**

Antlaşma sözcüğü Kutsal Kitap’ta ilk defa yukarıdaki ayette geçmektedir. O günlerde günah hızla büyüyüp yayıldığı için, Allah yeryüzünü yerle bir etmeye karar verdiğini Nuh’a daha yeni söylemişti. Bu yıkım bir Tufan ile gerçekleşecekti fakat Allah yarattığı dünyadan vazgeçiyor değildi. O, ilk olarak Düşüş sonrasında tahsis etmiş olduğu antlaşma ilişkisini sunmaya devam ediyordu. Nuh’un güvenliği, antlaşmayı Bizzat sunan ilahi “Ben’e” dayanmaktaydı. Antlaşmaya uyan bir Tanrı olan Rab, Kendisine adanmaya ve bunun sonucu olarak itaat etmeye istekli olan aile üyelerini koruyacağına dair söz vermişti.

`Nuh ile yapılan antlaşma tek yönlü müydü? Antlaşma olması için birden çok taraf olmasının gerekli olduğunu unutma. Nuh antlaşmada kendi üzerine düşeni yerine getirdi mi? Bu soruların yanıtlarında bizim için hangi dersler bulunmaktadır?`

Allah Nuh’a bir tufan olacağını ve dünyanın tahrip olacağını söylemişti. Fakat onunla bir anlaşma yaptı ve bu anlaşmayla onu ve ailesini koruyacağına söz verdi. Yani, risk çok büyüktü çünkü eğer Allah anlaşmada üzerine düşeni yapmazsa, ne yaparsa yapsın Nuh da dünyanın geri kalanıyla birlikte yok olup gidecekti.

Allah Nuh’a onunla bir “antlaşma” yapacağını söyledi. Sözcüğün kendisi sözünü yerini getirme niyetinde olduğunu belirtiyor. Burada söz konusu olan öylesine söylenmiş bir ifade değil. Sözcüğün kendisi taahhüt ile dolu. Rabb’in Nuh’a şöyle dediğini düşün, “Bak, dünyanın sonu geliyor, her yeri su basacak. Seni kurtarabilirim de kurtarmayabilirim de. Bu arada sen şöyle yap böyle yap bakalım ne olacak fakat hiçbir şey için söz veremem.” Bu tip ifadeler asla antlaşma sözcüğüyle belirtilen güvence ve vaatler ile uyumlu olamaz.

`Bazı kişiler Nuh’un tufanının dünya çapında değil sadece yerel bir coğrafyada etkili olmuş bir tufan olduğunu iddia ediyorlar. Eğer öyle olsaydı, Allah’ın Yaratılış 9:15 ayetindeki (ayrıca bkz. Yeşaya 54:9) vaadi bağlamında, her tufan olduğunda (ve sürekli yerel tufanlar olduğunu biliyoruz), bu Allah’ın antlaşma vaadini yerine getirmediği anlamına gelirdi. Tersine, bir daha hiç dünya çapında tufan olmamış olması Allah’ın antlaşma vaadinin geçerli olduğunu kanıtlamaktadır. Kısaca, bu durum O’nun vaatlerine nasıl güvenebileceğimize dair bize ne anlatıyor?`