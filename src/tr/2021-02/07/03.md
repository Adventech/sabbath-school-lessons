---
title:  Kurtuluş Model
date:  10/05/2021
---

**“Onun için İsrailliler’e de ki, ‘Ben Yahve’yim. Sizi Mısırlılar’ın boyunduruğundan çıkaracak, onların kölesi olmaktan kurtaracağım. Onları ağır biçimde yargılayacak ve kudretli elimle sizi özgür kılacağım. Sizi kendi halkım yapacak ve Tanrınız olacağım. O zaman sizi Mısırlılar’ın boyunduruğundan çıkaran Tanrınız Yahve’nin ben olduğumu bileceksiniz’ ” (Mısır’dan Çıkış 6:6, 7).**

`Yukarıdaki ayete bak. Bu ayetlerde antlaşma ilişkisinde Allah’ın insanlara karşı olan görevi ile ilgili hangi ilkeyi görüyoruz (Ben öznesinin gerçek ya da gizli biçimde ne kadar çok kullanılmış olduğuna dikkat et)?`

Musa’nın yazılarında iki kurtarma olayı vurgulanır: İsrail’in Mısır’daki kölelikten kurtarılması ve Nuh ile ailesinin Tufan’dan kurtarılması. İki olay da kurtuluş kavramına ışık tutuyor. Fakat temel modeli oluşturan, özellikle Mısır’dan Çıkış’tır.

Allah İsrail’e (Musa aracılığıyla) “Sizi…kurtaracağım” (Mısır’dan Çıkış 6:6), dediğinde aslında tam olarak şöyle diyor, “Sizi kurtaracak aile üyesi Ben olacağım”.

“[Mısır’dan Çıkış] 6. ayette geçen kurtarma sözcüğü, ailenin kölelik altında olan, borçlu ya da köle durumuna düşmek üzere olan bir üyesini geri alan ya da onun için fidye ödeyen diğer bir aile üyesini işaret etmektedir. İsrail’in yeryüzünde kendisini kurtaracak bir akrabası yoktu, o halde şimdi Allah, İsrail’in akrabası olmuştu, onun aile büyüğü kurtarıcısı.”—Bernard L. Ramm, His Way Out [O’nun Çıkış Yolu] , s. 50.

`Allah’ın köle durumdaki halkını satın alması ya da onlar için fidye ödemesinden ne anlıyorsun? Ödenmesi gereken bedel neydi? Bu, bizim değerimiz hakkında ne anlatıyor? (Bkz. Markos 10:45, 1.Timoteos 2:6, Vahiy 5:9.)`

Mısır’dan Çıkış 3:8 ayetinde Allah İsrail’i kurtarmak için “indiğini” [KM] söylüyor. Buradaki fiil sıklıkla Allah’ın insanla olan ilişkisini belirtmek için kullanılan bir sözcük. Allah gökte, biz ise yeryüzündeyiz, Allah bizi ancak “inerek” kurtarabilir. İşin aslı, biz ancak İsa bizim için indiğinde, yaşadığında, acı çektiğinde, öldüğünde ve dirildiğinde kurtarılabilir olduk. “Söz insan olup aramızda yaşadı” (Yuhanna 1:14), Allah’ın bizi kurtarabilmek için indiğini söylemenin başka bir yoludur.