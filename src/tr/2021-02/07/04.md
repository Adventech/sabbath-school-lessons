---
title:  Sina’daki Antlaşma
date:  11/05/2021
---

Mısır’dan Çıkış kitabı okuyucunun dikkatini üç büyük olaya çekiyor. Daha az önemli olan diğer hadiseleri küçük tepeler olarak düşünürsek, Çıkış’ın kendisi, antlaşmanın tesis edilmesi ve tapınağın inşası olayları bu tepelerin üzerinde yükselen üç koca dağ gibidir.  Bu üçü içerisinde en yüksek zirveye sahip olan da, 19. bölüm ile 24. bölüm arasını kaplayan antlaşmanın tesis edilmesi olayıdır. 19. bölüm ile 24. bölüm arasının kısa bir özeti, olayların sırasını ve birbirleriyle olan ilişkilerini gösterecektir.

Aşağıda sıralanan ayetlerin hepsine bakacak zamanınız yoksa bile, olayların gerçekleşme sırasına dikkat edin:

1. İsrail’in, Rab tarafından kurtarıldıktan sonra Sina’ya varışı ve orada konaklamaları (Mısır’dan Çıkış 19:1, 2).
2. Allah’ın İsrail ile bir antlaşma yapmayı teklif etmesi (Mısır’dan Çıkış 19:3–6).
3. İsrail’in antlaşmayı kabul etmesi (Mısır’dan Çıkış 19:7, 8).
4. Antlaşmanın resmen alınması için yapılan hazırlıklar (Mısır’dan Çıkış 19:9–25).
5. On Emir’in duyurulması (Mısır’dan Çıkış 20:1–17).
6. Antlaşmanın arabulucusu olarak Musa (Mısır’dan Çıkış 20:18–21).
7. Antlaşma ilkelerinin yüksek sesle söylenmesi (Mısır’dan Çıkış 20:22–23:22).
8. Antlaşmanın onaylanması (Mısır’dan Çıkış 24:1–18).

Bu antlaşma kurtuluş tasarısında hayati bir rol oynuyor. Bu, Kutsal Kitap’ta sıralanan dördüncü antlaşmadır (öncekiler, Adem, Nuh ve İbrahim ile yapılan antlaşmalar) ve bu antlaşmada Allah Kendisini, özellikle de tapınak töreni tesis edilirken önceleri olduğundan daha tam bir şekilde göstermiştir. Böylelikle, tapınak, O’nun İsrailliler’e dünyaya açıklayacakları kurtuluş tasarısını gösterdiği vasıta olmuştur.

Rab İsrail’i Mısır’ın boyunduruğundan kurtarmış olsa da, onların kurtarma işinin sadece fiziksel boyunduruktan kurtulmaktan daha önemli bir anlamı olduğunu kavramalarını istiyordu. Onları günahtan, mutlak kölelikten kurtarmak istiyordu ve bu, tapınak hizmetinin simge ve örneklerinde açıklandığı gibi, ancak Mesih’in kurban olmasıyla gerçekleşebilirdi. O halde, İsraillilerin boyunduruktan kurtulmalarının ve yasaya sahip olmalarının üzerinden çok geçmeden tapınak hizmetini inşa etmeleri için görevlendirilmeleri şaşırtıcı değil çünkü Allah antlaşmanın gerçek anlamı ve gayesi olan kurtuluş tasarısını onlara bu hizmet ile açıklamıştı. Çünkü Rabb’in düşkün insanlığa sunduğu antlaşma bir kurtuluş antlaşması değilse hiçbir anlam ifade edemez. Bu Aden bahçesinde de böyleydi, Sina’da da.

`Allah ve İsrail halkı arasında bir antlaşma olması neden gerekliydi? (Bkz. 29:10–13, antlaşmanın ilişki ile ilgili yönüne dikkat.)`