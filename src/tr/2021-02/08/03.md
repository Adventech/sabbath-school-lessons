---
title:  Saran Bağlar
date:  17/05/2021
---

**“Rab uymanızı buyurduğu antlaşmayı, yani On Buyruk’u size açıkladı. Onları iki taş levha üstüne yazdı” (Yasa’nın Tekrarı 4:13).**

Her ne kadar antlaşmanın her zaman bir lütuf antlaşması olduğunu, onun sadece, Allah’ın Kendisi ile kurtarıcı bir ilişki içine girenlere hak etmedikleri iyiliği bahşetmesinin bir sonucu olduğunu çok defa vurgulamış olsak da, lütuf bir itaatsizliğe hak kazanma ehliyeti değildir. Tersine, antlaşma ve yasa birlikte işlerler; onlar aslında ayrılmaz bir bütündür.

`Yukarıda alıntı yapılan ayete bak. Antlaşma ve yasayı ne kadar sıkı bir şekilde birbirine bağlıyor? Yasanın antlaşma için ne kadar temel olduğunu ne şekilde gösteriyor?`

Antlaşmanın ne olduğunu düşündüğünüzde, yasanın onun ayrılmaz bir parçası olduğu fikri anlam kazanıyor. Eğer antlaşmayı, diğer konularıyla birlikte bir ilişki olarak anlıyorsak, o halde bazı kuralların konulması ve sınırların belirlenmesi gereklidir.  Bir evlilik, arkadaşlık ya da iş ortaklığı, özel olarak belirlenmiş ya da örtülü biçimde kabul edilmiş sınırlar ya da kurallar olmasa ne kadar uzun ömürlü olabilir? Koca, kendisine yeni bir kız arkadaş bulsa, arkadaş olanlardan biri diğerini maddi yönden sömürse ya da iş ortağı diğerine danışmadan üçüncü bir kişiyi girişimlerine dahil olmaya davet etse. Bu tür hareketler kuralların, yasaların ve ilkelerin çiğnenmesinden başka bir şey olmazdı. Böylesine kuralsız koşullar altında bu ilişkiler ne zamana kadar sürerdi? İşte bu sebeple sınırlar olmalı, kurallar koyulmalı.  Ancak bunlar vasıtasıyla ilişki sürdürülebilir.

Aslında, yasa gibi (Mezmurlar 78:19), kurallar gibi (Mezmurlar 50:16), şehadetler gibi (Mezmurlar 25:10 KM), buyruklar gibi (Mezmurlar 103:18) ve [Rabb’in] sözü gibi (Yasa’nın Tekrarı 33:9) çeşitli ifadeler, antlaşma sözcüğü ile benzerdir ya da (neredeyse aynı anlamı ifade etmiyorsa) yakın ilişkilidir. “Bu antlaşmanın koşulları” (Yeremya 11:3, 6), besbelli Allah’ın yasasının, kurallarının, şehadetlerinin ve buyruklarının sözleridir.

Allah’ın, halkı İsrail ile yaptığı antlaşma, O’nun halkı ile kurmaya çalıştığı özel ilişkinin sürdürülebilmesi için çok önemli bazı gereklilikler barındırıyordu. Günümüzde farklı mı?

`Yakın bir ilişkiye sahip olduğun bir kişiyi düşün. Bu ilişkide herhangi bir kurala, kaideye ya da yasaya uymak zorunda olmadığına, tersine, istediğini yapmak konusunda sınırsız özgürlüğe sahip olduğuna inanırsan, ilişkinin ne hâle geleceğini hayal etmeye çalış. Bu kişiyi sevdiğini ve sadece bu sevginin onunla ne şekilde ilişki kuracağını belirleyeceğini söylesen bile, neden yine de kurallara ihtiyaç var?  Tartışın.`