---
title:  Eğer. . .
date:  20/05/2021
---

**Aşağıdaki ayetleri incele. Ortak noktaları nedir ve bu ortak nokta antlaşmanın doğası hakkında ne öğretiyor?**

`Yaratılış 18:19`

`Yaratılış 26:4,5`

`Mısır’dan Çıkış 19:5`

`Levililer 26:3`

Allah, İbrahim’in sadakatle itaat etmiş olduğunu, “uyarılarıma, buyruklarıma, kurallarıma, yasalarıma bağlı kaldı” (Yaratılış 26:5) ifadesiyle açık biçimde kabul ediyor. Burada ima edilen, Allah’ın antlaşmadaki insan ortağından böyle bir yaşam tarzı bekliyor olmasıdır. Sina’daki antlaşmanın tam açıklaması, itaat şartlarının antlaşmanın en temel unsurlarından biri olduğunu fazlasıyla kanıtlıyor.

Mısır’dan Çıkış 19:5 ayeti açıkça şöyle diyor, “sözümü dikkatle dinler, antlaşmama uyarsanız…”  Antlaşmanın koşullu olduğu tartışılmaz; lütufla bahşedilmiş olsa da, kazanılmamış olsa da, onlara verilen bir armağan olsa da, antlaşma vaatleri koşulsuz değildi. İnsanlar armağanı geri çevirebilir, lütfu inkâr edebilir, vaatlere sırtlarını dönebilirlerdi. Kurtuluş gibi antlaşma da özgür iradeyi asla yadsımaz. Rab insanları Kendisiyle kurtarıcı bir ilişki içine girmeye zorlamıyor; kimseye bir antlaşma dayatmıyor. O, özgürce antlaşmasını her kişiye sunuyor; herkes onu kabul etmeye davetlidir. Kişi antlaşmayı kabul ettikten sonra yükümlülükler gelir fakat bu antlaşma bereketlerini kazanmanın bir aracı değil, tersine antlaşma bereketlerini kazanmış olmanın bir dışavurumu olarak karşımıza çıkar. Vaatleri kazanmak için değil, o vaatler kendisinde tamamlanabileceği için, İsrail’in itaat etmesi gerekliydi. İsrail’in itaati, Rab tarafından bereketlenmenin nasıl bir şey olduğunun bir ifadesiydi. İtaat bereketleri kazandırmaz, bereketleri sağlamak Allah’ın yükümlülüğüdür; itaat, imanın bereketinin tezahür edebileceği bir ortam yaratır.

`“Tanrınız Rab’bin size buyurduğu yollarda yürüyün. Öyle ki, mülk edineceğiniz ülkede sağ kalasınız, başarılı ve uzun ömürlü olasınız.” (Yasa’nın Tekrarı 5:33). Rab burada İsrail’e eğer itaat ederlerse bu bereketleri kazanacaklarını, bu bereketlerin insanların alacakları olduğunu mu söylüyor? Yoksa şöyle mi diyor: İtaat etmenizin sonucu bu bereketler olabilir çünkü itaat bereketleri üzerinize getirmem için Benim yolumu açar? Bu iki düşünce arasındaki fark nedir?`