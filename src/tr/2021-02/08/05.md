---
title:  Allah’ın Yasası’nın İstikrarı
date:  19/05/2021
---

**Antlaşma ilişkisinin içinde Allah’ın yasasının var olması, bize Allah’ın öz doğası hakkındaki hangi gerçeği öğretiyor? (Malaki 3:6, Yakup 1:17.)**

Allah’ın yasası O’nun isteğinin sözlü ya da yazılı ifadesidir (Mezmurlar 40:8 ile karşılaştır). Yasa O’nun karakterinin bir açıklaması olduğu için, onun antlaşmadaki varlığı bize Allah’ın kalıcılığı ve güvenilirliğine dair güvence veriyor. Her ne kadar O’nun tedbirliliğinin sonuçlarını her seferinde fark etmesek de, O’nun güvenilir olduğunu biliriz. O’nun evreni, değişmez ahlakî ve fiziksel yasalara tabidir. Bize gerçek özgürlük ve güvenlik sağlayan bu hakikattir.

“Allah’ın kalıcılığının ve güvenilirliğinin teminatı, O’nun bir yasa Tanrı’sı olduğu gerçeğine dayanmaktadır. O’nun isteği ve yasası bir bütündür. Allah, doğrunun doğru olmasının sebebinin onun mümkün olan en iyi ilişkiyi tarif etmesi olduğunu söylüyor. Bu sebeple, Allah’ın yasası asla keyfi değildir ya da geçici heves ve beğenilere tabi değildir. O, evrendeki en istikrarlı şeydir.”—Walter R. Beach, Dimensions in Salvation [Kurtuluşun Boyutları], s. 143.

`Allah’ın yasası bir kişiyi günahtan kurtaramıyorsa, onu niye antlaşmaya dahil etmişti? (İpucu: bkz: Amos 3:3.)`

Bir ilişki için uzlaşma ve uyum gereklidir. Allah bu dünyanın yalnızca Yaratıcısı olmakla kalmayıp aynı zamanda ahlaki yöneticisi de olduğu için, yasa, yarattığı akıllı varlıkların O’nunla uyum içinde yaşamaları ve mutlulukları için bir gereksinimdir. O’nun isteğinin ifadesi olan yasa bu sebeple O’nun yönetiminin temel yapısını oluşturmaktadır. Yasa, kendiliğinden antlaşma düzeninin ve ilişkisin kaidesi ya da yükümlülüğüdür. Onun amacı kurtarmak değil, Allah’a karşı (1–4 arasındaki buyruklar) ve insan kardeşlerimize karşı (5–10 arasındaki buyruklar) olan ödevlerimizi tanımlamaktır.  Diğer bir deyişle, yasa Allah’ın antlaşma çocuklarının iyilikleri ve mutlulukları için tasarladığı yaşam tarzını ortaya koyar. İsrail’i başka bir düşünceyi yaşam tarzı olarak benimsemekten alıkoyan oydu. Antlaşma ilişkisinin amacı ve gayesi, imanlıyı Allah’ın dönüştüren lütfu aracılığıyla O’nun isteği ve karakteri ile uyumlu hale getirmektir.

`Etrafına bak. Yasasızlığın yıkıcı sonuçlarını görmüyor musun? Kendi yaşamında dahi yasaya karşı gelmenin sonucu olarak ortaya çıkan hasarın farkında değil misin? Bu hakikatler, Allah’ın yasasının iyiliğini ve neden yasanın O’nunla olan ilişkimizin önemli bir parçası olması gerektiğini doğrulamaya ne şekilde yardımcı olur?`