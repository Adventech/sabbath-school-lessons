---
title:  “Bütün Halkların Arasından…”
date:  02/05/2021
---

**“Siz Tanrınız Rab için kutsal bir halksınız. Tanrınız Rab, öz halkı olmanız için, yeryüzündeki bütün halkların arasından sizi seçti” (Yasa’nın Tekrarı 7:6).**

Rabb’in İbrani halkını yeryüzündeki öz temsilcileri olsunlar diye seçmiş olduğuna şüphe yok. Yukarıdaki ayette “öz” diye tercüme edilen segulah sözcüğü, “değerli varlık” ya da “şahsi hazine” anlamlarına da gelebilir. Unutulmaması gereken önemli nokta, bu seçimin tümüyle Allah tarafından, O’nun lütfunun bir ifadesi olarak yapılmış olmasıdır. İsrail halkında bu lütfu hak etmelerini sağlayan bir şey yoktu. Olamazdı da çünkü lütuf hak edilmeden sahip olunan bir şeydir.

`Hezekiel 16:8 ayetini oku. Bu ayet Rabb’in İsrail’i seçmesini açıklamaya ne şekilde yardımcı oluyor?`

“Yahve neden İsrail’i seçmişti? Bu bilinmiyordu. İsrail büyük bir kültür ya da saygınlığa sahip olmayan, küçük bir toplumdu. Böyle bir seçimi hak etmelerini sağlayacak kişisel niteliklere sahip değillerdi. Seçim yalnızca Allah’ın işiydi . . . Bu seçimin nihai sebebi, ilahi sevgi gizeminde yatmaktadır. Fakat Allah’ın İsrail’i sevdiği ve onu seçtiği ve böylelikle atalara olan vaadini onurlandırdığı bir gerçek. . . . İsrail, Yahve’nin ona duyduğu sevgi sayesinde seçilmişti. Yahve’nin bir güç gösterisi ile Mısır’daki kölelikten kurtarılmıştı. İsrail halkı bu önemli gerçekleri kavrasa, aslında kutsal ve özel olarak kıymet verilen bir halk olduğunun farkına varırdı.  Bu sebeple, böylesine onurlu bir mevkiden vazgeçmeye az da olsa meyil etmeleri son derece ayıptı.”—J. A. Thompson, Deuteromy [Yasa’nın Tekrarı], s. 130, 131.

İlahi tasarıya göre, İsraillilerin hem asil hem de rahip bir ırk olmaları gerekiyordu. Kötülükle dolu dünyada, onlar ahlâki ve manevi krallar olacaklardı çünkü onların günahın dünyasında egemenlik sürmeleri gerekiyordu (Vahiy 20:6).  Rahipler olarak, dua ile, övgü ile, kurban ile Rabb’e yaklaşmaları gerekiyordu. Allah ile putperestler arasındaki aracılar olarak, öğretmenler, vaizler, peygamberler olarak hizmet etmeleri ve kutsal yaşamın örnekleri, gerçek dinin göksel savunucuları olmaları gerekiyordu.

`Bugünün dersinin ayetinde geçen, Rabb “yeryüzündeki bütün halkların arasından sizi seçti” ifadesine bak. Kutsal Yazı boyunca tekrar edilen, alçakgönüllülüğün erdemi ve gururdaki tehlike ile ilgili onca öğretiyi göz önünde bulundurursan, sence bu ayet ne anlama geliyor? Onlar hangi yönden diğer halklardan “üstünlerdi”? Bu düşünceyi bir kilise olarak kendimize de mal etmeli miyiz? Evet ise, nasıl?`