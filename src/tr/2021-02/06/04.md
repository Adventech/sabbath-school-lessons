---
title:  İsrail ve Antlaşma
date:  04/05/2021
---

**“Fakat dinlemediler, ve kulak asmadılar, ve hepsi kötü yüreklerinin inatçılığında yürüdüler; ben de bu ahdin bütün sözlerini onların üzerine getirdim, o ahdi ki, yapsınlar diye emrettim, fakat yapmadılar” (Yeremya 11:8 KM).**

Yukarıdaki ayete bak. Rab, “bu ahdin bütün sözlerini” onların üzerine getirdiğini söylüyor. Fakat, kötü bir şeyden bahsediyor! Biz her ne kadar antlaşmanın bize sadece iyi şeyler sunduğunu düşünmeye meyilli olsak da, madalyonun bir de öteki yüzü var. Bu ilke Nuh ile görülmüştü. Allah Nuh’a harika bir şey, yıkımdan korunma teklif etmişti fakat Allah’ın lütfunun bereketlerine sahip olmak için Nuh’un itaat etmesi gerekiyordu. Eğer etmezse, antlaşmanın öteki yüzü hayata geçecekti.

`Yukarıdaki ayeti tufan öncesi dünya ile ilgili olan Yaratılış 6:5 ayeti ile karşılaştır. Hangi benzerlikler mevcut? Bu ayetler düşüncelerimizi denetim altında tutmamızın bizim için önemine dair ne söylüyorlar?`

Maalesef, İsrail ulusunun tarihi büyük ölçüde sapkınlık, arkasından ilahi yargılar, sonra tövbe ve bir süre itaat döngüsünün dışına çıkmıyordu. Sadece Davut ve Süleyman’ın yönetimi altında bulundukları dönemde vaat edilen toprakları bütünüyle denetimleri altında tutabildiler.

Yeremya’nın İsrail’in sapkınlığı ile ilgili şu sözlerine bir bakın. “ ‘Diyelim ki, bir adam karısını boşar, kadın da onu bırakıp başka biriyle evlenir. Adam bir daha o kadına döner mi? Bu davranış ülkeyi büsbütün kirletmez mi? Oysa sen pek çok oynaşla fahişelik ettin, yine bana mı dönmek istiyorsun?’ diyor Rab . . . Ama bir kadın kocasına nasıl ihanet ederse, Sen de bana öyle ihanet ettin, ey İsrail halkı!’ Böyle diyor Rab” (Yeremya 3:1, 20).

Bu, daha önce değindiğimiz bir konuyu tekrar gündeme getiriyor: Allah’ın bizimle istediği antlaşma, kendileri için en iyi olanın peşindeki iş insanları arasında yapılan mesafeli anlaşmaların çok ötesinde. Antlaşma ilişkisi evlilik kadar ciddi ve kutsal bir bağlılıktır, bu sebeple Rab bu betimlemeye başvurmuştur.

Vurgulanmak istenen, İsrail’in sapkınlığının sebebi itaatsizlik değil, Rab ile olan kişisel ilişkinin kopmasıdır. İtaatsizliğe ve nihayetinde cezalandırılmalarına yol açan bu kopuştu.

`Bu kişisel, ilişki ile ilgili unsur Hristiyan yaşamında neden çok önemli? Allah ile olan ilişkimiz doğru olmadığında, neden günah ve itaatsizliğe düşmeye bu kadar yatkın oluyoruz? Şu soruyu soran kişiye ne cevap verirsin: “Allah ile nasıl derin, sevgi dolu bir ilişki geliştirebilirim?”`