---
title:  Ek Çalışma
date:  07/05/2021
---

Ellen G. White, Geçmişten Sonsuzluğa 2. Cilt 220–227 sayfaları arasındaki “İmansızlar için Umut” ve 416–426 sayfaları arasındaki “İsrail Evi” bölümlerini oku.

“Milliyet, ırk veya sınıftan kaynaklanan hiçbir ayrım, Allah tarafından tanınmaz. O, tüm insanlığın Yaratıcısı’dır. Tüm insanlar yaratılıştan dolayı bir ailedir ve tümü kurtarış yoluyla birdir. Mesih, her bir canın Allah’a serbestçe ulaşabilmesi için tüm bölünme duvarlarını yıkmaya ve tapınağın tüm bölümlerini açmaya geldi. O’nun sevgisi öyle geniş, öyle derin, öyle doludur ki, her yere işler. Şeytanın aldatmacalarıyla kandırılanların üzerinden onun etkisini kaldırır, onları Allah’ın tahtının, vaadin eseri gökkuşağıyla çevrili tahtın yakınına yerleştirir. Mesih’te Yahudi, Grek, tutsak, özgür yoktur.”—Ellen. G White, Peygamberler ve Krallar, s. 369, 370.

Petrus’un kilise için söylediği dört unvanı görmek için 1. Petrus 2:9, 10 ayetlerini oku. Bu unvanlardan pek çoğu, İsrail’den bahseden şu Eski Ahit ayetlerinde ifade edilmiştir: Mısır’dan Çıkış: 19:6 ve Yeşaya 43:20. Bu ayetlerin her biri kilisenin Allah ile olan ilişkisine dair neyi vurguluyor? (Örneğin, “seçilmiş halk” unvanı, Allah’ın kiliseyi seçtiğini ve onun için bir kader belirlediğini vurguluyor.)

**Tartışma Soruları**

`Eski İsrail’de rahipler Mesih’i işaret eden hayvanlar kurban ediyorlardı. Seçkin bir rahipliğin üyeleri olarak, kilise üyelerinin ne gibi “kurbanlar” vermeleri gerekiyor? (1.Petrus 2:5).`

`Allah İsrail’i kutsal bir ulus olabilsin diye dünyadan ayırdı. Aynı zamanda, onlar kurtuluş gerçeklerini dünya ile paylaşacaklardı. Günümüzde aynısı kilise için geçerlidir. Bir yandan dünyadan ayrılırken, aynı zamanda dünya ile müjdeyi paylaşacak durumda olmak nasıl mümkün olabilir? İsrail’in tecrübesi ve Mesih’in örneği bu soruyu yanıtlamamıza ne şekilde yardımcı olabilir?`

`Allah eski İsrail ile her zaman bir bakiyenin varlığını sürdürmesini sağlamıştı.  O dönemdeki İlyas ve bakiyeyi göz önünde bulundurun (1. Krallar 19; özellikle 18. ayete dikkat). Dünyevi insanların arasındayken Allah’a sadık kalmak, kendi kilise ailenizdeki imandan sapmış üyeler arasındayken Allah’a sadık kalmaktan neden daha kolay?`

**Özet**: Allah’ın gerçek İsrail’i (Çarmıhtan önce ya da sonra), insanların O’nunla manevi bir antlaşma ilişkisi içinde olduğu, iman eden İsrail’dir. Onlar, Allah’ın kurtaran lütfunun müjdesini dünyaya ulaştıran, O’nun temsilcileri olarak işlev görürler.