---
title:  'Toprak Anlaşması (Yaratılış 35:12)'
date:  03/05/2021
---

Allah’ın halkı olan İsrail’e bir toprak verileceği vaadi ilk olarak İbrahim’e bildirilmiş, daha sonra ise İshak ve Yakup’a tekrarlanmıştır. Yusuf’un ölüm döşeğinde söyledikleri bu vaadin tekrarıydı (Yaratılış 50:24). Fakat Allah İbrahim’e onun soyunun topraklara sahip olması için “dört yüz yıl” geçeceğini bildirmişti (Yaratılış 15:13, 16). Vaadin gerçekleşmesi Musa ve Yeşu’nun döneminde başladı. Musa şu ilahi emri tekrarladı: “Bu toprakları size verdim. Gidin… toprakları mülk edinin (Yasa’nın Tekrarı 1:8).

`Yasa’nın Tekrarı 28:1, 15 ayetlerini oku. Bu sözler ile ima edilen nedir? Kısacası, topraklar onlara antlaşmanın bir parçası olarak verilecekti. Antlaşmaların yükümlülükleri olur. İsrail’in üzerine düşen yükümlülükler nelerdi?`

Yasa’nın Tekrarı kitabı 28. bölümün ilk parçası, eğer Allah’ın isteğine uyarlar ise İsrail’in sahip olacağı bereketlerin üzerinde duruyor.  Kalan kısmı ise uymazlarsa başlarına gelecek olan lanetlerden bahsediyor. Bu lanetlere, “bütünüyle olmasa da, büyük ölçüde günaha kendi kötü mahsullerini geliştirecek faaliyet alanı sağlanması sebep olmuştu. . . . ‘Kendi benliğine eken, benlikten ölüm biçecektir’ (Gal. 6:8). Kendi haline bırakıldığında deniz seviyesine ulaşıncaya kadar durmayan su akıntısı gibi; kendi haline bırakıldığında bozulana kadar çalışmaya devam eden saat gibi; büyümesine izin verildiğinde her şekilde meyvesini veren bir ağaç gibi, günahın da aradığı bir seviye, izleyeceği bir yol, olgunlaştıracağı bir meyve vardır ve ‘onların sonu ölümdür’ (Rom. 6:21).”— The Pulpit Commentary: Deuteronomy [Yasa’nın Tekrarı Vaiz Kürsüsü Tefsiri] , H. D. M. Spence ve Joseph S. Exell, 3. Cilt, s. 439.

Toprakla ilgili tüm vaatlere rağmen, bu vaatler koşulsuz değildi. Onlar bir antlaşmanın parçasıydılar. İsrail bu kazançlı anlaşmada üzerine düşeni yerine getirmeliydi, eğer getirmezse vaatler hükümsüz kılınabilirdi. Rab pek çok defa eğer itaatsizlik ederlerse toprağın ellerinden alınacağını açıkça belirtmişti. Levililer 26:27–33 ayetlerini oku. Rab sözlerinde bundan daha açık olamazdı.

`Biz Hristiyanlar olarak vaat edilmiş olan gök ve yenilenmiş yeryüzü topraklarına sahip olmayı iple çekiyoruz. Aynı, yeryüzündeki toprakların İbranilere vaat edilmiş olması gibi, onlar da bize vaat edildi. Fakat arada bir fark var, biz oraya gittiğimiz zaman, onu kaybetme gibi bir olasılığımız yok (Daniel 7:18). Öte yandan, oraya gitmemiz için bazı şartların yerine getirilmesi gerekiyor. Özellikle de yalnızca imanla kurtuluş bağlamında, bu şartlardan ne anlıyorsun?`