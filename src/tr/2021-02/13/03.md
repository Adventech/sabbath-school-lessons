---
title:  Suçsuz
date:  21/06/2021
---

**“Böylece Mesih İsa’ya ait olanlara artık hiçbir mahkûmiyet yoktur.” (Romalılar 8:1)**

Genç bir kadın vahşi şekilde öldürülmüştü, katilinin kim olduğu ise belli değildi. Polis, tuzak kurarak kadının mezarına gizli bir mikrofon yerleştirdi. Kadının ölümünden aylar sonra bir akşam, genç bir adam mezara geldi ve diz çöküp ağlayarak kadında kendisini bağışlaması için yalvardı. Polis, ses kaydından yola çıkarak adamın kimliğini tespit etti ve onu cinayetten tutukladı.

Adamı mezara çeken neydi? Elbette suçluluktu, başka ne olabilir ki?

Hiçbirimiz (umuyoruz ki) hayatımızda bu adamın yaptığı kadar kötü bir şey yapmamış olsak da, hepimiz suçluyuz, hepimiz utanılacak, keşke yapmasaydım dediğimiz şeyler yaptık.

İsa’ya ve yeni antlaşmanın kanına şükürler olsun, hiçbirimiz suçluluk lekesiyle yaşamak zorunda değiliz. Bugünün ayetinde yazdığı üzere, bize mahkûmiyet yok. Mutlak Yargıç bizi suçsuz sayıyor, bizi, kendimiz suçlu hissettiğimiz şeyleri hiç yapmamış sayıyor.

`Aşağıdaki ayetler Romalılar 8:1 ayetini anlamamıza nasıl yardımcı olur? Yuhanna 5:24; Romalılar 3:24, 25; 2.Korintliler 5:21.`

Rab ile bir antlaşma ilişkisi içinde yaşamanın büyük vaatlerinden biri de artık suçluluk yüküyle yaşamak zorunda olmamamızdır. Antlaşmanın kanı sayesinde, suçluluk yükü, Allah ile antlaşma ilişkisi içine girmeyi seçen, imanın, tövbenin, itaatin koşullarına uymayı seçen bizlerin omuzlarından kaldırılmıştır. Şeytan kulaklarımıza bizim fena olduğumuzu, kötü olduğumuzu, Allah’ın kurtarmayacağı kadar günahkâr olduğumuzu fısıldamaya çalıştığında, çölde Mesih’i ayartmaya çalıştığında Mesih’in O’na nasıl karşılık verdiğini hatırlayıp biz de aynısını yapabiliriz: Kutsal Yazı’dan alıntı yapabiliriz ve alıntı yapabileceğimiz en iyi ayetlerden biri de Romalılar 8:1 ayetidir. Bu, yaşamlarımızdaki günah gerçeğini inkâr etmek anlamına gelmiyor, şu anlama geliyor: Rab ile olan antlaşma ilişkimiz sayesinde, biz artık bu günahın mahkûmiyeti altında yaşamıyoruz. İsa bizim için cezayı ödedi ve şimdi de Baba’nın huzurunda bulunarak bizim yararımız için Kendi kanını öne sürüyor, bizim günahlarımız yerine Kendi doğruluğunu sunuyor.

`Her ne suç işlemiş olursan ol Rabb’in seni bağışlamış olması, yaşamında neyi değiştiriyor? Bu gerçek, sana karşı günah işleyenlerle uğraşırken sana nasıl yardım ediyor? Senin bu insanlarla olan ilişkini ele alma yöntemini ne şekilde etkilemeli?`