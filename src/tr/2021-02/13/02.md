---
title:  Sevinç
date:  20/06/2021
---

**“Bunları size, sevincimiz tam olsun diye yazıyoruz.” (1.Yuhanna 1:4).**

Yuhanna’nın burada ne yazdığına bak. Birkaç basit sözcükle, antlaşma halkı olarak bizim sahip olmamız gereken büyük avantajlardan birinin ne olması gerektiğini, sevinç vaadini ifade ediyor.

Hristiyanlar olarak bize sıklıkla duygularımıza dayanarak ilerlemememiz gerektiği, imanın bir duygu olmadığı, duygularımızın ötesine geçmemiz gerektiği anlatılmıştır ve bunların hepsi doğrudur. Fakat öte yandan, duygularımız, hislerimiz ve mizacımız olmasa insan olamazdık. Duygularımızı inkâr edemeyiz; yapmamız gereken onları anlamak, hayatımızda doğru yere yerleştirmek ve olabildiğince onları denetim altında tutmaktır. Onları inkâr etmek, insan olmanın anlamını inkâr etmek olur (bir halkaya yuvarlak olma demek gibi). Tersine, bu ayette de söylendiği gibi, duygularımız (bu durumda sevinç) olmalı ve aynı zamanda tam olmalılar. Bu ayette ima edilen şeyin, duyguları inkâr etmenin gerekliliği olmadığı çok açık, öyle değil mi?

`Yukarıdaki ayetin konusunu bölümün başından itibaren oku. Yuhanna ilk Hristiyanlara onların sevinçlerini tam edeceği umuduyla ne yazıyordu? Yazdıkları neden onlara sevinç vermeliydi?`

Yuhanna asıl On ikiden biriydi. Mesih’in üç buçuk yıllık hizmetinin neredeyse başından beri oradaydı, İsa ile ilgili en hayret verici olaylardan bazılarının tanığıydı (Çarmıhtaydı, Getsemani bahçesindeydi, İsa’nın görünümü değişirken de oradaydı). Yani, doğrudan tanığı olarak, bu konu hakkında konuşmak için son derece nitelikliydi.

Fakat dikkat edin, kendisine vurgu yapmıyor; İsa’nın öğrenciler için yaptıklarını ve bu sayede artık sadece birbirleriyle değil Allah’ın Kendisiyle de paydaş olduklarını vurguluyor. İsa Rab ile yakın ilişkiye girmemiz için yolu açtı ve bu paydaşlığın–bu ilişkinin–sonuçlarından bir tanesi de sevinçtir. Yuhanna onların İsa hakkında duyduklarının doğru olduğunu bilmelerini istiyor (o İsa’yı gördü, O’na dokundu, O’nu hissetti, O’nun dinledi), böylece onlar da, onları seven ve Oğlu aracılığıyla onlar için Kendisini vermiş olan göksel Babalarıyla sevinçli bir ilişki içine girebilirler.

`Bir anlamda Yuhanna kendi kişisel tanıklığını yapıyor. Senin İsa ile ilişkine dair kendi kişisel tanıklığın nedir? Yuhanna’nın burada yapmaya çalıştığı gibi, bir kişinin Rab’deki sevincinin artmasına yardım edecek ne söyleyebilirsin?`