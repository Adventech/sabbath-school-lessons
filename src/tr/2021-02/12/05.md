---
title:  'İbrahim’in İmanı: 2. Bölüm'
date:  16/06/2021
---

Yaratılış 15:6 ayetine yeniden bakarsak, her iki çevirinin de (YÇ, KM) İbranicedeki hasab fiilini saymak sözcüğü ile tercüme ettiğini görüyoruz.

Musa’nın kitaplarında aynı sözcük başka ayetlerde de kullanılıyor. Bir kişinin ya da bir şeyin aslında olmadığı bir kişi ya da şey “addedilmesi” veya “kabul edilmesi”.  Örneğin, Yaratılış 31:15 ayetinde, Rahel ve Lea babalarının kendilerini, onun kızları olmalarına rağmen yabancı “saydığını” [KM] (“kabul ettiğini” ya da addettiğini”) söylüyorlar. Levililerin ondalıkları, aslında tahıl olmamasına rağmen, harmandan tahıl “sayılacaktı” (“kabul edilecek” veya “addedilecekti) (Çölde Sayım 18:27, 30).

`Kurbanlar söz konusu olduğunda “addedilme” düşüncesi ne şekilde ifade ediliyordu? (Levililer 7:18, Levililer 17:1–4).`

King James nüshası hasab sözcüğünü tercüme ederken atfetmek sözcüğüne başvuruyor. Eğer bir kurbanın eti (esenlik kurbanı) üçüncü güne kadar yenmezse, değerini kaybeder ve geçerli “sayılmaz” (Levililer 7:18). Levililer 7:18 ayeti, kurbanın günahkârın yararına “sayıldığı” ve sonrasında günahkârın Allah’ın huzurunda doğrulukla bulunduğu bir durumdan bahsediyor (Levililer 17:1–4 ile karşılaştır). Günahkâr aslında doğru olmamasına rağmen, Allah o kişiyi doğru sayıyor.

`Bizim, tüm hatalarımıza rağmen Allah’ın gözünde doğru sayılabileceğimiz ya da kabul edilebileceğimiz gerçeği üzerinde vakit ayırarak düşün. Bunun ne anlama geldiğini kendi cümlelerinle yaz.`

“İmanla doğruluk” kavramının özü, yapabileceğimiz herhangi bir işe dayanarak değil, sadece Mesih’in bizim için yapmış olduğuna iman ederek doğru ilan edilme gerçeğidir.  Fakat bu, bizi doğru kılanın imanımız olmasından değildir; iman, bizim doğruluk armağanını almamızı sağlayan vasıtadır. Hristiyanlığın güzelliği, gizemi ve yüceliği özünde budur. Hristiyanlar olarak, Mesih’in takipçileri olarak bütün inandıklarımızın önemli bir kökeni bu harika kavrama dayanmaktadır. Biz iman yoluyla Allah’ın gözünde doğru sayılırız. Sonrasında olan her şey; itaat, kutsanma, kutsallık, karakter gelişimi, sevgi bu önemli gerçekten kaynaklanmaktadır.

`Hristiyan olmak isteyen fakat “Ben kendimi doğru hissetmiyorum” diyen bir kişiye nasıl cevap verirdin?`