---
title:  'İbrahim’in İmanı: 1. Bölüm'
date:  15/06/2021
---

**“Avram Rab’be iman etti, RAB bunu ona doğruluk saydı” (Yaratılış 15:6).**

Bu ayet tüm Kutsal Yazı’daki en derin açıklamalardan biridir. Bu, Kutsal Kitap dininin çok önemli gerçeğinin, yani yalnızca iman yoluyla aklanmanın kanıtlanmasına yardım ediyor ve bunu Pavlus’un Romalılar kitabında bu konudan bahsetmesinden yüzyıllar önce yapıyor. Bunların hepsi, Aden bahçesinden başlayarak kurtuluşun da hep aynı yöntemle geldiğinin kanıtlanmasına yardımcı oluyor.

Ayetin doğrudan bağlamı, yani Avram’ın Allah’ın ona bir oğul verme vaadine, tüm fiziksel şartlar böyle bir şeyin imkânsız olduğunu işaret ediyorken inanmış olması, onun imanının ne kadar büyük olduğunu anlamamıza yardım ediyor. Bu, kendi muhtaçlığının ne kadar kati olduğunun farkına varan bir imandır, kişinin kendisini bütünüyle teslim etmesini gerekli kılan bir imandır, Rabb’e tamamen boyun eğmeyi talep eden bir imandır, itaat sonucunu doğuran bir imandır. Avram’ın imanı böyleydi ve bu ona “doğruluk sayıldı.”

`Kutsal Kitap neden doğruluğun ona “sayıldığını” söylüyor? Avram’ın kendisi Allah’ın doğruluğu anlamında “doğru” muydu? Allah onun doğru olduğunu bildirdikten kısa süre sonra, Avram neden kendisinin bu doğruluğa sahip olmadığını ama doğruluğun ona sayıldığını anlamamıza yardım eden ne yaptı?`

Avram’ın hayatı bir iman ve itaat hayatı olsa da, kusursuz iman ve kusursuz itaat hayatı değildi. Zaman zaman her iki alanda da zayıflıklar gösteriyordu. (Bu sana tanıdığın birini anımsatıyor mu?) Bunların hepsi şu önemli noktaya işaret ediyor: bizi kurtaran doğruluk bizim alacaklı kılındığımız (süslü bir sözcük kullanmak gerekirse), bize atfedilmiş olan doğruluktur.  Bu, hatalarımıza rağmen bizim Allah’ın gözünde doğru ilan edildiğimiz anlamına geliyor; bu, gökteki Allah’ın, öyle olmasak da bizi doğru olarak gördüğü anlamına geliyor. O, Avram’a bunu yaptı, “İbrahim’in imanına sahip” (Rom. 4:16) olarak O’na gidecek olan her kişiye de aynısını yapacaktır.

`Romalılar 4:1-7 ayetlerini oku. Pavlus’un Yaratılış 15:6 ayetini kullandığı bağlama dikkat et. Bu ayetler üzerine dua et ve kendi cümlelerinle sana ne söylediklerine inandığını yaz.`