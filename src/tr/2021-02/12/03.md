---
title:  Antlaşma ve Kurban
date:  14/06/2021
---

“Biliyorsunuz ki, atalarınızdan kalma boş yaşayışınızdan altın ya da gümüş gibi geçici şeylerle değil, kusursuz ve lekesiz kuzuyu andıran Mesih’in değerli kanının fidyesiyle kurtuldunuz” (1.Petrus 1:18, 19).

`Petrus bizim fidyeyle kurtulduğumuzu söylerken ne demek istiyor?`

Petrus’un, Mesih’in çarmıhtaki kefaret edici ölümü hakkında konuşurken bahsettiği “fidye” ya da bedel kavramı, akıllara eski çağlarda köleyi boyunduruğundan kurtarmak için (genellikle bir akrabası tarafından) ücret ödenmesi uygulamasını getiriyor. Bu durumda ise Mesih bizi günahın köleliğinden ve onun nihai sonucu olan ölümden fidye vererek kurtardı fakat Golgota’daki vekâleten ve isteyerek ölümüyle bunu Kendi “değerli kanı” ile gerçekleştirdi. Yine, tüm antlaşmalar bu temele dayanmaktadır: O olmasaydı antlaşma hükümsüz ve geçersiz olurdu çünkü Allah antlaşmada Kendi üzerine düşeni, yani iman eden herkese sonsuz yaşam armağanını bahşetmeyi adaletli bir şekilde yerine getiremezdi.

`Aşağıdaki ayetleri incele: Romalılar 6:23, 1.Yuhanna 5:11, 13. Hepsinin ortak olarak paylaştığı mesaj nedir?`

Bizim bu sonsuz yaşam armağanına sahip olmamızın sebebi, İsa’nın, en başta sonsuz yaşamı kaybetmemize sebep olan ihlali tek başına onarabilmiş olmasıdır. Peki nasıl? Çünkü yalnızca Yaratıcı’nın doğruluğu ve sınırsız değeri ihlal edilen yasaya karşı borçlu olduğumuz miktarı karşılayabilirdi. Günahın sebep olduğu ihlal işte bu kadar büyüktü. Eğer ölümlü, geçici ve yaratılmış olan bir varlık yasayı ihlal etmenin cezasını ödeyebiliyor olsaydı, bu Allah’ın ebedi ahlâkî yasasının ciddiyeti hakkında ne düşünmemize yol açardı? Ancak Kendisi Allah’a eşit olan, içinde ödünç alınmamış, türetilmemiş ve sonsuz yaşam olan bir Kişi, bizi yasaya olan borcumuzdan kurtarmaya yetecek fidyeyi ödeyebilirdi. Antlaşma vaatlerinin hepsi işte bu şekilde tamamlandı; şimdi bile sonsuz yaşam vaadine bu şekilde sahibiz; günah ve ölümden bu şekilde fidye ödenerek kurtarıldık.

`Bir sanat müzesinde, çocuğun birinin içi mürekkep dolu bir balonu bir Rembrandt tablosuna fırlattığını ve onu tümüyle mahvettiğini düşün. Tablo milyonlar eder; çocuğun ebeveynleri sahip oldukları her şeyi satsalar bile zararın küçük bir bölümünü dahi karşılamaları mümkün değil. Bu örnek hangi anlamda günahın yol açtığı ihlâlin ne kadar ciddi olduğunu, onu onarmak konusunda ne kadar yardıma muhtaç olduğumuzu ve neden yalnızca Rabb’in Kendisinin bu borcu ödeyebileceğini anlamamıza yardım edebilir?`