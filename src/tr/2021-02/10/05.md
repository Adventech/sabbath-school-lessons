---
title:  '“Daha İyi Bir Antlaşma” (İbraniler 8:6)'
date:  02/06/2021
---

Dün, temel unsurlar söz konusu olduğunda eski ve yeni antlaşmanın aynı olduklarını görmüştük. İşin özü, bizim günahlarımızı, bizde değerli bir şey olduğu için değil, sadece lütfederek bağışlayacak olan bir Tanrı’ya iman ederek kurtuluştur. Bu bağışlanmanın bir sonucu olarak, O’nunla, O’na iman ve itaat ile teslim olduğumuz bir ilişki içine gireriz.

Yine de İbraniler kitabı yeni antlaşmaya “daha iyi bir antlaşma” diyor. Bunun ne demek olduğunu nasıl anlarız? Bir antlaşma nasıl ötekinden daha iyi olabilir?

`Eski antlaşmadaki “kusur” neredeydi? (İbraniler 8:7, 8).`

Eski antlaşmadaki sorun antlaşmanın kendisinde değil, halkın onu imanla kavramaktaki başarısızlığındaydı (İbraniler 4:2). Eskinin yeniye üstünlüğü, İsa’nın–(eski antlaşmada olduğu gibi) sadece hayvanların kurban edilmesi yoluyla gösterilmesi yerine–artık ölümü ve başkâhinlik hizmetinin gerçekliğiyle görünüyor olmasıdır. Diğer bir deyişle, eski antlaşmada sunulan kurtuluş yenide sunulanın aynısıdır.  Fakat yenisinde, antlaşmanın Tanrısı’nın daha büyük, daha eksiksiz bir görünümü ve düşkün insanlığa karşı beslediği sevgi ortaya konmuştur. Yeni antlaşma daha iyi çünkü Eski Ahit’te simgeler ve örneklerle öğretilen her şey İsa’da yerine geldi. Dünyasal tapınak hizmeti ile simgelenen O’nun günahsız yaşamı, ölümü ve başkâhinlik hizmetiydi (İbraniler 9:8–14).

Oysa artık semboller, simgeler ve örnekler yerine İsa’nın Kendisi’ne sahibiz. O sadece bizim günahlarımız için Kendi kanını akıtmış olan boğazlanmış Kuzu değil (İbraniler 9:12), aynı zamanda gökte bizim yararımıza hizmet etmekte olan Başkâhinimiz.  Sunduğu kurtuluş aynı olsa da, Kendisini ve Kendisinde bulunan kurtuluşu yeni antlaşmada açıklandığı gibi daha eksiksiz şekilde göstermiş olması, yeni antlaşmayı eskisine üstün kılıyor.

`İbraniler 8:5 ve İbraniler 10:1 ayetlerini oku. Yazar eski antlaşma tapınak hizmetini tarif ederken hangi kelimeyi kullanıyor? Bu sözcüğün kullanılmış olması, yeni antlaşmanın üstünlüğünü anlamamıza ne şekilde yardım ediyor?`

`Şunu düşün: Mesih’in yaşamı, ölümü ve bizim yararımıza olan başkâhinlik hizmetini bilmek neden bize bir kişinin hayvanların kurban edildiği dünyasal tapınak hizmeti töreni sayesinde sahip olabileceği kavrayıştan daha fazlasını sağlar?`