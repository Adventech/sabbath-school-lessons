---
title:  Eski ve Yeni Antlaşmalar
date:  01/06/2021
---

**“Rab’be hizmet etmek, O’nun adını sevmek, Kulu olmak için O’na bağlanan yabancıları, Şabat Günü’nü tutan, bayağılaştırmayan, Antlaşmama sımsıkı bağlı kalan herkesi, Kutsal dağıma getirip Dua evimde sevindireceğim. Yakmalık sunularıyla kurbanları Sunağımda kabul edilecek, Çünkü evime ‘Bütün ulusların dua evi’ denecek” (Yeşaya 56:6, 7).**

Yeremya, yeni antlaşmanın “İsrail halkıyla” (Yeremya 31:33) yapılacağını söylüyor. O halde bu sadece İbrahim’in gerçek torunlarının, doğuştan ya da kan bağıyla Yahudi olanların antlaşma vaatlerine sahip olacağı anlamına mı geliyor?

Hayır! Aslında Eski Ahit zamanında dahi bu doğru değildi. Antlaşma vaatlerinin bir bütün olarak İbrani ulusuna verilmiş olduğu elbette doğru. Fakat bu diğer herhangi kişinin hariç bırakıldığı anlamına gelmiyor. Tersine, Yahudi ya da Uluslardan olan her kişi vaatlere katılmaya çağrılmıştır fakat bunun için antlaşmaya dahil olmaya razı olmaları gerekiyordu. Günümüzde de durum kesinlikle farklı değil.

`Yukarıdaki Yeşaya ayetlerini oku. Rabb’e hizmet etmek isteyenlere hangi şartlar öne sürülüyor? Allah’ın onlardan istedikleri ile bugün senden istedikleri arasında gerçekten bir değişiklik var mı? Cevabını açıkla.`

Her ne kadar yeni antlaşmaya “daha iyi” dense de (Çarşamba gününün dersine bak), aslında eski ve yeni antlaşmayı oluşturan temel unsurlarda hiçbir değişiklik yok. Aynı yöntemle, yani lütufla, kurtuluşu sunan aynı Allah (Mısır’dan Çıkış 34:6, Romalılar 3:24); imanla O’nun bağışlama vaatlerini talep edecek bir halk aramakta olan aynı Allah (Yeremya 31:34, İbraniler 8:12); Yahudi veya Uluslardan, bir iman ilişkisi içinde Kendisini takip edecek olanların yüreklerine yasayı yazmak isteyen aynı Allah (Yeremya 31:33, İbraniler 8:10).

Yeni Ahit’te, Yahudiler lütufla seçilmeye karşılık vererek İsa Mesih’e ve O’nun müjdesine sahip oldular. Bir dönem kilisenin kalbi onlardı, “Tanrı’nın lütfuyla seçilmiş küçük bir topluluk” (Romalılar 11:5), ötekilerin ise “yürekleri nasırlaştırıldı” (Romalılar 11:7). Aynı zamanda, Uluslardan olanlar, daha önceleri iman etmemiş olanlar müjdeyi kabul ettiler ve hangi halktan ya da ırktan oldukları fark etmeksizin imanlılardan oluşan Allah’ın gerçek halkına aşılandılar (Romalılar 11:13–24).  Yani, “o zaman Mesihsiz, İsrail’de vatandaşlıktan yoksun, vaade dayanan antlaşmalara yabancı” (Efesliler 2:12) olan Uluslardan olanlar, Mesih’in kanında yakın kılındılar. Mesih hangi ulustan ya da ırktan olduğu fark etmeksizin her imanlı için “yeni antlaşmanın aracısı oldu” (İbraniler 9:15).