---
title:  Yeni Antlaşma Kâhini
date:  03/06/2021
---

İbraniler kitabı İsa’nın bizim göksel tapınaktaki Başkâhinimiz olmasına sıklıkla vurgu yapıyor. Aslında, Yeni Ahit’te yeni antlaşmanın en açık izahı İbraniler kitabında bulunmaktadır ve Mesih’in Başkâhinlik hizmetine vurgu yapılmaktadır. Bu bir tesadüf değildir. Mesih’in göksel hizmeti karmaşık şekilde yeni antlaşmanın vaatleriyle bağlantılıdır.

Eski Ahit tapınak hizmeti, eski antlaşma gerçeklerinin öğretilmesine aracılık eden bir vasıtaydı. Hizmetin merkezinde kurbanlık ve aracılık vardı. Hayvanlar kurban ediliyor, kanları da kâhinler tarafından aracılık için kullanılıyordu. Bunlar elbette sadece İsa’da bulunan kurtuluşun simgeleriydi. Kendi başlarına bunlarda bir kurtuluş yoktu.

`İbraniler 10:4 ayetini oku. Bu hayvanların öldürülmesinde neden bir kurtuluş bulunmuyor? Hayvanın ölmesi neden kurtuluşu sağlamaya yeterli değil?`

Tüm bu kurbanlar ve kâhinlerin onlara eşlik eden aracılık işi Mesih’te tamamlanmış oldu. Yeni antlaşmanın kanı, Mesih’in kurbanlığını temel almaktadır. Yeni antlaşmayı onaylayan Mesih’in kanıydı ve bu şekilde Sina’daki antlaşma “eski” ya da geçersiz kılındı. İlk ve son defa hakiki kurbanlık gerçekleşmişti (İbraniler 9:26). Mesih öldükten sonra, artık hayvanların kesilmesine gerek kalmadı. Dünyasal tapınak hizmetleri işlevlerini yerine getirmiş oldular.

`İsa öldüğünde, dünyasal tapınaktaki perdenin nasıl da yırtıldığını anlatan Matta 27:51 ayetini oku. Bu olay, dünyasal tapınağın neden hükümsüz kılındığını anlamamıza nasıl yardımcı olur?`

Dünyasal tapınakta insanların adına kurbanları sunan ve aracılık eden Levililerin gerçekleştirdiği kâhinlik hizmeti elbette bu hayvan kurbanlıklarla bağlantılıydı.  Kurban etme işi sona erdiğinde, onların hizmetine duyulan ihtiyaç da sona ermiş oldu. Her şey, artık gökteki tapınakta Kendi kanına hizmet etmekte olan İsa’da tamamlanmış oldu (İbraniler 8:1–5). İbraniler kitabında, kendi kanını akıtmak suretiyle kutsal yere girmiş olan gökteki Başkâhin Mesih’in (İbraniler 9:12) bizim yararımıza aracılık ettiği vurgulanmaktadır.  Yeni antlaşmada sahip olduğumuz umut ve vaat bu temele dayanmaktadır.

`Şimdi bile, İsa’nın gökte kendi kanıyla senin yararına hizmet ediyor olduğunu anlamak, sana kendini nasıl hissettiriyor? Bu bilgi, kurtuluş konusunda sana ne kadar güven ve teminat sağlıyor?`