---
title:  Kutsanmanın İşareti
date:  26/05/2021
---

**“Şabat günlerimi kesinlikle tutmalısınız. Çünkü o sizinle benim aramda kuşaklar boyu sürecek bir belirtidir. Böylece anlayacaksınız ki, sizi kutsal kılan Rab benim” (Mısır’dan Çıkış 31:13).**

Mısır’dan Çıkış 31:12–17 ayetlerindeki fevkalade zengin Sebt anlatısı, tapınağın inşası ve tapınak hizmetlerinin tesis edilmesine dair Rabb’in talimatlarını barındıran ayetlerden (Mısır’dan Çıkış 25:1 Mısır’dan Çıkış:31:11 arası) hemen sonra gelir.

Sebt Günü’nün bir “belirti” olduğu–Allah ve O’nun halkı arasındaki görülebilen, harici ve ebedi bir belirti–konusundan bu biçimde ilk olarak burada bahsedilmektedir. Ayet, üzerinde çalışmaya değer bazı etkileyici kavramlar barındırmaktadır. Bu ayette iki yeni kavram birleştirilmiştir.

1. Bilginin belirtisi olarak Sebt Günü
2. Kutsanmanın belirtisi olarak Sebt Günü

Sebt Günü’nün bir belirti olması özelliğinin bilgi ile bağlantılı olduğunu göz önünde bulundurun. İbranilerdeki bilgi kavramının üç yönü vardı: zihinsel, ilişkisel ve duygusal. “Bilmek”, özellikle de bir kişi söz konusuysa, sadece bir gerçeği bilmek anlamına gelmiyordu. Aynı zamanda bilinen ile anlamlı bir ilişkiye sahip olmak anlamına da geliyordu. Yani, Rabb’i bilmek, O’nunla doğru ilişki içinde olmak; O’na “kulluk” etmek (1.Tarihler 28:9), O’ndan korkmak (bkz. Yeşaya 11:2), O’na inanmak (bkz. Yeşaya 43:10 KM), O’na güvenmek ve yönelmek (bkz. Mezmurlar 9:10) ve O’nun Adını anmak (Yeremya 10:25) anlamına geliyordu.

`Yukarıdaki paragrafta alıntı yapılan ayetlerin her birini incele. Bu ayetler Rabb’i bilmenin ne anlama geldiğini kavramamıza nasıl yardım edebilir?`

Yukarıdakilere ek olarak, Sebt Günü kutsanmanın bir belirtisi olarak çok önemlidir. Sebt Günü, Rabb’in halkını “kutsal” (Yasa’nın Tekrarı 7:6) kılarak onları “takdis ettiğinin” belirtisidir (Levililer 20:8 ile karşılaştır).

Kutsama süreci, Allah’ın kurtarma işi olduğu kadar O’nun kurtaran sevgisinin de işidir. Doğruluk (aklama) ve kutsama, her ikisi de Allah’ın işleridir:  “Sizi kutsal kılan RAB benim” (Levililer 20:8). Yani, Sebt Günü, Allah’ın Kutsayıcı olduğu bilgisini açığa vuran bir belirtidir. “Dünyaya Allah’ın Yaratıcı oluşunun belirtisi olarak verilen Sebt günü, aynı zamanda O’nun Kutsayıcı oluşunun da belirtisidir.” —Ellen G. White, Testimonies for the Church [Kilise için Tanıklıklar], 6. cilt, s. 350.

`Sebt Günü’nü ve takdis edilme sürecini, yani kutsal kılınmayı düşün.  Bu süreçte Sebt Günü’nü tutmanın işlevi nedir? Rab bizim Sebt Günü’nü tutma tecrübemizi, bizi kutsamasına yardım etmesi için ne şekilde kullanabilir?`