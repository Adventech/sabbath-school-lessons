---
title:  'Nuh (Yaratılış 6:9)'
date:  12/04/2021
---

**Tufan öncesi dünyaya ait onca ayet içinde, Nuh, çevresindekilerden çok farklı bir şahsiyet olarak öne çıkıyor. Yukarıdaki ayette, Kutsal Kitap’ın onun hakkında söylediği üç önemli özelliğe bak. Elinden geldiği ölçüde, bu özelliklerin her birinin ne anlama geldiğini yaz:**

`1. O “doğru bir insandı”`

`2. O “kusursuz biriydi”`

`3. “Tanrı yolunda yürüdü”`

Nuh’un Rab ile kurtarıcı bir ilişki içinde olduğuna şüphe yok. O Allah’ın birlikte çalışabileceği, O’nu dinleyecek, O’na itaat edecek ve O’na güvenecek biriydi. Bu sebeple, Rab gayelerini yerine getirmek için Nuh’u kullanabildi. Petrus Yeni Ahit’te ondan “doğruluk yolunu bildiren” diye bahsediyor (2.Petrus 2:5).

`Yaratılış 6:8 ayetini oku. Bu ayet Nuh ve Rab arasındaki ilişkiyi anlamamıza nasıl yardım ediyor?`

Lütuf sözcüğü Kutsal Yazı’da ilk defa bu ayette geçmektedir ve açıkça Yeni Ahit’teki kullanımıyla aynı anlamı, yani Allah’ın merhametli iyiliğinin onu hak etmeyen günahkârlara bahşedilmesini ifade etmektedir. Yani, her ne kadar “kusursuz” ve “doğru” olsa da, Nuh’un yine de Allah’ın hak edilmemiş iyiliğine muhtaç bir günahkâr olduğunu anlamamız gerekiyor. Bu anlamda, Nuh, ciddiyetle Rabb’i izleyen herhangi birimizden farklı değildi.

`Nuh’un da hepimiz gibi Allah’ın lütfuna muhtaç olduğunu bilerek, kendi yaşamına bak ve kendine şu soruyu sor: Benim de Nuh gibi “doğru”, “kusursuz” olduğum ve “Tanrı’nın yolunda yürüdüğüm” söylenilebilir mi? Bu soruya her ne cevap vermiş olursan ol sebeplerini yaz ve (eğer kendini rahat hissedersen) yazdıklarını Sebt günü sınıfta söyle.`