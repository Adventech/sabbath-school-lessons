---
title:  Nuh ile Yapılan Antlaşma
date:  13/04/2021
---

**Ama seninle bir antlaşma yapacağım. Oğulların, karın, gelinlerinle birlikte gemiye bin” (Yaratılış 6:18).**

Bu ayette Allah’ın insanoğlu ile yaptığı antlaşmanın temellerini görüyoruz: Allah ve insanoğlu bir anlaşmaya varıyor. Çok basit.

Fakat ilk bakışta görünmeyen başka unsurlar da var. Öncelikle, insanın üzerine düşen itaat etme konusu var. Allah Nuh’a onun ve ailesinin gemiye binmeleri gerektiğini söylüyor. Onların üzerlerine düşen bir görev var ve eğer onu yerine getirmezlerse, antlaşma ihlal edilmiş olacak. Eğer antlaşma ihlal edilirse kesinlikle kaybedecek olan onlar çünkü sonuçta onlar antlaşmanın hak sahipleri. Nuh eğer Allah’a hayır deseydi ve antlaşmaya uymasaydı ya da evet deyip sonradan fikrini değiştirseydi, o ve ailesi için sonuç ne olurdu?

`Allah “bu benim antlaşmam” diyor. Bu, antlaşmanın temel doğası hakkında bize ne anlatıyor? Rab ona “bizim antlaşmamız” demiş olsaydı, antlaşma kavramından anladıklarımız ne şekilde farklılık gösterirdi?`

Burada söz konusu olan durum benzersiz olsa da, antlaşmada temel Tanrı-insan etkileşiminin bulunduğunu görebiliyoruz. Allah, burada Nuh ile “antlaşmasını” tesis ederek, yeniden lütfunu ortaya koyuyor. İnsanoğlunu günahlarının sonuçlarından kurtarmak için ön ayak olmaya istekli olduğunu gösteriyor. Kısacası, bu antlaşmanın, her “tarafın” karşısındaki diğer tarafa bağımlı olduğu, denklerin bir şekilde birleşiminden meydana geldiğini düşünmemeliyiz. Allah’ın bu antlaşmadan “fayda sağladığını” söyleyebiliriz, fakat bu fayda insanların sağladığı faydaya göre bambaşka bir anlamdadır. O’nun sağladığı fayda, sevdiklerinin sonsuz yaşama sahip olacak olmasıdır, bu da Rab için az bir tatmin sayılmaz (Yeşaya 53:11). Fakat bu O’nun da bu antlaşmanın alıcı tarafında bulunan bizlerle aynı şekilde fayda sağladığı anlamına gelmiyor.

Şu örneği düşünün: Adamın biri fırtına sırasında gemiden suya düşmüştü. Geminin üzerindeki başka biri onu kurtarmak için suya bir can yeleği atacağını söyledi. Fakat sudaki kişi, kurtulmak için “anlaşmada” kendi üzerine düşeni yapmalıdır, yani bu örnekte ona atılan can yeleğine sıkıca sarılmalıdır. İşte Allah ve insanlık arasındaki antlaşma da pek çok yönden böyledir.

`Örnek öykü, antlaşmada bulunan lütuf kavramını anlamana ne şekilde yardım ediyor? Şimdi bile, Allah ile olan ilişkinin hangi temele dayanması gerektiğini anlamana ne şekilde yardım ediyor?`