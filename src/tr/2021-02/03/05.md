---
title:  Gökkuşağı Belirtisi
date:  14/04/2021
---

**Tanrı şöyle sürdürdü konuşmasını: ‘Sizinle ve bütün canlılarla kuşaklar boyu sonsuza dek sürecek antlaşmamın belirtisi şu olacak: Yayımı bulutlara yerleştireceğim ve bu, yeryüzüyle aramdaki antlaşmanın belirtisi olacak’ ” (Yaratılış 9:12, 13).**

Gökkuşağı kadar güzel doğa olayı pek azdır. Bir çocuk olarak gökkuşağını hayatında ilk defa gördüğünde, sanki göğe açılan gizemli bir geçit (ya da sadece bir palyaçonun kemeri) gibi gökyüzüne uzanan bu muazzam güzellikteki ışıkların büyüleyiciliğini hatırlamayan var mıdır? Yetişkin insanlar olarak da bulutlar arasındaki bu acayip renk cümbüşü manzarası karşısında nefesimiz kesilebilir. Gökkuşağının bugün dahi pek çok şey için bir simge olarak kullanılıyor olmasına şaşmamalı: Siyasi kurumlar, mezhepler, rock grupları, seyahat acenteleri (internette gökkuşağı diye aratın ve görün). Mutlaka, bu güzel renk huzmeleri yüreklerimizde ve zihinlerimizde bazı duyguları titretmeye devam ediyorlar.

Allah’ın istediği de tümüyle buydu elbette.

`Rab, gökkuşağının neyi simgeleyeceğini söylemişti? Yaratılış 9:12–17.`

Rab, gökkuşağını yaptığı “antlaşmanın” bir belirtisi olacağını söylemişti (Yaratılış 9:16). Burada antlaşma sözcüğünü kullanması çok ilginç çünkü bu ayette antlaşma diğer yerlerde olduğundan daha farklı. İbrahim ile yapılan ya da Sina’daki antlaşmanın tersine, burada (Nuh’un kendisi dahil) bu antlaşmadan yarar sağlayacakların yükümlülüklerinden bahsedilmiyor. Allah’ın buradaki sözleri tüm insanlara, bütün canlı varlıklara, bütün gelecek kuşaklara yönelik (bkz. Yaratılış 9:12, 15). Allah’ın buradaki sözleri evrensel ve Rabb’e itaat etsin etmesin herkesi kucaklıyor. Bu bağlamda, antlaşma kavramı Kutsal Kitap’ın diğer bölümlerinde Allah ile insan arasındaki ilişkiden bahsederken kullanıldığı şekli ile kullanılmamış.

`Bu antlaşma başka hangi anlamda Allah’ın lütfunu ortaya koyuyor? Bu antlaşmaya ön ayak olan kimdi? Sonunda fayda görecek olan kim?`

`Burada ifade edilen antlaşma bize herhangi bir sorumluluk yüklememiş olsa da (elbette, Allah’ın yükümlülüğü dünyayı bir daha tufan ile mahvetmemekti), gökkuşağının neyi simgeliyor olduğunu bilmek Rabb’e itaat ederek yaşamamız için bizi ne şekilde etkileyebilir? Yani, gökyüzüne bakıp gökkuşağını gördüğümüzde, bize ima edilen bazı yükümlülükler aklımıza geliyor mu? Gökkuşağını ortaya çıkartan şartları ve bu öyküden çıkartabileceğimiz dersleri düşün.`