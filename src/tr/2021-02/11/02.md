---
title:  İlişkiler
date:  06/06/2021
---

**“Konutumu aranızda kuracak, size sırt çevirmeyeceğim. Aranızda yaşayacak, Tanrınız olacağım. Siz de benim halkım olacaksınız” (Levililer 26:11, 12).**

Artık bir konunun anlaşılmış olması gerekiyor: eski antlaşmada da yeni antlaşmada da, Rab halkı ile yakın ve sevgiye dayalı bir ilişki kurmak istiyor. Aslında, antlaşmalar temelde bu ilişkinin “kurallarının” koyulmasına yardım ederler.

Hangi zamanda ya da hangi şartlar altında olursa olsun, ilişki antlaşma için çok önemlidir. Fakat bir ilişkinin var olabilmesi için, özellikle de günahkâr, hata yapmaya müsait, şüphe eden insanlar söz konusu olduğunda, karşılıklı etkileşim, iletişim ve temasın da olması gerekmektedir. Elbette bunu çok iyi bilen Rab, ilk adımı atarak O’nunla anlamlı bir şekilde ilişki kurabilmemizi mümkün kılmak için (düşkün insanlığın sınırları dahilinde) Kendisini bize göstermenin yollarını buldu.

`Rabb’in İsraillilere bir tapınak inşa etmelerini emrettiği Mısır’dan Çıkış 25:8 ayetini oku. Rab onlardan bunu istemesine sebep olarak ne gösteriyor?`

Bu sorunun cevabı elbette beraberinde başka bir soruyu getiriyor, Neden? Rab neden halkının arasında yaşamak istiyordu?

Cevap belki de bugünün dersinde alıntı yapılan iki ayette bulunabilir. Rabb’in “konutunu” (ya da “meskenini”) onların arasında kuracak olması önemli; daha sonra ise onlara “sırt çevirmeyeceğini” söylüyor. Sonra ise, onların arasında “yürüyeceğini” (KM) ve onların Tanrısı olacağını, onların da O’nun halkı olacaklarını söylüyor (Levililer 26:11, 12). Bu ayetlerde bulunan unsurlara bak. İlişki ile ilgili unsur yine açıkça karşımıza çıkıyor.

`Birkaç dakika vakit ayır ve Levililer 26:11, 12 ve Mısır’dan Çıkış 25:8 ayetlerini incele. Çeşitli unsurların nasıl da Rabb’in halkı ile bir ilişki kurmaya çalıştığı düşüncesiyle uyuştuğunu yaz.`

`Rabb’in, “size sırt çevirmeyeceğim” ifadesine özellikle odaklan. Tapınak, hangi özelliği sayesinde düşkün, günahkâr insanların Rab tarafından kabul edilebilmelerini mümkün kılan bir aracı olabiliyor ve bu, bir antlaşma yapma süreci açısından neden çok önemlidir?`