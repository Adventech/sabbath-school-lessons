---
title:  Vekâlet
date:  08/06/2021
---

**“Mesih, Babamız Tanrı’nın isteğine uyarak bizi şimdiki kötü çağdan kurtarmak için günahlarımıza karşılık kendini feda etti” (Galatyalılar 1:4).**

İsa Mesih’in dünyanın günahları için Kurban olarak ölmesinin Yeni Ahit’in anahtar kavramlarından biri (belki de anahtar kavramı) olduğuna şüphe yok. Kurtuluş tasarısı bütünüyle bu hakikate dayanmaktadır. Mesih’in kanının kefaretini reddeden ilahiyatların tümü, Hristiyanlığın kalbini ve canını da reddetmiş sayılır. Kansız bir çarmıh kimseyi kurtaramaz.

`Bugünün ayeti üzerinde düşün ve şu soruları yanıtla: İsa gönüllü olarak mı öldü? O kimler için öldü? O’nun ölümü neyi başarıyla tamamladı?`

Tüm kurtuluş tasarısının anahtarı vekâlettir. Biz, günahlarımız yüzünden ölümü hak ediyoruz. Mesih, bize duyduğu sevgiyle, “günahlarımıza karşılık kendini feda etti” (Galatyalılar 1:4). Aslında bizim hak ettiğimiz ölümü tattı. Mesih’in günahkârların vekili olarak ölmesi gerçeği, tüm diğer gerçekler için kaynak oluşturmaktadır. Bizim, yenilenmeye dair, özgürlüğe dair, bağışlanmaya dair, cennette sonsuz yaşama dair taşıdığımız umut, İsa’nın yaptığı işe, yani O’nun bizim günahlarımız için Kendisini vermiş olmasına dayanmaktadır. Bu olmasaydı, bizim imanımız anlamsız olurdu. Biz de bir balık heykeline umut bağlayıp ona güvenirdik. Kurtuluş ancak kan aracılığıyla sağlanır, Mesih’in kanıyla.

`Şu ayetleri incele: Matta 26:28, Efesliler 2:13, İbraniler 9:14, 1.Petrus 1:19. Bize kan hakkında ne anlatıyorlar? O halde, kurtuluş tasarısında kanın işlevi nedir?`

“İtimatsız olman, günahkâr ve değersiz olduğun için Allah’ın seni kabul etmeyeceği korkusuyla canına işkence etmen Allah’ın isteği değildir . . . Şöyle diyebilirsin: ‘Günahkâr olduğumun farkındayım, bir Kurtarıcı’ya ihtiyaç duymamın sebebi budur . . . Kurtuluşu hakkı iddia etmemi sağlayacak hiçbir erdem ya da iyiliğe sahip değilim, fakat Allah’ın huzurunda, dünyanın günahını ortadan kaldıran, Allah’ın lekesiz Kuzusu’nun her şeye kefaret eden kanını sunuyorum. Yegâne savunmam budur.’ ”—Ellen G. White, The Faith I Live By [Yaşadığım İman], s. 100.

`Yukarıdaki Ellen White alıntısı üzerine düşün. Onu kendi cümlelerinle baştan yaz. Onu kişiselleştir. Kendi korkularını ve acılarını yerleştir ve daha sonra oradaki vaatlerin sana ne verdiğini yaz. Yeni antlaşmanın kanı sayesine hangi umuda sahipsin?`