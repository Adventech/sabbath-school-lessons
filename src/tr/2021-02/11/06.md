---
title:  'Göksel Hizmet (İbraniler 9:24)'
date:  10/06/2021
---

İbraniler 9:24 ayetini, özellikle de hangi durumda, yani Mesih’in bizim için Kendisini kurban ederek ölmesinden hemen sonra gökte bizim için yürüttüğü hizmet açıklanırken yazıldığını göz önünde bulundurarak çalış. Söylenecek çok fazla şey olsa da biz bir noktaya, İsa’nın bizim için Tanrı’nın önünde göründüğü ifadesine odaklanmak istiyoruz.

Bunun ne anlama geldiğini düşün. Biz, günahkâr, düşkün insanlık; Allah’ın görkeminin parlaklığı karşısında, şimdi karşımıza çıksa eriyip bitecek olan bizler; ne kadar kötü olmuş olursak olalım, Allah’ın kutsal yasasını ne kadar pervasızca çiğnemiş olursak olalım, Allah’ın huzurunda bizim için bulunan Birine sahibiz. Bizim yararımız için Baba’nın huzurunda bulunan bir Temsilcimiz var. Mesih’in burada yeryüzündeyken ne kadar da sevgi dolu, bağışlayıcı ve kabullenici olduğunu düşün. Bu aynı kişi şimdi bizim gökteki Arabulucumuz mu?

İyi haberin öteki yüzü de bu. İsa sadece çarmıhta bizim günahlarımızı Kendi üzerine alarak onların cezasını ödemekle kalmadı (1.Petrus 2:24), aynı zamanda şimdi gök ile yer arasındaki, insan ile İlahi arasındaki Arabulucu olarak Allah’ın huzurunda bulunuyor.

Bu çok anlamlı. İsa, hem Tanrı hem İnsan (günahsız ve kusursuz bir insan) olarak, insanlık ile Allah arasındaki, günahın sebep olduğu uçuruma köprü olabilecek yegâne Kişidir. Bu konuda asla unutulmaması gereken önemli nokta (aslında pek çok olsa da), artık bizim tüm denemelerimizle, acılarımızla ve ayartmalarımızla ilgisi olan bir İnsan’ın Baba’nın huzurunda bizi temsil ediyor olduğudur.

`“Çünkü tek Tanrı ve Tanrı’yla insanlar arasında tek aracı vardır. O da insan olan ve kendisini herkes için fidye olarak sunmuş bulunan Mesih İsa’dır. Uygun zamanda verilen tanıklık budur” (1.Timoteos 2:5, 6).   Bu ayetler İsa’ya hangi işlevleri yüklüyor ve bu işlevler dünyasal tapınak hizmetinde ne şekilde örneklenmişti?`

Yeni antlaşmanın iyi haberi şudur: artık İsa sayesinde tövbe etmiş olan günahkârlar gökte Baba’nın huzurunda kendilerini temsil eden Birine sahipler. O, günahkârların kendi başlarına asla kazanamayacağı şeyi, Allah’ın huzurunda durabilecek yegâne doğruluk olan kusursuz doğruluğu onlar için kazandı. Bu kusursuz doğrulukla Kendi yaşamında acılarla yetkinliğe ermiş olan İsa (İbraniler 2:10), Allah’ın huzurunda bulunurken bizim için günahtan bağışlanma ve günah karşısında güç talep ediyor çünkü bunlar olmazsa biz ne bugün ne de yargılamada hiçbir umuda sahip olamayız.

`Bir insanın, günah ayartmasını tecrübe etmiş bir Kişinin gökte Allah’ın huzurunda bulunması düşüncesi üzerinde düşün ve dua et. Bu kişisel olarak sana ne ifade ediyor? Sana nasıl bir umut veriyor ve cesaret sağlıyor?`