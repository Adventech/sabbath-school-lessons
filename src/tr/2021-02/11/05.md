---
title:  Yeni Antlaşmanın Başkâhini
date:  09/06/2021
---

Allah’ın halkı arasında yaşamayı seçtiği yer olan dünyasal tapınakta hayvanlar kurban ediliyordu. Fakat tapınak hizmeti bu hayvanlar öldüğünde sona ermiyordu. Kurban öldürüldükten sonra, kâhin günahkârın adına onun kanını tapınakta uyguluyordu.

Fakat bu hizmet, Mesih’in dünya için yapacağının sadece bir gölgesi, bir simgesiydi. Yani, simgedeki (tapınak hizmetindeki) iş nasıl hayvanın ölmesiyle sona ermiyorduysa, Mesih’in bizim için yaptığı iş de O’nun çarmıhtaki ölümüyle sonlanmadı.

`İbraniler 8:1–6 ayetlerini çalış. Ayetleri okuyarak dua et. Rab’den burada ne söylendiğini ve bunu öğrenmemizin neden bizim için çok önemli olduğunu anlamana yardım etmesini iste. Daha sonra, Rabb’in bu ayetlerde bize ilettiği mesajının ne olduğu konusundaki düşünceni kendi sözcüklerinle yaz. Kendine şu soruyu sor, bu ayetler yeni antlaşmayı anlamamıza nasıl yardım edebilir?`

Eski antlaşma altında nasıl dünyasal tapınak, kâhinlik ve hizmet vardıysa, yeni antlaşma altında da göksel tapınak, göksel kâhinlik ve göksel hizmet var. Fakat eski antlaşmada sadece birer simge, örnek ve gölge olarak kalan şeyler (İbraniler 8:5) yeni antlaşmada gerçek oldu.

Ayrıca bize vekâlet etmesi için artık ahlak ile ilgisiz hayvanlar yok, günahsız olan İsa var; hayvan kanı yerine Mesih’in kanına sahibiz; insan yapısı tapınak yerine, “insanın değil, Rab’bin kurduğu asıl tapınma çadırına” (İbraniler 8:2) sahibiz ve artık günahkâr, yanılabilir insan kâhin yerine, Başkâhin olarak bizim yararımıza hizmet eden İsa Mesih’imiz var. Tüm bunları aklından çıkarmadan Pavlus’un şu sözlerini düşün: “Bu denli büyük kurtuluşu görmezlikten gelirsek nasıl kurtulabiliriz?” (İbraniler 2:3).

`Bir düşün: İsa senin adına günahsız bir hayat yaşadı, senin için öldü ve şimdi de göksel tapınakta senin yararına hizmet ediyor. Bütün bunlar seni günahın korkunç nihai sonuçlarından korumak için yapıldı. Yarın veya sonraki günlerde, bu harika haberi onu duymaya ihtiyacı olan biriyle paylaşmayı planla. Bugünün dersini temel alarak, önceden ne söyleyeceğine dair hazırlık yap.`