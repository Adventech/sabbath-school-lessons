---
title:  'Allah ve İnsan Yan yana (Yaratılış 1:28, 29)'
date:  30/03/2021
---

Allah’ın, en azından Kutsal Yazı’daki şekliyle insana ilk söylediği sözlere dikkat edin. Onlara çoğalabilme, kendi türlerinden daha fazlasını üretme yeteneklerini gösteriyor. Aynı zamanda onlara yeryüzünü, yaratımı gösteriyor ve onlardan yeryüzünü doldurmalarını, denetimlerine almalarını ve ona egemen olmalarını istiyor. Aynı zamanda yiyebilecekleri bitkileri de gösteriyor. Kısacası, Kutsal Kitap’a göre, Allah’ın erkek ve dişiye ilk sözleri özellikle fiziksel dünya ile olan etkileşimleri ve ilişkileri ile ilgili.

`Yaratılış 1:28, 29 ayetleri Allah’ın maddi dünyayı nasıl gördüğüne dair bize ne anlatıyor? Bu ayetlerde maddesel şeylerde ve bizim onların tadını çıkarmamızda bir yanlışlık olduğu söyleniyor mu? İnsanlık tarihinin bu ilk sahnelerinden, yaratılışla nasıl bir ilişki kurmamız gerektiğine dair hangi dersleri öğrenebiliriz?`

Ayrıca, bu sözlerle Allah insanoğlu ile bir ilişki kurmanın ilk adımlarını atmış oluyor. Onlarla konuşuyor, onlara buyruklar veriyor, ne yapacaklarını söylüyor. Sözlerinde sorumluluk da ima ediliyor. Allah onlardan Bizzat Kendisi’nin yaptığı bu harika yaratıma egemen olmalarını istemişti.

`Yaratılış 1:28 ayeti Allah’ın Âdem ve Havva’yı bereketlediğini söylüyor. Bu ne anlama geliyor? Onlar ve Yaratıcıları arasındaki ilişkiye dair ne işaret ediyor?`

Allah, Adem ve Havva’nın O’nun şefkatine karşılık verecek ve O’nunla birlik ve yoldaşlık ilişkisi içine girecek akıllı varlıklar olduklarını söylemişti. Ayrıca yaratılmış evlatlar olarak Âdem ve Havva, Yaratıcıları olan Baba’nın bereketine ve bakımına muhtaçlardı. Onların tüm ihtiyaçlarını karşıladı. Onlar Allah’ın kendilerine verdiklerini hak edecek hiçbir şey yapmamışlardı. Tamamen, hak etmedikleri bir şeye sahip olan alıcılardı.

`Erkek ve dişinin yaratılışını okuduğumuzda, Allah’ın bizim O’nunla kurmamızı istediği ilişki tarzının hangi özelliklere sahip olduğunu görebiliriz. Bugünün dersini gözden geçir ve düşmüş durumumuzda bile, O’nunla ne şekilde ilişki kurabileceğimizi anlamamıza yardım edecek hangi benzerlikler bulabileceğini gör.`