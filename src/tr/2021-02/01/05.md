---
title:  Ağaçta
date:  31/03/2021
---

**Ona, ‘Bahçede istediğin ağacın meyvesini yiyebilirsin’ diye buyurdu, ‘Ama iyiyle kötüyü bilme ağacından yeme. Çünkü ondan yediğin gün kesinlikle ölürsün’ ” (Yaratılış 2:16, 17).**

Bu sınav Âdem ve Havva’nın özgür iradelerini kullanmaları için bir fırsat oluşturmuştu. Aynı zamanda onlara Yaratıcı ile olan ilişkilerine olumlu veya olumsuz karşılık vermek konusunda meydan okumuştu. Bir yandan da Allah’ın onları özgür, ahlâki varlıklar olarak yaratmış olduğunu gösteriyordu. Sonuçta, eğer itaat etmeme gibi bir seçeneğe sahip olmamış olsalardı, Rab onları itaat konusunda uyarmaya niye gerek duymuş olsun ki?

“Bu bölümde daha önce bahsi geçen her şey, bu doruğa zemin hazırlamıştı [Yaratılış 2:16, 17]. İnsan ırkının geleceği sadece bu tek yasağa odaklanmıştı. İnsanın kafasının çok sayıda konuyla karışmaması gerekti. Akılda tutulması gereken sadece bir tek buyruk vardı. Emirlerin sadece bir adede indirgenmiş olması, Yahve’nin merhametinin işaretiydi. Öte yandan, bu tek emrin ağır olmadığının göstergesi olarak, Rab bu yasağı geniş bir müsaade ile dengelemişti:  ‘Bahçede istediğin ağacın meyvesini yiyebilirsin.’ ”— H.C. Leupold, Esposition of Genesis [Yaratılış’ın Yorumlanması], 1. Cilt, s. 127.

Allah, Âdem ve Havva’dan isteğine itaat etmelerini talep ederek şöyle diyordu: Ben sizin Yaratıcınız’ım ve sizi Kendi suretimde yarattım. Yaşamlarınızı sürdüren Ben’im çünkü Benim sayemde yaşıyor, hareket ediyor ve var oluyorsunuz. Sizin refahınız ve mutluluğunuz için gerekli olan her şeyi (gıda, ev, insan yoldaşlığı) sağladım ve sizi Benim altımda dünyanın egemeni olarak tesis ettim. Eğer Beni sevdiğiniz için Benimle sahip olduğunuz bu ilişkiyi onaylama niyetindeyseniz, o halde Ben sizin Tanrı’nız olacağım ve siz de Benim çocuklarım olacaksınız. Bu ilişkiyi ve onda saklı olan güveni basit bir şekilde bu emre itaat ederek onaylayabilirsiniz.

Sonuçta, Allah ile olan ilişkimiz ancak O’nun isteğini kabul etmeyi kendi irademizle seçtiğimiz zaman etkili ve kalıcı olabilir. O’nun isteğini geri çevirmek ise, özünde O’ndan ayrı olduğumuzu iddia etmek anlamına gelir. O’na ihtiyacımız olmadığına inandığımızın göstergesidir. Bu, kötülüğü bilmek ile sonuçlanan bir seçimdir ve kötülük yabancılaşmaya, yalnızlığa, hüsrana ve ölüme yol açar.

`Allah’ın Âdem ve Havva’nın önüne koyduğu bir bağlılık ve iman sınavıydı. Onlara ihtiyaç duydukları her şeyi ve bir dünya tat vermiş olan Yaratan’a bağlı mı kalacaklardı yoksa O’nun iradesinden ayrı olarak kendi yollarında mı gideceklerdi? O’na, O’nun sözüne güvenecek kadar iman ediyorlar mıydı? Bağlılıkları ve imanları iyilik ve kötülüğü bilme ağacıyla sınandı. Biz de her gün hangi benzer sınamalarla karşılaşıyoruz? Allah’ın yasası, Yaratılış 2:16, 17 ayetleriyle ne şekilde benzer bir işleyişe sahiptir?`