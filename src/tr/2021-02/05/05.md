---
title:  Büyük ve Güçlü Bir Ulus . . .
date:  28/04/2021
---

Allah İbrahim’e sadece yeryüzündeki tüm halkların onda kutsanacağını vaat etmedi; Rab ondan “büyük ve güçlü bir ulus” (Yaratılış 28:18; ayrıca bkz. Yaratılış 12:2, Yaratılış 46:2) türeyeceğini söyledi. Bu, çocuk doğurma yaşını çoktan geride bırakmış bir kadınla evli olan bir adam için önemli bir vaatti. Yani, İbrahim’in ne bir oğlu ne de torunları yokken, Allah ona hepsini birden vaat etmişti.

Fakat bu vaat İbrahim hayattayken bütünüyle tamamlanmadı. Ne İshak ne de Yakup onun gerçekleştiğini görmediler. Allah vaadi Yakup’a tekrarladı ve vaadin Mısır’da tamamlanacağı bilgisini de ekledi (Yaratılış 46:3), fakat Yakup da vaadin tamamlandığını görmedi. Bu vaat elbette sonunda tamamlandı.

`Rab neden İbrahim’in soyundan özel bir ulus yapmak istemişti? Rabb’in istediği sadece belirli bir etnik kökene sahip başka bir ülke miydi? Bu ulusun yerine getirmesi gereken amaçlar nelerdi? Mısır’dan Çıkış 19:5, 6; Yeşaya 60:1–3 ve Yasanın Tekrarı 4:6–8 ayetlerini oku ve aşağıdaki satırlara cevabını yaz:`

Kutsal Yazı’dan Allah’ın dünyanın uluslarını İsrail’in tanıklığı aracılığıyla Kendisine çekmeyi amaçladığı belli oluyor. İsrail ise O’nun bereketi altında mutlu, sağlıklı ve kutsal bir halk olacaktı.  Bu ulus, Yaratıcı’nın isteğine itaat etmeye eşlik eden bereketlenmeyi gözler önüne serecekti. Yeryüzündeki kalabalıklar gerçek Tanrı’ya ibadet etmeye çekileceklerdi (Yeşaya 56:7). Böylelikle insanlığın dikkati İsrail’in, onların Tanrısı’nın ve aralarından çıkacak olan Mesih’in yani dünyanın Kurtarıcısı’nın üzerine çekilecekti.

“İsrailoğulları Allah’ın kendilerine ayırmış olduğu tüm bölgeye yerleşeceklerdi. Gerçek Allah’a ibadet ve hizmet etmeyi reddeden uluslar kovulmalıydılar. Ancak Allah’ın amacı, O’nun karakterinin İsrail aracılığıyla açığa vurulmasıyla insanların Kendisine çekilebilmeleriydi. Müjde daveti tüm dünyaya verilmeliydi. Kurban ibadetinin öğretileri aracılığıyla Mesih ulusların önünde yüceltilmeliydi ve O’na bakan herkes yaşamalıydı.” —Ellen G. White, Christ’s Object Lessons [Mesih’in Örnek Dersleri], s. 290.

`Rabb’in İsrail aracılığıyla yapmak istediği ile bizim kilisemiz aracılığıyla yapmak istediğimiz arasında benzerlikler görüyor musun? Eğer görüyorsan bu benzerlikler nelerdir? 1. Petrus 2:9 ayetini oku.`