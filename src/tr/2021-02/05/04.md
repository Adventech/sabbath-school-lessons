---
title:  'Mesih Vaadi: 2. Bölüm'
date:  27/04/2021
---

**“Mutlu olmak için çok uzak bir ülkeye, hatta kendimizin dışına ulaşmamız gereklidir.”—Thomas Browne.**

`1600’lü yıllarda yazılmış olan bu cümleye bak. Aynı fikirde misin yoksa karşıt mı? Bu cümleyi 1. Selanikliler 4:16–18 ve Vahiy 3:12 ayetlerini göz önünde bulundurarak bir daha oku.`

Augustine, insanın içinde bulunduğu koşullara dair şöyle yazmıştı: “Yaşadığımız bu hayat (o kadar büyük kötülüklerle doludur ki ona hayat demeye bin şahit lazım) ta en başından beri ölümlü insan ırkının suçlu bir ırk olduğu gerçeğine tanıklık ediyor.  Öncelikle, tüm yanlışlığın kaynağı olan ve didinmeden, gözyaşı dökmeden, korkmadan kimsenin kurtulamadığı, karanlık bir havuzda Âdem’in çocuklarını yutan korkunç boyutlardaki cehaleti düşünün. Daha sonra, beyhude ve zehirli oldukları bilinen ve pek çok kalp kırıklığına, soruna, kedere ve korkuya yol açan bir sürü şeye karşı olan düşkünlüğümüzü aklınızda tutun. Düzensizlikteki, kavgada ve savaşlardaki hastalıklı sevinci; sahtekârlığı, hırsızlığı, soygunu; hainliği ve gururu, kıskançlığı ve hırsı, cinayet ve katli, gaddarlık ve acımasızlığı, yasa tanımazlık ve şehveti; ahlâksız fuhuş ve zinanın tüm utanmaz tutkularını, ensest ilişkiyi ve doğal olmayan günahları, tecavüzü ve bahsetmekten imtina edeceğiniz sayısız pisliği; dine karşı işlenilen küfür ve sapkınlık günahlarını, yalancı yere şahitliği; komşularımıza yaptığımız haksızlıkları, iftira ve aldatmayı, söylediğimiz yalanları ve kişilere ya da mülklere verdiğimiz zararları; mahkemelerin adaletsizliğini ve sayısız diğer perişanlığı; dünyayı kasıp kavurmasına rağmen dikkatleri çekmeyi başaramayan salgın hastalıkları düşünün.”—Augustine of Hippo, City of God, Gerald G. Walsh, 22. Cilt, 22. bölüm, s. 519.

Augustine’in bunları yazmasının üzerinden on beş yüzyıl geçmiş olmasına rağmen, sözleri günümüzün pek çok şehri için geçerliliğini koruyor. İnsanlık adına pek bir şey değişmedi, bu sebeple insanlar bir kurtuluş arıyorlar.

Şükürler olsun ki, şu an içinde bulunduğumuz duruma rağmen, İsa Mesih’in yaşamı, ölümü, dirilişi ve başkâhinlik hizmeti aracılığıyla Allah’ın bizim için yaptıkları sayesinde geleceğimiz parlak. İbrahim’e bildirilen antlaşma vaadinin mutlak şekilde tamamlanması, onun soyu aracılığıyla yeryüzünün tüm halklarının kutsanması işte budur.

`Augustine alıntısını oku. Kendi cümlelerinle dünyanın bugün içinde bulunduğu üzücü durumu tarif et. Aynı zamanda, Allah’ın bize İsa Mesih’te ne vaat ettiğinden bahseden Kutsal Kitap ayetlerine bak (örneğin, Yeşaya 25:8, 1.Korintliler 2:9, Vahiy 22:2–5). Bu ayetler üzerine düşün. Onları benimse. Ancak o zaman antlaşmanın ne anlama geldiğini gerçek anlamda kavrayabilirsin.`