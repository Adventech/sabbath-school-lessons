---
title:  'Mesih Vaadi: 1. Bölüm'
date:  26/04/2021
---

**“Yeryüzündeki bütün halklar sen ve soyun aracılığıyla kutsanacak” (Yaratılış 28:14).**

**“Eğer Mesih’e aitseniz, İbrahim’in soyundansınız, vaade göre de mirasçısınız” (Galatyalılar 3:29).**

Rab İbrahim’e çok defa yeryüzündeki tüm ulusların onun soyu aracılığıyla kutsanacağını söylemişti (ayrıca bkz. Yaratılış 12:3, Yaratılış 18:18, Yaratılış 22:18). Bu harika vaat defalarca tekrarlanıyor çünkü tüm vaatler içerisinde en önemli olan, en kalıcı olan, tüm diğer vaatleri değerli kılan bu vaattir. Bir anlamda, bu Yahudi ulusunun yükselişinin vaadidir. Rab, Yahudi ulusu aracılığıyla “yeryüzündeki tüm halklara” gerçek Tanrı ve O’nun kurtuluş tasarısını öğretmek istiyordu. Fakat bu vaadin bütünüyle tamamlanması ancak İbrahim’in soyundan gelen İsa Mesih’le, “yeryüzünün tüm halklarının” günahlarının bedelini çarmıhta Ödeyen ile gerçekleşmiştir.

`Tufandan sonra yapılan antlaşmanın vaadini hatırla (Rabb’in dünyayı bir daha tufan ile yok etmeyeceğine dair vaadi.) İsa’daki kurtuluş vaadi olmasa, nihai anlamda bunun ne yararı olurdu? Mesih’te bulunan sonsuz yaşam vaadi olmasa, Allah’ın vaatlerinden herhangi birinin sonuçta ne faydası olurdu?`

`“Yeryüzünün tüm halklarının” İsa aracılığıyla İbrahim’de kutsanması düşüncesinden ne anlıyorsun? Bu ne anlama geliyor?`

Dünyanın Kurtarıcısı antlaşma vaadinin Allah’ın vaatleri içerisinde en önemlisi olduğuna şüphe yok. Kurtarıcı’nın Kendisi antlaşmanın yükümlülüklerinin yerine getirilmesi ve tüm diğer vaatlerin gerçekleştirilmesi için aracı oluyor  Yahudi ya da Uluslardan olsun fark etmeksizin, O’nunla birlik olan herkes İbrahim’in gerçek ailesi ve vaadin mirasçısı sayılıyor (Galatyalılar 3:8, 9, 27–29). Buradaki, kötülüğün, acının ve ıstırabın bir daha asla ortaya çıkmayacağı günahsız bir dünyada sonsuz yaşam vaadidir.  Bundan daha iyi bir vaat olabilir mi?

`Günah ve ıstırabın olmadığı bir dünyada sonsuz yaşam vaadini bizim için bu kadar çekici kılan nedir? Bunun özlemini çekiyor olmamızın sebebi, aslında onun için yaratılmış olmamız ve onu isteyerek aslında doğamız açısından temel olan bir şeyi istiyor olmamız olabilir mi?`