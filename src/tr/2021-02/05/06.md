---
title:  “Sana Ün Kazandıracağım”
date:  29/04/2021
---

**“Seni büyük bir ulus yapacağım, Seni kutsayacak, sana ün kazandıracağım, Bereket kaynağı olacaksın” (Yaratılış 12:2).**

`Yaratılış 12:2 ayetinde Allah Avram’ın adını büyük edeceğini, yani ona ün kazandıracağını vaat ediyor. Rab, ne kadar itaatkâr ve sadık olursa olsun bir günahkâr için neden bunu yapmak istemişti? “Büyük” ada sahip olmayı kim hak eder? (Bkz. Romalılar 4:1–5, Yakup 2:21–24.) Allah Avram’a onun şahsi yararı için mi büyüklük bahşetti yoksa bu başka bir şeyi mi temsil ediyordu? Açıklayınız.`

`Yaratılış 11:4 ayetini Yaratılış 12:2 ile karşılaştır. İkisi arasındaki önemli fark nedir? Hangi yönlerden biri “işlerle kurtuluşu” temsil ederken, diğeri “imanla kurtuluşu” temsil ediyor?`

Kurtuluş tasarısı her ne kadar Mesih’in bizim için yaptığı işe dayanıyor olsa da, Allah’ın lütfunu alan bizler yine de hâlâ işin içindeyiz. Bizim de bir işlevimiz var; özgür irademiz burada önem kazanıyor. Çağların oyunu, Mesih ve Şeytan arasındaki mücadele hâlâ bizde ve bizim çevremizde gerçekleşiyor. İnsanlık da melekler de çatışmada bize ne olduğunu izliyorlar (1.Korintliler 4:9). Bu sebeple, kim olduğumuz, ne söylediğimiz, ne yaptığımız kendi mevcut dünyamız dışında da önemsiz değil. Bunların, bir anlamda evrenin tümüne yansıyan çıkarımları var. Sözlerimizle, davranışlarımızla ve hatta tutumumuzla, bizim için çok şey yapmış olan Rabb’in yüceltilmesine yardımcı olabiliriz ya da O’na ve O’nun adına utanç verebiliriz.  Yani, Rab İbrahim’e ona ün kazandıracağını söylediğinde, elbette kastettiği genelde anlaşıldığı manasıyla ünlü olmak değildi. Bir ismi Allah’ın gözünde ünlü yapan karakter, iman, itaat, alçakgönüllülük, diğer insanlara karşı sevgi beslemek gibi nitelikler dünyada genellikle saygı görse de birini ünlü yapan unsurlar olmaktan çok uzak olan özelliklerdir.

`Günümüz dünyasında “ün sahibi” olan aktörlere, siyasetçilere, sanatçılara, zenginlere bir bak. Bu insanlarda onları ünlü yapan ne var? Bunu İbrahim’in büyüklüğüyle karşılaştır. Bu karşılaştırma dünyadaki büyüklük kavramının ne kadar saptırılmış olduğuna dair bize ne anlatıyor? Bu dünyasal tutum bizim büyüklük algımızı ne kadar etkiliyor?`