---
title:  Diğer Uluslardan Olanların Dönüşümü
date:  12/11/2018
---

Elçilerin İşleri kitabında diğer uluslardan olanların İsa Mesih’in müjdesinde dönüştürülmesi, ilk inanlı topluluğu tarihindeki en büyük çatışmanın sahneye konulduğu, onun varlığını ve hizmetini tehdit edecek bir olaydır.

`Elçilerin İşleri 10:1–23’ü okuyun. Bu pasajlarda hangi unsurlar, diğer ulusların müjdeyi alması yolunda Kutsal Ruh’un birçok insanın yüreğini hazırladığını göstermektedir?`

Görüm, Petrus’a çok tuhaf gelmiş olmalıydı. Sadık bir Yahudi olarak, yasa gereği, kirli ya da murdar gıdaları hiç yememiş olduğu için şaşkına uğramıştır (Lev. 11, Hez. 4:14 ve Dan. 1:8’e bakınız). Bununla birlikte, bu görümün amacı yiyeceklerle ilgili değil, bilakis Yahudilerle diğer uluslar arasında müjdeciliğin yayılmasını engelleyen bariyerlerdi. Bu engeller, kadim dünyada en az bugün olduğu kadar yaygındı.

İlk on yıllar içerisinde Hıristiyanlık temel olarak, İsa’yı Eski Ahit peygamberliklerinin vaat edilmiş Mesih’i olarak kabul eden Yahudilerden oluşuyordu. Mesih’teki bu ilk imanlılar, onlara öğretilmiş olan yasaya itaat eden sadık Yahudiler’di. Onlar, İsa Mesih’in müjdesinin Eski Ahit yazılarını sildiğini veya ortadan kaldırdığını düşünmemişlerdi (Mat. 5:17–20).

`Elçilerin İşleri 10:28, 29, 34, 35’i okuyun. Petrus, Yafa’da aldığı görümü nasıl anlamıştı? Onu bu yoruma yönlendiren ne oldu?`

Elçilerin İşleri’nde gördüğümüz şey, Kutsal Ruh’un, diğer uluslardan olanların, Hıristiyan topluluğunun paydaşlığına alınabilmelerinin yolunu hazırlamış olmasıdır. Ve bunu sünnet edilmeden ve daha önce Yahudi olmaksızın yapabilirlerdi. Petrus’un ve arkadaşlarının ikna olmalarını sağlayan şey, tıpkı Pentikost’ta İsa’nın havarilerinin deneyimlediği gibi Kornelius ve ev halkının aslında Allah’ın istemi doğrultusunda Kutsal Ruh’un etkisinde olmasıydı (Elç. 10:44–47). Eğer Kutsal Ruh, Yahudilere verildiği gibi, diğer uluslardan olanlara da verilebiliyorsa, o zaman Mesih olarak İsa’ya iman etmek için sünnet olmanın bir ön şart olmadığı çok açıktı. Bu sonuç, ilk inanlı topluluğu arasında büyük bir teolojik çatışma için ortam hazırladı.