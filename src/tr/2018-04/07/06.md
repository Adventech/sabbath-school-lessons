---
title:  Zor bir Çözüm
date:  15/11/2018
---

Anlaşmazlığın en iyi çözümünü bulmak için Antakya’daki kiliseden Yeruşalim’e temsilci göndermek bir ölçüde güven gerektirmişti. Ancak, meclisin lideri gibi görünen İsa’nın erkek kardeşi Yakup, elçiler ve ihtiyarlar arasında saatler süren tartışmalardan sonra, ne yapılması gerektiği konusunda bir karar verdi (Elç. 15:13–20). Konsey, diğer uluslardan olanların, Hıristiyan olmak adına sünnet dahil törensel yasaların tüm yönlerine uyarak Yahudi olmak için dönüşmelerinin gerekmediğine açıkça karar verdi.

`Amos 9:11, 12 ve Yeremya 12:14–16’yı okuyun. Bu Eski Ahit peygamberlerinin İsrail’in komşu milletleriyle ilgili öngörüleri nelerdi?`

Yakup, Amos 9’dan alıntı yaparken, diğer Eski Ahit peygamberlerinde de ulusların kurtuluşuna dair imaları görüyoruz. Allah’ın niyeti en başından beri tüm dünyayı İsrail’in tanıklığı ve tecrübesi sayesinde kurtarmaktı. Aslına bakılırsa, Allah’ın İbrahim’e çağrısı, kendisi ve onun soyundan gelenler aracılığıyla tüm milletler için bir bereket içermiştir (Yar. 12:1–3). Kutsal Ruh’un önderliği; diğer uluslar arasında Petrus, Barnaba ve Pavlus’un hizmeti; ve uluslardan bir çok kişinin dönüşümü, göz ardı edilemeyecek kanıtlardı. Bu tanıklıklar, Yeruşalim’deki Hıristiyan topluluğu liderlerinin birçok Eski Ahit peygamberliklerinin artık yerine geldiğini fark etmelerine yardımcı oldu. Aslında, Allah zaten İsrail’de diğer ulusların mevcudiyetine rehberlik eden yasaları ve onlara hangi kısıtlamaların getirildiğini bildirmişti (Lev. 17, 18). Yakup, kararını verirken bu yasalara ayrıca atıfta bulunmuştu (Elç. 15:29). Allah’ın, kendi halkına katılmaları ve İsa’da kurtuluşa kavuşmaları için diğer ulusları çağırdığı herkese apaçık hale geldi. Kutsal Ruh’un rehberliği, onları Kutsal Yazılar’a dair daha derin bir anlayışa kavuşturdu ve onlara daha önce görmedikleri çok önemli gerçekleri açığa çıkardı.

Elçilerin İşleri 15:30–35, Antakya’da inananların Yeruşalim’de kararlaştırılanlara verdiği cevabı anlatıyor: “İmanlılar, mektuptaki yüreklendirici sözleri okuyunca sevindiler” (Elç. 15:31).

Biz burada, Elçilerin İşleri’nde, ilk inanlı topluluğunun Allah’ın Sözü’ne itaat, sevgi, birlik ve güvenin oluşturduğu bir zihniyete bağlı kalarak, Kutsal Ruh’un rehberliğinde, birlik üzerinde büyük bir yıkıma neden olabilecek şeyi önlemelerine dair etkili bir örnek görüyoruz.

`Bu durum bize, sadece başkalarının söylediklerini dinlemenin değil, aynı zamanda, söyledikleri tam olarak duymak istediğimiz şeyler olmasa da, onların da haklı olabileceğini düşünmenin bizim için ne kadar önemli olduğunu nasıl öğretiyor?`