---
title:  Babil’den Pentikost’a
date:  29/10/2018
---

İsa’nın yükselişini takiben ruhsal hazırlık günleri Pentikost etkinliği ile sonuçlandı. İlk ayet, o gün Kutsal Ruh’un havarilerin üzerine inmesinden hemen önce, hepsi birlikte, “uyum içinde” bulunduklarını bize söyler (Elç. 2:1).

Eski Ahit’te Pentikost, her erkek İsraillinin katılmak zorunda olduğu üç büyük şölenin ikincisiydi. Fısıh Bayramı’ndan elli gün sonra (Grekçe, pentekoste, ellinci gün) yapılırdı. Bu bayram sırasında İbraniler, yazlık hasatlarının ilk ürünlerini bir şükran hediyesi olarak Allah’a sunarlardı.

İsa’nın zamanında, Pentikost Bayramı’nın Sina Dağı’nda inen yasaya ilişkin bir kutlamayı da içermesi muhtemeldir (Çık. 19:1). Bu nedenle, burada Allah’ın yasasının, ölümüyle onu ihlal ettikten sonra tövbe eden herkesi affeden İsa’ya ilişkin Hıristiyan mesajının bir parçası ve bölümü olarak devam eden önemini görüyoruz. Dolayısıyla son günlerle ilgili önemli metinlerden birinin, hem yasa hem de müjdeyle ilgilenmesi şaşılacak bir şey değildir: “ ‘Bu da, Tanrı’nın buyruklarını yerine getiren, İsa’ya imanlarını sürdüren kutsalların sabrını gerektirir’ ” (Vah. 14:12).

Ayrıca, Sina Dağı’nda Musa’nın On Emir’i aldığında (Çık. 19:16–25, İbr. 12:18) olduğu gibi, bu Pentikost’ta da çok sayıda olağanüstü olay meydana geldi. “Ansızın gökten, güçlü bir rüzgarın esişini andıran bir ses geldi ve bulundukları evi tümüyle doldurdu. Ateşten dillere benzer bir şeylerin dağılıp her birinin üzerine indiğini gördüler. İmanlıların hepsi Kutsal Ruh’la doldular, Ruh’un onları konuşturduğu başka dillerle konuşmaya başladılar” (Elç. 2:2–4).

`Elçilerin İşleri 2:5–13’ü okuyun. Bu muhteşem olayın önemi nedir?`

Pentikost coşkulu bir bayram, Allah’ın cömertlikleri için düzenlenen bir şükran şöleniydi. Belki de buradaki, sarhoşluk üzerine haksız suçlamanın sebebi budur (Elç. 2:13–15). Allah’ın gücü, özellikle farklı dillerde konuşma ve duyma mucizelerinde görülür. Bu bayram için Yeruşalim’e Roma İmparatorluğu’nun her bir tarafından gelen Yahudiler, kendi dillerinde İsa Mesih’in mesajını duydular.

Eşsiz bir şekilde, Pentikost, ilk insan ailesinin dağılmasına ve Babil Kulesi’nde ciddi bir şekilde başlayan etnik grupların oluşumunun telafisine yardımcı olur. Lütuf mucizesi, insan ailesinin yeniden birleşmesini başlatır. Allah’ın kilisesinin dünya çapında birliği, Babil’de kaybedileni geri kazanan Krallığı’nın doğasına tanıklık eder.