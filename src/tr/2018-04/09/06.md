---
title:  Görevde birlik
date:  29/11/2018
---

`Luka 22:24’deki Rabbin Sofrası’nda havarilerin ruh halinin tezatlığını, Elçilerin İşleri 1:14 ve 2:1, 46’daki Pentikost deneyiminden kısa bir süre önce yaşadıkları ile karşılaştırınız. Hayatlarında böyle bir fark yaratan ne oldu?`

Elçilerin İşleri 1:14 ve 2:46’da geçen, “tam bir birlik içinde” ifadesi aynı zamanda “sabırda fikir birliği etmek” anlamına gelir. Bu, tek bir yerde birlikte olmalarının ve İsa’nın onlara Avutucu’yu gönderme vaadinin yerine gelmesi için dua etmelerinin bir sonucu olarak ortaya çıktı.

Beklerken birbirlerini eleştirmeye başlamaları kolay olurdu. Bazıları Petrus’un İsa’yı inkâr etmesine (Yu. 18:15–18, 25–27) ve Tomas’ın İsa’nın dirilişinden şüphe etmesine işaret edebilirdi (Yu. 20:25). Yuhanna ve Yakup’un İsa’nın krallığında en güçlü konumlarda yer alma isteklerini (Markos 10:35–41), ya da Matta’nın eskiden bir vergi toplama görevlisi olduğunu hatırlamış olabilirlerdi (Matta 9:9).

Ancak, “bu hazırlık günleri kalpleri derinden araştırma günleriydi. Öğrenciler ruhsal ihtiyaçlarını hissettiler ve kendilerini canları kurtarma işine uygun hale getirecek olan kutsal meshediş için Rabb’e yalvardılar. Salt kendileri için bir bereket istemediler. Üzerlerinde canları kurtarma yükünün ağırlığı vardı. Müjdenin dünyaya taşınması gerektiğinin bilincindeydiler, ve Mesih’in vaat ettiği kudrete sahip çıktılar.”—Ellen G. White, Elçilerin İşleri, s. 33.

Havarilerin aralarındaki paydaşlığı ve dualarının yoğunluğu onları Pentikost’un bu önemli deneyimi için hazırladı. Onlar Allah’a yaklaştıkça ve kişisel farklılıklarını bir kenara bıraktıkça, havariler Kutsal Ruh tarafından İsa’nın dirilişinin korkusuz ve cesur tanıkları haline gelmeleri için hazırlandılar. İsa’nın pek çok kusurlarını affettiğini biliyorlardı ve bu onlara ilerlemeleri konusunda cesaret verdi. İsa’nın yaşamlarında onlar için ne yaptığını biliyorlardı. Onlar, İsa’da bulunan kurtuluş vaadini biliyorlardı ve bu nedenle “imanlıların tutkusu Mesih’in karakterinin suretini ortaya koymak ve O’nun krallığının büyümesi için çalışmaktı.”—Sayfa 43. Allah’ın onlar aracılığıyla etkili şeyler gerçekleştirmesine şaşmamalı. Bugün kilise olarak bizim açımızdan da iyi bir ders!

`Diğer insanların hayatlarında yanlış olan şeyleri bulmak her zaman çok kolaydır. Allah’ın iradesinde birleşik bir kilise yaratmak gibi daha büyük bir amaç için başkalarının hatalarını bir kenara bırakmayı nasıl öğrenebiliriz?`