---
title:  Onarılan Dostluk
date:  02/12/2018
---

Pavlus ve Barnaba, İsa’ya tanıklık etmek için birlikte çalıştılar. Ama Markos denilen Yuhanna gibi korkak birine güvenip güvenemeyecekleri konusunda bir anlaşmazlık yaşadılar (Elç 15:36–39). Müjdenin vaaz edilmesinin olası tehlikeleri, bir noktada Yuhanna Markos’un Pavlus ve Barnaba’yı terketmesine ve eve dönmesine sebep olmuştur (Elç. 13:13).

“Bu terkediş Pavlus’un Markos’u bir süreliğine kötü, hatta sert bir şekilde yargılamasına neden oldu. Öte yandan Barnaba ise onu tecrübesizliğinden ötürü mazur görme eğilimindeydi. Markos’un hizmeti bırakmasından endişe ediyordu, zira onda kendisini Mesih için faydalı bir işçi olmaya uygun hale getirecek nitelikler görüyordu.”—Ellen G. White, Elçilerin İşleri, s. 154, 155.

Allah bütün bu adamları kullanmış olsa da, aralarındaki meseleler çözüme ihtiyaç duyuyordu. Lütfu vaaz eden elçi, lütfunu onu hayal kırıklığına uğratan genç bir vaize uzatmak zorundaydı. Affetmenin elçisi, affetmeliydi. Yuhanna Markos, Barnaba’nın onaylayıcı akıl hocalığı altında büyüdü (Elç. 15:39) ve nihayetinde Pavlus’un kalbi, değişimlerden açıkça etkilendi.

`Pavlus’un, Timoteos’a ve Kolose’deki kiliseye yazdığı mektuplar, Markos’la olan yenilenmiş ilişkisini ve bu genç vaize yeni bir güven oluşturduğunu nasıl ortaya koyuyor? Kol. 4:10,11; 2. Tim. 4:11`

Pavlus’un Markos ile uzlaşmasının detayları tam belli olmasa da, Kutsal Kitap’taki kayıtlar gayet açıktır. Yuhanna Markos, elçinin güvenilir yoldaşlarından biri olmuştur. Pavlus, Markos’u Kolose’deki kiliseye bir “meslektaş” olarak tavsiye etti. Pavlus’un hayatının sonunda, Timoteos’u Markos’u Roma’ya getirmesi için teşvik etti, çünkü “yapacağım hizmette bana yardım eder” (2. Tim. 4:11) demişti. Pavlus’un hizmeti, açıkça affettiği genç vaiz tarafından zenginleştirildi. Aralarındaki engel kalktı ve müjde yolunda birlikte çalışabildiler. Geçmişte aralarındaki meseleler ne olmuş olursa olsun, Pavlus, Markos’a karşı daha önceki tavrında haklı olduğuna inanmış olsa bile şimdi bunların hepsi geride kalmıştı.

`Bizi incitmiş veya hayal kırıklığına uğratmış kişileri affetmeyi nasıl öğrenebiliriz? Aynı zamanda, affetme neden her zaman önceki bir ilişkinin tam anlamıyla onarımını içermez? Neden her zaman bu gerekli değildir?`