---
title:  Bağışlama
date:  05/12/2018
---

Bağışlama nedir? Bağışlama, bize karşı korkunç bir şekilde hata yapmış birinin davranışını haklı çıkarır mı? Bağışlamam, suçlu kişinin tövbesine mi bağlıdır? Ya beni üzen kişi bağışlamamı hak etmiyorsa?

`Aşağıdaki ayetler, Kutsal Kitap’taki bağışlamanın doğasını anlamamıza nasıl yardımcı olur? Rom. 5:8–11; Luk. 23:31–34; 2. Kor. 5:20, 21; Ef. 4:26.`

Mesih, bizi kendisiyle uzlaştırmak için insiyatif aldı. “O’nun iyiliğinin seni tövbeye yönelttiği” (Rom. 2:4) yazıyor. Biz günahkârken, Mesih’te Allah ile uzlaştırıldık. Bizim tövbelerimiz ve itiraflarımız uzlaşma yaratmaz. İsa’nın çarmıhtaki ölümü bunu gerçekleştirdi; bizim yapmamız gereken, sadece bizim için yapılanı kabul etmektir.

Günahlarımızı itiraf edene kadar bağışlanma bereketini alamadığımız doğrudur. Bu, bizim itirafımızın Allah’ın yüreğinde bağışlamayı yarattığı anlamına gelmez. Bağışlama her zaman O’nun kalbindeydi. Buna karşın itiraf, onu alabilmemizi sağlar (1. Yu. 1:9). İtiraf çok önemlidir, çünkü Allah’ın bize karşı olan tavrını değil, bizim O’na karşı olan tavrımızı değiştirir. Pişmanlık duyup günahlarımızı itiraf etmek için Kutsal Ruh’un ikna edici gücüne izin verirsek, değişiriz.

Affetmek kendi ruhsal esenliğimiz için de çok önemlidir. Bağışlanmayı hak etmeseler bile, bize karşı hatalı davranmış birisini affetmemek, onları üzdüğünden daha fazla bizi incitebilir. Eğer bir kişi size haksızlık etmişse ve onu bağışlamadığınızdan dolayı bu acı içinizde yer etmişse, bunun size daha fazla zarar vermesine izin vermiş olursunuz. Bu tür hisler ve acılar, kilise içinde ne kadar çok bölünmelerin ve gerilimlerin sebebini oluşturur. Kilise üyeleri arasındaki çözülmemiş acılar, Mesih’in bedeninin birliğine zarar verir.

Bağışlama, Mesih’in bizi Kendi kınamasından serbest bıraktığı gibi bizim de başkasını kendi suçlamamızdan serbest bırakmamız anlamına gelir. Bu, başkasının bize karşı davranışlarını haklı çıkarmaz. Bizi haksızlığa uğratmış biriyle uzlaşabiliriz, çünkü Mesih, O’nu haksızlığa uğrattığımızda bizleri kendisiyle uzlaştırdı. Affedebiliriz, çünkü affedildik. Sevebiliriz çünkü sevildik. Affetmek bir seçimdir. Diğer kişinin davranışlarına ya da tutumlarına rağmen affetmeyi seçebiliriz. İsa’nın gerçek ruhu budur.

`Mesih’te sahip olduğumuz bağışlanmaya odaklanmak, başkalarını affetmeyi öğrenmemize nasıl yardımcı olur? Bu bağışlama neden Hıristiyan deneyimimizin çok zaruri bir özelliğidir?`