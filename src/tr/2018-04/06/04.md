---
title:  Kutsal Ruh’un Tapınağı
date:  06/11/2018
---

Pavlus’un kullandığı başka bir bina imgesi ise, Allah’ın veya Kutsal Ruh’un tapınağıdır. Pahalı ve değerli bir bina imgesidir. 1. Korintliler 6:19’daki Kutsal Ruh’un tapınağı olarak kişinin bedenine atıfta bulunduğu imge ile birlikte, Pavlus bu imgeyi 1. Korintliler 3:16, 17’de kadim Yakın Doğu’nun en kutsal ve kıymetli yapısına, Allah’ın tapınağı’na gönderme yapmak için kullanır.

`1. Korintliler 3:16, 17’yi okuyun. Kilise’nin Kutsal Ruh’un tapınağı olması ne anlama geliyor? 17. ayette ne hakkında uyarıda bulunuyor?`

Tabii ki, Pavlus kiliseye atıfta bulunurken, Allah için fiziksel bir tapınak veya ikamet yeri olduğunu aklından geçirmiyor. Yeni Antlaşma’nın Grekçesi, bir kişiye atıfta bulunmak için tekil “siz” ile birçok kişiye atıfta bulunmak için çoğul “siz” arasında bir ayrım yapar. Bu durumda ikincisidir. Bu metafor, toplu bir varlığı ifade eder: Korint’teki Hıristiyanlar, Kutsal Ruh’un tapınağını oluştururlar ve ruhsal anlamda Allah, onların arasında ikamet eder.

Pavlus için Allah, Hıristiyan paydaşlığı içinde ikamet eder; dolayısıyla, bu paydaşlığı yok etmeye çalışan herkesi yargının sonuçlarına uğrayacağına dair uyarır. İmanlıların birliği, bu paydaşlığın ve Allah’ın o tapınaktaki varlığının merkezindedir. Bu ayet genellikle kişinin fiziksel bedenine bakması anlamında kullanılsa da (ki bu da elbette Hıristiyanların yapması gereken bir şeydir), Pavlus’un burada açıklamaya çalıştığı belirgin husus bu değildir. Onun mesajı, bunun aksine kilisenin birliğini yok edeceklere bir uyarıydı.

Bu bölümde daha önce, Pavlus, birlik üzerindeki zorluklar olarak gördüğü şeye atıfta bulundu: “Aranızda kıskançlık ve çekişme olmasın” (1. Kor. 3:3). Bu tutum ve davranışlar, Hıristiyan birliği için gerçek tehditler oluşturur ve Allah’ın tapınağından varlığını çekmesine neden olur. Başka bir deyişle, kilisedeki çatışmalar Allah’ın tapınağını tahrip edebilir. Bu nedenle, üyelerin kendi birliğini tehdit eden tutum ve davranışları ortadan kaldırmasını istiyor.

Kilisede çatışmalar olduğunda, Pavlus’un Korintlilere tavsiyesi bugün hâlâ geçerlidir: “Kardeşler, Rabbimiz İsa Mesih’in adıyla yalvarıyorum: Hepiniz uyum içinde olun, aranızda bölünmeler olmadan aynı düşünce ve görüşte birleşin” (1. Kor. 1:10).

`Kıskançlık, çekişme ve bölünme—bunlar sadece Pavlus’un günlerinde kilisenin karşılaştığı problemler değildir. Onlarla bugün de karşılaşıyoruz. Her birimizin bu sorunları, birliğimizi tehdit etmeyecek tarzda çözmeye çalışırken üstlendiği rol nedir?`