---
title:  İlk Meleğin Mesajı
date:  11/12/2018
---

Yedinci–Gün Adventistleri, üç meleğin Vahiy 14: 6–12’deki mesajlarını, İsa’nın ikinci gelişinden hemen önceki görevlerinin ve mesajlarının özünü oluşturduğuna inanırlar (Vah. 14:14–20). Bunlar, dünyanın tüm sakinlerine “yüksek sesle” bildirilecek önemli mesajlardır.

`Vahiy 14:6, 7’yi okuyun. İlk meleğin mesajı nedir ve Rab hakkında ne diyor? Bu mesajda neden ibadete bir atıf vardır?`

Üç Meleğin mesajlarından ilki tüm dünyaya bir mesaj bildiriyor. Bu, İsa’nın Matta 24:14’teki önbildirisinin yerine gelmesidir. Bu üç meleğin tasvirinde ve görevlerinde bir aciliyet ve telaş hissi vardır. İlk mesaj insanları Allah’a odaklanmaları için zorluyor, çünkü “ ‘O’nun yargılama saati geldi’ ” (Vah. 14:7). İsa’nın ikinci gelişi, yargının katalizörüdür.

“ ‘Tanrı’dan korkun,’ ” diyor melek (Vah. 14:7). Allah’ı ciddiye almayanlar için, bu mesaj ve harekete geçme çağrısı akıllarında korku yaratacaktır. Fakat İsa’nın takipçisi olanlar için, bu çağrı huşu ve saygıya davet ediyor olacaktır. Allah’a saygı duyarlar ve verdiği vaatlerin yerine getirildiğini görürler. Allah’a karşı minnettarlıkla dolu bir hürmet duygusu onları kaplar.

“ ‘Göğü, yeri, denizi, su pınarlarını yaratana tapının’ ” (Vah. 14:7). Bu dil, Yaratılış’la bağlantılı olarak, Sebt emrine yanılmaz bir şekilde gönderme yapmaktadır (bkz. Çık. 20:8–11). Sebt Günü’nü Yaratıcı gücünün bir anıtı olarak tesis eden Yaratılış Rab’bi, ibadet edilmesi ve saygı duyulması gereken tek Kişi’dir.

Zamanın sonunda, ibadetin, insan ırkının bağlılığı açısından büyük mücadelede anahtar bir husus olduğunu belirtmek ilginçtir. Dünya çapındaki bu bildiri, Yaratıcı’ya ibadet etmek için bir çağrıdır.

“Son krizdeki merkezi mesele ibadet olacaktır. Vahiy, sınavın ibadetin reddedilmesi değil, aksine kime ibadet edileceği olduğunu açıkça ortaya koymaktadır. Zamanın sonunda dünyada sadece iki insan grubu olacaktır: gerçek Allah’tan (11:1, 18; 14:7) korkan ve ibadet edenler ile hakikatten nefret edip, ejderha ve canavara ibadet edenler (13:4–8, 14:9–11)…

“Son çatışmada ibadet merkezi bir mesele ise, Tanrı’nın ahir zaman müjdesini, yeryüzü sakinlerinin onu ciddiye alması ve ibadete layık olan tek Yaratıcı olarak O’na ibadet etmesi için göndermesine şaşmamak gerekir.”—Ranko Stefanovic, Revelation of Jesus Christ: Commentary on the Book of Revelation (Berrien Springs, Mich.: Andrews University Press, 2002), s. 444, 445.