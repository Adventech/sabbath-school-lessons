---
title:  Mesih’teki Bereketler
date:  21/10/2018
---

`Efesliler 1:3–14’ü okuyun. Pavlus’a göre burada, Mesih’te bize ne verildi?`

İsa’nın takipçilerinin Allah’ı övmek için bir çok nedeni vardır. Mesih’te Allah, bizi oğulları ve kızları olarak kabul etmek ve O’nu dünyada temsil etmek için seçmiştir. Pavlus, Mesih’te Allah ile olan yeni ilişkimizi tanımlamak için birçok imge kullanır. Bu imgelerden evlat edinme imgesi, bu dersin birlik konusunu ele alıyor. Mesih’te evlatlık alındık ve Allah’ın ailesine aitiz. Bu aile imgesi aynı zamanda Allah’ın İsrailoğullarıyla yaptığı antlaşmaya da atıfta bulunmaktadır. Pavlus’un mektubu bağlamında, İsa’yı Mesih olarak kabul eden diğer uluslardan olanlar da Allah’ın çocuklarıdır, İsrail’e verilen vaatlerin mirasçılarıdırlar (Rom. 8:17, Gal. 4:7). Mesih’te ve Mesih ile olan bu ilişkinin faydası, tüm Hıristiyan birliği için esastır. Bu pasaj ayrıca, Allah’ın Mesih’te bütün insanlığı yeniden bir araya getirme arzusunun baştan beri var olduğunu söyler. Ve Allah’ın ailesinde, İsa’yı tanımak özel bir statü sağlamaz: hepimiz eşit olarak sevilip değer verilen Allah’ın çocuklarıyız.

Bazıları, bu ayetteki takdiri ilahiyi okuduklarında kafaları karışır (Efesliler 1:5, 11). Allah’ın bizi kurtarmayı seçtiğine dair verdiği söz, Allah’ın bazılarının kaybedilmesini seçtiğini ima eder gibi görünmektedir. Ama Kutsal Kitap öğretisi böyle değildir. Aksine, Allah herkesin kurtulabilmesi için dünyanın başlangıcından önce kurtuluş planını hazırladı. “ ‘Çünkü Tanrı dünyayı o kadar çok sevdi ki, biricik Oğlu’nu verdi. Öyle ki, O’na iman edenlerin hiçbiri mahvolmasın, hepsi sonsuz yaşama kavuşsun’ ” (Yu. 3:16; ayrıca bkz. 1. Tim. 2:6, 2. Pet. 3:9). Allah, O’nun kurtuluş teklifini kimin kabul edeceğini önceden bilir, fakat bu, kişinin kararını önceden belirlemek demek değildir. Mesih’in bizim için yaptığı şeyden dolayı kurtuluş tüm insanlığa sunulur. Soru şudur: Bu teklife nasıl cevap veriyoruz? Allah kimseyi kurtarmak için zorlama yapmaz.

“İnkârcılar itaatsizliklerinden dolayı mahvolmasınlar, fakat vekilleri ve güvenceleri olan Mesih’e olan imanları sayesinde, O’nun isteminin iyi iradesi uyarınca İsa Mesih tarafından evlâtlığa alınan çocuklar Allah’ın seçtiği kişiler olsunlar diye göklerin meclisinde önlem alındı. Allah’ın istemi her insanın kurtulmasıdır; zira yarattığı biricik Oğlu’nu insanlığa fidye olarak vermekle geniş bir önlem alınmıştır. Mahvolanlar, İsa Mesih aracılığıyla Allah’ın evlâtlıkları olmayı reddettikleri için mahvolacaklardır.”—Ellen G. White Comments, The SDA Bible Commentary, cilt 6, s. 1114.