---
title:  Diriliş ve Yenilenmiş İlişkiler
date:  25/12/2018
---

Kilisenin ilk günlerinden, Mesih’in dönüşünün vaadi, belki de her şeyden çok, Rab’bin sadık insanlarının yüreklerine, özellikle de sıkıntı zamanlarında cesaret vermişti. Korkunç mücadeleleri ne olursa olsun, avutulamayacak acıları ve kederleri ne olursa olsun, Mesih’in dönüş umuduna ve İkinci Geliş’in beraberinde getireceği tüm harika vaatlere sahiplerdi.

`1. Selanikliler 4:13–18’i okuyun. Bu ayetler hangi vaatleri içermektedir? Yenilenmiş ilişkilerin umudu hakkında ne söylemektedir?`

İsa’nın ikinci gelişi tüm insanlığı derinden etkileyecektir. Allah’ın egemenliğinin kurulmasının önemli bir yanı, seçilmişlerin bir araya getirilmesidir. “ ‘Kendisi güçlü bir borazan sesiyle meleklerini gönderecek. Melekler O’nun seçtiklerini göğün bir ucundan öbür ucuna dek, dünyanın dört bucağından toplayacaklar’ ”(Mat. 24:31). Bu toplanma anında, aklanmış olan ölüler diriltilecek ve ölümsüzlüğü alacaklardır (1. Kor. 15:52, 53). “Önce Mesih’e ait ölüler dirilecek” (1. Sel. 4:16). Bu, hepimizin beklediği andır. Dirilenler, varlıkları ve sevgileri için özlem duyduklarıyla yeniden bir araya geleceklerdir. Bu olay karşısında Pavlus’un sevinci şöyle olmuştu: “ ‘Ey ölüm, zaferin nerede? Ey ölüm, dikenin nerede?’ ” (1. Kor. 15:55).

Dirilişte ortaya çıkan, mezarın içine giren hastalıklı, yaşlı, biçimsiz bedenler değildir, artık onların çürümelerine neden olan günahın işaretine sahip olmayan yeni, ölümsüz, kusursuz bedenleri olacaktır. Dirilen azizler, Yaratılış’ta amaçlanan Allah’ın kusursuz görüntüsünü yansıtan İsa’nın yenileme çalışmasını deneyimleyeceklerdir (Yar. 1:26, 1. Kor. 15:46–49).

İsa’nın ikinci gelişinde, kurtarılan ölüler dirildikten sonra, yeryüzünde aklanmış olan yaşayanlar değiştirilecek ve onlara yeni, mükemmel bedenler verilecektir. “Çünkü bu çürüyen beden çürümezliği, bu ölümlü beden ölümsüzlüğü giyinmelidir” (1 Kor. 15:53). Böylece, bu iki kurtarılmış, dirilmiş ve dönüştürülmüş grup, “birlikte Rab’bi havada karşılamak üzere bulutlar içinde alınıp götürülece[k]. Böylece sonsuza dek Rab’le birlikte olaca[klar]” (1. Sel. 4:17).

`Bilim çağımızda, bazı Hıristiyanlar bile her şey için doğal bir açıklama getirmeye çalışırlar, hatta “mucizeler” dahi. Diriliş vaatleri, sadece Allah’ın doğaüstü eylemlerinin bizi kurtarabileceğine dair bizlere neyi öğretir?`