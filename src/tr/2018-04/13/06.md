---
title:  Yeni Dünyada Yaşam
date:  27/12/2018
---

`Yeşaya 35:4–10, 65:21–25’i okuyun. Hayat şimdi yaşadığımızdan ne kadar farklı olacaktır?`

Yeşaya kitabında birkaç defa yeni bir şeyler okuyoruz: “yeni şeyler” (42:9, 48:6), “yeni bir ilahi” (42:10) , “yeni bir şey” (43:19), “yeni bir ad” (62:2). 65. bölümde yeni olan şey, yeni bir düzendir. Allah’ın tüm yarattıkları arasında barış ve uyum vardır. İtaatsizlik ve isyan nedeniyle antlaşma lanetiyle lanetlenmiş toprakların laneti (bkz. Lev. 26:14–17, Yas. 28:30) sonsuza dek iptal edilecektir, çünkü günah artık olmayacaktır. Bunun yerine, bereketlerin, içinde yaşanacak evlerin ve tadı çıkarılacak yemeklerin bolluğu olacaktır.

Böyle güzel bir yerde yaşam nasıl olacaktır? Bazı insanlar, bedenlerimiz ölümsüzlüğü kazandıktan ve Allah’ın benzerliğinde tam olarak geri dönüştürüldükten sonra, arkadaşlarımızı ve ailemizi tanıyıp tanıyamayacağımızı merak ederler. Mesih’in dirilişinden sonra, havarileri O’nu tanıyabildi. Meryem sesini tanıdı (Yu. 20:11–16). Tomas, İsa’nın fiziksel görüntüsünü tanıdı (Yu. 20:27, 28). Emmaus’lu iki öğrenci, yemek masasında O’nun tavırlarını tanıdılar (Luka 24:30, 31, 35). Öyleyse, eğer bedenlerimiz İsa’nın diriltilmiş bedenine benzeyecekse, kesinlikle birbirimizi tanıyabileceğiz ve yenilenmiş ilişkilerimizin sonsuzluğunu özlemle bekleyebiliriz. Tanıdığımız, sevdiğimiz ve bizimle birlikte orada olanlarla ilişkilerimizi sürdüreceğimizi güvenle söyleyebiliriz.

“Kurtarılanlar, bilindikleri gibi bilecekler. Allah’ın cana kendisinin ektiği sevgiler ve duygudaşlıklar, orada en gerçek ve en tatlı şekilde uygulanacak. Kutsal varlıklarla saf birliktelik, kutsal meleklerle ve tüm çağlardan gelen, kaftanlarını Kuzu’nun kanında yıkayarak bembeyaz eden sadıklarla birlikte uyumlu toplumsal yaşam, “yerde ve gökte her aile”yi bağlayan kutsal bağlar (Efesliler 3:15)—tüm bunlar kurtarılanların mutluluğunu pekiştirecek.”—Ellen G. White, Allah ve Şeytan Arasındaki Savaş, s. 682.

`“Bu nedenle cesaretimizi yitirmeyiz… Çünkü geçici, hafif sıkıntılarımız bize, ağırlıkta hiçbir şeyle karşılaştırılamayacak kadar büyük, sonsuz bir yücelik kazandırmaktadır. Gözlerimizi görünen şeylere değil, görünmeyenlere çeviriyoruz. Çünkü görünenler geçicidir, görünmeyenlerse sonsuza dek kalıcıdır” (2. Kor. 4:16–8). Bu kadar geçici, bu kadar uçucu olan bir dünyada, görünmeyene ve ebedi olana uzanıp kavramayı nasıl öğrenebiliriz?`