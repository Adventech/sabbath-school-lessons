---
title:  Kurtarılmış Olanlar için Yeni Bir Dünya
date:  26/12/2018
---

“ ‘Çünkü bakın, yeni bir yeryüzü, yeni bir gök yaratmak üzereyim; geçmiştekiler anılmayacak, akla bile gelmeyecek’ ” (Yşa. 65:17). Hem Yeşaya hem de Yuhanna (Vah. 21:1) vaat edilen yeni dünyayı bir görümde görmüşlerdi.

`Vahiy 21:2, 9–27’de, Yuhanna’nın muhteşem şehir, Yeni Yeruşalim hakkındaki tasvirini ele alalım. Bu ayetler, bu şehirde var olacak birlik ve uyum hakkında neyi ima ediyor?`

`Vahiy 22:1–5’i okuyun. Allah’ın tahtından akan yaşam ırmağı ile onu çevreleyen yaşam ağacı, yeni şehrin diğer iki önemli özelliğidir. Yeni dünyadaki gayeleri ne olacaktır?`

Adem’in günahı nedeniyle erişimini kaybettiği yaşam ağacı (Yar. 3:22–24), Yeni Yeruşalim’de Mesih tarafından yenilenecektir. Bu ağaca erişim, galip gelenlere verilen vaatlerden biridir (Vah. 2:7). Her ay yeni bir çeşit vermek suretiyle on iki çeşit meyveyi taşıyan ağaç, yeni dünyadaki ibadete işaret ediyor olabilir, “ ‘Yeni Ay’dan Yeni Ay’a, Şabat Günü’nden Şabat Günü’ne bütün insanlar önüme gelip bana tapınacaklar’ diyor RAB” (Yşa. 66:23). “Ulusların iyileşmesi” ile yapılan atıfta Allah’ın, insanlar arasındaki tüm engelleri ortadan kaldırma ve insanlığı asıl amacına geri getirme niyeti vurgulanmaktadır: bütün insanları yenileyerek, kabileleri ve ulusları uyum ve barış içinde yaşayan, birlik içinde Allah’a övgüler sunan tek bir bölünmemiş aile haline getirmek.

“Ulusların iyileşmesi” mecazi olarak tüm ulusal ve linguistik engellerin ve ayrılığın kaldırılmasını ifade eder… Hayat ağacının yaprakları, uluslar arasındaki bozulmaları iyileştirir. Uluslar artık “diğer uluslardan olanlar” olarak değil, Tanrı’nın gerçek halkı olarak tek bir ailede birleştirilirler (21: 24–26 ile karşılaştırınız). Mika’nın yüzyıllar önceki beklentisi şu anda yerine getirilmiştir: “Ulus ulusa kılıç kaldırmayacak, savaş eğitimi yapmayacaklar artık. Herkes kendi asmasının, incir ağacının altında oturacak. Kimse kimseyi korkutmayacak.” (Mika 4:3–4; Yşa. 2:4 ile karş.). Kurtulmuş olanlar yaşam ırmağının kıyısında yaşam ağacının altında “komşusunu oturmaya çağıracak” (Zek. [3:]10). Ağacın yapraklarının şifa verme vasfı, çağlar boyunca insanlığı ayıran ve parçalayan ırksal, etnik, kabilevi ya da linguistik her türden yaraları iyileştirecektir.—Ranko Stefanovic, Revelation of Jesus Christ: Commentary on the Book of Revelation, s. 593.