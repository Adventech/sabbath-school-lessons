---
title:  İbrani Ulusunun Bölünmesi
date:  09/10/2018
---

Dönekliğin yolu ve onun korkunç sonuçları, bir gecede gerçekleşmedi. Fakat uzun yüzyıllar boyunca süregelen yanlış seçimler ve kararlar Allah’ın halkı için bazı korkunç sonuçlara yol açtı.

`1. Krallar 12:1–16’da Kral Rehavam’ın hikayesini okuyun. Allah’ın halkı arasındaki bu korkunç bölünmeye sebep olan neydi?`

“Rehavam ve deneyimsiz danışmanları, Allah’ın İsrail’le ilgili isteğini anlasalardı, halkın hükümetle ilgili reform kararlarına kulak verirlerdi. Ancak Şekem’deki toplantı sırasında, ellerine fırsat geçtiği halde, neden–sonuç ilişkisini kuramadılar ve böylece halk kalabalıkları üzerindeki etkilerinin zayıflamasına neden oldular. Süleyman’ın yönetimi sırasında başlatılan baskıyı devam ettirme kararlılığı, Allah’ın İsrail’le ilgili tasarısına tümüyle karşıydı ve insanlara, yöneticilerin içtenliğinden kuşkulanmaları için bol miktarda olanak tanıdı. Kral ve seçtiği danışmanlar, güç gösterisine yönelik bu akılsızca ve duygusuzca girişim sonucunda mevki ve yetki gururunu gözler önüne sermiş oldular.”—Ellen G. White, Geçmişten Sonsuzluğa, 2. Cilt, s. 53, 54.

`Aşağıdaki ifadeler, doğru kararlar vermede bilgelik ihtiyacı hakkında ne söylüyor? Gerçek bilgeliğin kaynağı nerededir?`

`Özd. 4:1–9`

`Özd. 9:10`

`Yak. 1:5`

Rehavam’ın hikayesi ve onun halkına acele ve bilgece olmayan daha fazla zorunlu çalışmayı empoze etme kararı, İsrail krallığı tarihinde üzücü bir olaydır. Kral, iki danışman grubundan danışmanlık istedi, ancak kendi yaşındaki daha az tecrübeli gençlerin danışmanlığını izleme konusundaki nihai kararı, babası Süleyman ve büyükbabası Davut’un geçen 80 yıl boyunca inşa ettiği krallığa bir felaket getirdi. Kralın babasından daha sert olduğunu açıklayarak kalabalığı korkutma tavsiyesi, aptalca bir düşünceydi. Genç danışmanlar, halkın daha az çalışmaya yönelik taleplerine sempati duymanın kralın benimsemesi gereken bir liderlik tarzı olmadığını düşünüyorlardı. Bunun yerine kendisini insafsız ve acımasız olarak sunması gerektiğini söylediler. Sonuçta bir kabadayı olarak, halkının sadakat ve bağlılığını hak etmediğini gösterdi. Bu nedenle, Allah’ın halkı arasında asla olmaması gereken ve Allah’ın halkına yönelik planında yer almayan bir bölünme meydana geldi.