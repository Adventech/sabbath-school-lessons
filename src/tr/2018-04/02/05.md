---
title:  Korint’teki Bölünme
date:  10/10/2018
---

Ne yazık ki, Allah’ın halkı arasındaki ihtilaf sorunu, Yeni Ahit zamanlarında dahi bitmedi.

Örneğin, Pavlus’un Korintlilere Birinci Mektubunun ilk dört bölümü birlik için bir ricadır. Pavlus, Efes’teyken Korint’deki kilisede çeşitli bölünmelerin çıktığını duydu. Böylece, mektubuna kilisenin birliği ve ihtilaftan kaçınma ihtiyacı üzerine uzun bir yazıyla başlar. Pavlus, bu gelişmeden endişe duyar ve bu talihsiz durumun düzeltilmesi için ilham verici bir öğüt sunmaya çalışır.

`1. Korintliler 1:10–17’ye göre, ihtilaflarının, bölünmelerinin ve çatışmalarının kaynağı neydi?`

Pavlus, Kloi’nin ev halkından birinin aralarındaki bölünmeleri ve çatışmaları anlatması üzerine Korint’deki erkek ve kız kardeşleri için endişelendi. Açılış sözleri, endişesinin derinliğini gösteriyor: “Kardeşler, Rabbimiz İsa Mesih’in adıyla yalvarıyorum: Hepiniz uyum içinde olun, aranızda bölünmeler olmadan aynı düşünce ve görüşte birleşin.” Hıristiyanlar olarak “aynı düşünce ve görüşte” birleşmeleri gerektiğini hatırlattı (1. Kor. 1:10). Bu çekişme ve bölünmeye tam olarak neden olan her neyse, Pavlus bunun durmasını istedi.

Pavlus, Korintlilere, bir kişi her ne kadar yetenekli ve becerikli olsa da, Hıristiyanların insanı değil Mesih’i takip etmeleri gerektiği çağrısını hatırlatıyor. Kendi aralarında “partilere” bölünmüş gibi gözükseler de elçi, onlara açıkça böyle bir bölünmenin Mesih’in istemine göre olmadığını belirtmiştir. Hıristiyan birliğinin Mesih’te ve onun çarmıhtaki kurbanlığında odaklandığını savunmuştur (1. Kor. 1:13).

Hıristiyan birliği, İsa Mesih ve O’nun çarmıhta gerildiği gerçeğinde kaynağını bulur ve o kişi ne kadar “değerli” bir mentor ya da vaiz veya lider olursa olsun, başka hiç kimsede kaynağını bulmaz. Çarmıh’ın dibinde hepimiz aynı seviyedeyiz. Vaftizimiz, bizi günahtan arındırabilen İsa’yadır. Ancak, Mesih’teki bu birliğe doğru pratik yollarla çalışmalıyız.

Bu demektir ki, Yedinci–Gün Adventistleri olarak, iman birliğimize ve misyonumuza kesin gözüyle bakmamalıyız. Mesih’in sevgisi ve egemenliği bizi O’nunla birleştirmedikçe, bölünmeler ve çatışmalar bugün kilisemizin birliğini zayıflatabilir.

`Pavlus’un burada sözünü ettiği tehlikelerden sakınmayı nasıl öğrenebiliriz? Mesih’ten başka bir kimseye sadakat ile bağlandığımızda neden hep dikkatli olmalıyız?`