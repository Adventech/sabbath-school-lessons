---
title:  Mesih’in İkinci Gelişi
date:  19/11/2018
---

Elçiler ve ilk Hıristiyanlar, Mesih’in dönüşünü “mübarek umut” (Titus 2:13) olarak kabul ettiler ve Kutsal Yazılar’ın tüm önbildirilerinin ve vaatlerinin İkinci Geliş’te yerine gelmesini beklediler. Yedinci–Gün Adventistleri hâlâ bu görüşe sıkı sıkıya bağlıdır. Aslında, “Adventist” ismimiz bunu belirgin bir şekilde ortaya koyar. Mesih’i seven herkes, O’nunla yüz yüze gelip paydaşlık yapabileceği günü umutla bekler. O gün gelinceye dek, Mesih’in ikinci gelişine yönelik vaat, Allah’ın halkı olarak bizlere birleştirici bir etki sağlar.

`Aşağıdaki ayetler Mesih’in dönüşünün tarzı hakkında ne öğretir? Bu, İsa’nın dönüşüne dair bazı popüler fikirlerden nasıl farklıdır? Elç. 1:11; Mat. 24:26, 27; Vah. 1:7; 1. Sel. 4:13–18; Vah. 19:11–16.`

Kutsal Kitap, defalarca İsa’nın, kurtulmuş insanlarını almak için tekrar geleceğini garanti eder. Bu olayın ne zaman gerçekleşeceği, bir spekülasyon malzemesi olmamalıdır, çünkü İsa’nın kendisi şöyle demişti: “ ‘O günü ve saati, ne gökteki melekler, ne de Oğul bilir; Baba’dan başka kimse bilmez’ ” (Matta 24:36). Mesih’in ne zaman geri geleceğini sadece bilmemekle kalmıyoruz, aynı zamanda bize bilmediğimiz de söyleniyor.

İsa, hizmetinin bitiminde, ikinci gelişini beklerken kilisenin deneyimini göstermek için on bakire benzetmesini anlattı (Matta 25:1–13). İki grup bakire, İsa’nın gelişini beklediğini iddia eden iki tür imanlıyı temsil eder. Görünüşte bu iki grup birbirine benzer gibidir; fakat İsa’nın gelişi ertelendiğinde, aralarındaki gerçek fark belirgin hale gelir. Bir grup, gecikmeye rağmen, umudunu canlı tutmuş ve ruhsal hazırlığını uygun bir şekilde yapmıştı. Bu benzetmeyle İsa, havarilerine Hıristiyan deneyiminin, duygusal heyecan ya da coşkuya dayalı olmadığını, fakat Allah’ın vaatlerinin yerine gelmesi konusunda somut bir kanıt bulunmasa bile, sürekli Allah’ın lütfuna ve azimle iman etmeyi sürdürmeye dayalı olduğunu öğretmek istemişti. İsa, bugün hâlâ bizi “uyanık olmaya” ve O’nun gelişi için her an hazır olmaya davet ediyor.

`“Yedinci–Gün Adventisti” ismimiz, İkinci Geliş’in bizim için ne kadar önemli olduğunu kanıtlasa da, kişisel seviyede İkinci Geliş’in gerçekliğini gözümüzün önünde nasıl tutabiliriz? Yıllar geçtikçe, İsa’nın on bakire benzetmesinde uyardığı hataya nasıl düşmeyiz?`