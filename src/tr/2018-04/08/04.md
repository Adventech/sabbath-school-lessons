---
title:  İsa’nın Göksel Tapınaktaki Hizmeti
date:  20/11/2018
---

Eski Ahit’te Allah, Musa’ya yeryüzünde “meskeni” olarak hizmet etmesi için bir çadır veya tapınak inşa etmesi talimatını verdi (Çık. 25:8). Hizmetleri aracılığıyla, tapınak, İsrail halkına kurtuluş planının öğretildiği yerdir. Daha sonra, Kral Süleyman zamanında, taşınabilir tapınma çadırının yerini muhteşem bir tapınak almıştır (1. Kr. 5–8). Hem tapınma çadırı hem de tapınak, göksel tapınağın “insanın değil, Allah’ın kurduğu asıl tapınma çadırı” örneğinde yapılmıştır (İbr. 8:2; ayrıca bkz. Çık. 25:9, 40).

Kutsal Kitap boyunca, Allah’ın ana ikamet yeri olarak hizmet veren bir göksel tapınak olduğu varsayılmaktadır. Dünyevi kutsal tapınak hizmetleri, kurtuluş planının ve İsa’nın göklerdeki kahinlik hizmetinin “mini peygamberlikleri” idi.

`İbraniler ٨:٦; 9:11, 12, 23–28; ve 1. Yuhanna 1:9–2:2’yi okuyun. Bu ayetler, İsa’nın göklerdeki kahinlik hizmeti hakkında ne öğretir?`

Yükselişinden bu yana, göksel tapınak, Mesih’in kurtuluşumuz için kahinlik hizmetini yürüttüğü yerdir (bkz. İbr. 7:25). Bu nedenle, “Tanrı’nın lütuf tahtına cesaretle yaklaşalım; öyle ki, yardım gereksindiğimizde merhamet görelim ve lütuf bulalım” (İbr. 4:16) ifadesiyle teşvik ediliriz.

Dünyevi tapınağın iki aşamalı kahinlik hizmeti olduğu gibi—birincisi Kutsal Yer’de gündelik ve daha sonra da En Kutsal Yer’de yılda bir kez—Kutsal Yazılar da İsa’nın göklerdeki hizmetinin bu iki aşamasını tanımlamaktadır. O’nun göklerdeki Kutsal Yer’deki hizmeti, aracılık, affetme, uzlaşma ve yenileme ile karakterize edilir. Tövbekar günahkârlar, Arabulucu İsa aracılığıyla Baba’ya erişebilirler (1.Yu. 2:1). 1844’den bu yana, İsa’nın En Kutsal Yer’deki hizmeti, yılda bir kez Kefaret Günü’nde yapılan yargılama ve arındırma ile ilgilidir (Levililer 16). Tapınağı arındırma hizmeti de, İsa’nın dökülen kanına dayanmaktadır. Bu gün yapılan kefaret, günahın varlığını ortadan kaldırmak ve evrenin Allah’ın iktidarı altında uyumlu bir şekilde tam bir uzlaşmaya varması için Mesih’in erdemlerinin nihai uygulamasını önceden belirtmiştir. Bu iki aşamalı hizmet öğretisi, kurtuluş planının tümünün anlaşılmasını sağlayan eşsiz bir Adventist katkısıdır.