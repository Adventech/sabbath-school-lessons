---
title:  Nikodim’in Tanıklığı
date:   24/10/2024
---

`Yuhanna 3:1-21 ayetlerini okuyun. Nikodim’in tanıklığı Yuhanna Müjdesi’nin temasını nasıl desteklemektedir?`

Nikodim İsrail’de saygın bir öğretmen ve Yüksek Kurul’un varlıklı bir üyesiydi. Onun tanıklığı Yuhanna Müjdesi’nde birkaç nedenden dolayı önemli bir yer tutmaktadır. O İsa’dan “Rabbi” diye bahsetmiş ve gösterdiği belirtilerin O’nun ilahi görevinin kanıtı olduğuna işaret etmiştir. Dolayısıyla, Nikodim ne yaptığının farkına varmadan önce dahi, İsa’nın Mesih olduğunu destekleyen kanıtlar sunuyordu.

Nikodim belirtilerin kendisini İsa’nın ilahi görevinin kanıtı olarak görüyordu, fakat bunların İsa’nın Eski Ahit’teki Mesih’le ilgili peygamberlik sözlerinin tamamlayıcısı olduğuna işaret ettiğini düşünmüyordu. Dolayısıyla, Nikodim biraz şüphe ile gelmişti; bu noktada İsa’nın Mesih olduğunu kabul etmiyordu.

`Yuhanna 3:3-21 ayetlerini okuyun. İsa Nikodim’in içindekileri görebildiğini göstermek için ona ne söyledi?`

İsa her kişinin yüreğini bilmektedir. Nikodim’e verdiği yanıt biraz beklenmedik gibi görünebilir, ancak İsa doğrudan konuya girmiştir. Yahudiler, Uluslardan olanların ihtida etmesi gerektiğine inansalar da, birçoğu seçilmiş halk olarak kendilerinin de bir ihtida deneyimine ihtiyaçları olduğunu anlamıyordu. Ulusları ya da içinde büyüdükleri kilise hangisi olursa olsun, hiç kimse doğuştan kurtulmuş değildir.

Yahudilerin İbrahim’e kadar uzanan harika mirası onlara pek çok belirgin avantaj sağlıyordu (bkz. Rom. 3:1, 2), buna şüphe yok. Ancak bu kendi başına yeterli değildi. İsa Nikodim’e akla hayale gelmeyecek bir şey söyledi: İsrail’de bir öğretmen ve yönetici olan Nikodim’in yeniden Ruh’tan doğması gerekiyordu!

İsa daha sonra Nikodim’i kendi ruhsal cehaletiyle yüzleştirdi: “Sen İsrail’in öğretmeni olduğun halde bunları anlamıyor musun?” (Yu. 3:10). Sen, üstün bir öğretmen, bunları nasıl bilmezsin? Bu azar çok şaşırtıcı olmuş olmalı.

O zamanlar Nikodim’in aklında İsa’yla ilgili çeşitli sorular olmasına rağmen, daha sonraları İsa’nın takipçilerinin tarafında yer almıştır (bkz. Yu. 19:39).

`“Yeniden doğmak” ne demektir ve İsa buna neden bu kadar önem vermektedir?`