---
title:  Tanrı Kuzusu
date:   21/10/2024
---

İbrani ulusu kendilerini Roma’nın elinden kurtaracak bir Mesih aramaktaydı. Yuhanna Müjdesi’nin amacı onların Mesih anlayışını değiştirerek, gelecek olan Kral’la ilgili peygamberlik sözlerinin İsa’da yerine getirildiğini anlamalarını sağlamaktı. Mesih dünyevi bir hükümdar olmayacaktı. O, dünya uğruna Kendisini feda etmesi ve Tanrı ile halkı arasındaki ilişkiyi yenilemesi de dahil olmak üzere, Kendisiyle ilgili tüm Eski Ahit vaatlerini yerine getirmek üzere gelmişti.

`Yuhanna 1:29-37 ayetlerini okuyun. Vaftizci Yahya İsa hakkında nasıl bir açıklama yapıyor? O’nu tasvir etmek için hangi benzetmeyi kullanıyor ve bu benzetme İsa’nın Kim olduğunun ve görevinin ne olduğunun anlaşılması için neden son derece önemlidir?`

Vaftizci Yahya’nın İsa’nın Tanrı Kuzusu olduğuna dair açıklaması, Yuhanna’nın Müjdesi’nin Mesih’in görevi ve niteliği konusunda yepyeni bir anlayış getirme gayesini destekliyor. İsa gerçekten de, ilk olarak Yaratılış 3:15 ayetinde bildirilen Kurtarıcı vaadine kadar uzanan kurban düzeni vaadinin yerine gelmesi olacaktı.

“Yahya, Vaftizi sırasında İsa’dan Allah’ın Kuzusu olarak söz ettiğinde, Mesih’in hizmeti yeni bir boyut kazandı. Peygamberin düşünceleri, Yeşaya’nın sözlerine yöneldi: ‘O, boğazlanacak Kuzu gibi getirildi.’ Yeşaya 53:7.”—Ellen G. White, Sevgi Öğretmeni, s. 120.

`Markos 10:45, Romalılar 5:6 ve 1. Petrus 2:24 ayetlerini okuyun. Bu ayetler İsa’nın “Tanrı’nın Kuzusu” olarak üstlendiği işlevi anlamamıza nasıl yardımcı oluyor?`

Vaftizci Yahya’nın İsa’nın hizmeti hakkında bilmesi gereken daha çok şey olsa da, İsa’nın vaat edilen Mesih, peygamberlik sözünü yerine getirmek için gelen Kişi olduğundan emindi.

`İsa için kullanılan bu “Tanrı Kuzusu” unvanını derinlemesine düşünün. Aklınıza hangi görüntüleri getiriyor ve Eski Ahit’teki kurban düzeniyle olan bağlantısı kurtuluşumuz için ödenen ağır bedeli kavramanıza nasıl yardımcı olabilir?`