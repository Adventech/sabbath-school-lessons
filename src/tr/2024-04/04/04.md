---
title:  Yahya’nın İki Öğrencisi
date:   22/10/2024
---

İsa oradan geçerken, Vaftizci Yahya’nın iki öğrencisi de yanındaydı. Yahya, “’İşte Tanrı Kuzusu!” diye seslendi. (Yu. 1:36). İki öğrenci de Yahya’nın, gelecek olan Mesih’le ilgili Eski Ahit’teki peygamberlik sözlerini yerine getirecek Mesih hakkında söylediklerini dinlemişlerdi. Öğrenciler İsa’nın ardından gitmek için Yahya’yı terk ettiler, çünkü İsa’nın Vaftizci Yahya’dan daha üstün olduğunu ve O’nun Yahya’nın mesajının tamamlanması olduğunu anlamışlardı.

`Yuhanna 1:35-39 ayetlerini okuyun. Yahya’nın İsa hakkındaki tanıklığını duyduktan sonra bu iki öğrenci ne yaptı?`

İsa’yla birlikte olmayı arzulayarak bu iki öğrenci bütün günü O’nunla geçirdiler. Kim bilir o gün ne kadar şaşırtıcı şeyler öğrendiler ve tecrübe ettiler?

Bunlar harika şeyler olmalıdır, çünkü çok geçmeden yaşadıkları tecrübeyi başkalarıyla paylaşma arzusuyla yanıp tutuşmaya başladılar. İki öğrenciden biri olan Andreas hemen kardeşi Simun’u buldu ve “’Mesih’i bulduk’ dedi” (Yu. 1:41). Andreas kardeşini İsa’ya getirdiğinde, İsa hemen onu tanıdığını göstererek şöyle dedi: “Sen Yuhanna’nın oğlu Simun’sun. Kefas diye çağrılacaksın” (Yu. 1:42). İsa Petrus’u tanıyor ve biliyordu. İsa’nın bir kişiyi tanıyor olması Yuhanna Müjdesi’nin temalarından biridir. (Örneğin bkz. Yu. 2:24, 25).

“Eğer Yuhanna ve Andreas başkâhinlerin ve hahamların inançsız ruhuna sahip olsalardı, İsa’nın yanında O’nun öğrencileri olarak bulunmazlardı. O’nu eleştirmek ve sözlerini yargılamak için gelirlerdi . . . Fakat ilk öğrenciler böyle yapmadılar. Vaftizci Yahya’nın vaazındaki Kutsal Ruh’un çağrısına yanıt verdiler. İlahi Öğretmen’in sesini şimdi tanıdılar . . . Eski Antlaşma öğretileri üzerine ilahi bir ışık döküldü. Gerçeğin çok yönlü konuları yeni ışıkta parladı.”—Ellen G. White, Sevgi Öğretmeni, s. 123.

Yuhanna Müjdesi’nin tüm vurgusu, bu iyi haberin dünyayla paylaşılabilmesi için İsa’nın kim olduğunu gün ışığına çıkarmaktır.

`Mesih ve Mesih’e olan inancınız yaşamınızı ne şekilde değiştirdi? Başka hangi değişikliklerin gerçekleştiğini görmek istersiniz?`