---
title:  Vaftizci Yahya’nın Tanıklığı
date:   20/10/2024
---

Geçen haftaki derste gördüğümüz üzere, Yuhanna Müjdesi İsa Mesih’in, Söz’ün, Yaratılış’tan önceki ezeli varlığıyla başlıyor. Ancak aynı önsözde, Vaftizci Yahya İsa’ya tanıklık eden kişi olarak karşımıza çıkıyor. İsa’nın zamanındaki bazı Yahudiler biri kâhin, öteki kral olmak üzere iki Mesih beklentisi içindeydi. Yuhanna, açık bir şekilde, Vaftizci Yahya’nın bu mesihlerden biri olduğunu iddia etmediğini, aksine tek gerçek Mesih’in tanığı olduğunu öğretiyor.

`Yuhanna 1:19-23 ayetlerini okuyun. Vaftizci Yahya hizmetini ve görevini nasıl açıklıyor?`

Din önderleri Yahya’ya kim olduğunu sormaları için kâhinleri ve Levilileri göndermişlerdi. Yahudiye’de Mesih beklentileri yüksek olduğu için, Vaftizci Yahya’nın bu beklentilerle olan ilişkisini açıklığa kavuşturması çok önemliydi. O Işık değildi, fakat Işığa tanıklık etmek ve Mesih’in gelişini hazırlamak için Tanrı tarafından gönderilmişti (Yu. 1:6-8). Bu nedenle onlara elinden geldiğince açık bir şekilde cevap verdi: “Ben Mesih değilim” (Yu. 1:20).

Ayrıca, Yahya suyla vaftiz ediyordu, ancak Mesih Ruh’la vaftiz edecekti (Yu. 1:26, 33). Yahya İsa’nın çarığının bağını çözmeye layık değildi (Yu. 1:27). Mesih, Yahya’dan önce tercih edilmişti, çünkü O Yahya’dan önce vardı (Yu. 1:30). İsa Tanrı’nın Oğlu’ydu ve Yahya O’na işaret etmekten başka bir şey yapmadı (Yu. 1:34).

`Yeşaya 40:1-5 ve Yuhanna 1:23 ayetlerini okuyun. Yuhanna bu ayetleri nasıl kullanıyor?`

Bozuk ve taşlarla dolu yolların olduğu zamanlarda, kralın yolunu düzgün hale getirmek amacıyla yolların zeminini düzeltmek ve keskin dönemeçleri ortadan kaldırmak üzere bazen kraldan önce hizmetkârlar gönderilirdi. Yahya da peygamberlik sözü yerine gelsin diye, insanların yüreklerini İsa’ya hazırlamak için gelmişti.

`Yedinci Gün Adventistleri olarak bizler Vaftizci Yahya’nın yaptığı gibi ne şekilde hizmet etmeliyiz? Ne gibi benzerlikler bulunuyor?`