---
title:  Filipus ve Natanel
date:   23/10/2024
---

`Yuhanna 1:43-46 ayetlerini okuyun. Filipus’un mesajı onun şimdiden İsa’ya olan imanı hakkında neyi gösteriyordu?`

Andreas ve Petrus gibi Filipus da Beytsayda’lıydı. Arkadaşı Natanel’i buldu ve ona İsa’dan bahsetti. Vaftizci Yahya İsa’yı “Tanrı Kuzusu” olarak adlandırmıştı. Andreas Petrus’a Mesih’i bulduğunu söylemişti. Fakat Filipus İsa’yı Musa’nın ve peygamberlerin hakkında yazdığı kişi diye andı ve “Nasıralı İsa” diye ekledi. Nasıra’dan bahsetmesi arkadaşının sert bir tepki vermesine neden oldu.

Natanel’in küçük Nasıra kasabasına karşı önyargılı olduğu anlaşılıyordu. Bir kralın böyle sapa bir yerden çıkmayacağı kesindi. Önyargı, gözleri kolaylıkla kör ederek insanların gerçek değerini görmeyi engeller. Filipus, muhtemelen Natanel’le daha önceki sohbetlerinden, önyargıyla başa çıkmanın doğru yolunun üstün bir felsefi ya da teolojik tartışma değil, kişiyi bizzat gerçeği tecrübe etmeye davet etmek olduğunu anlamış gibi görünüyordu. Sadece “Gel de gör” dedi. Natanel de tam olarak bunu yaptı. Gitti ve gördü.

`Yuhanna 1:47-51 ayetlerini okuyun. İsa, Natanel’i kim olduğu konusunda nasıl ikna etti ve Natanel buna nasıl karşılık verdi?`

46\. ayet ile 47. ayet arasında, çok önemli bir ayrıntı olarak, Natanel’in Filipus’un davetine nasıl karşılık verdiği belirtilmemiştir. Ancak kalkıp görmeye gitmiştir. Filipus’la olan dostluğu önyargısından daha güçlüydü ve hayatı o andan itibaren değişecekti.

İsa, Natanel hakkında güzel sözler söyleyerek, onu içinde hile olmayan gerçek bir İsrailli diye çağırdı (Yu. 1:47); bu, Natanel’in İsa hakkında söyledikleriyle büyük bir tezat oluşturuyordu (Yu. 1:46). Natanel şaşkınlıkla karşılık verdi, çünkü İsa’yla daha önce hiç karşılaşmamıştı.

Ardından İsa onu bir incir ağacının altında gördüğünü söyleyince, bu kısa açıklama Natanel’i ikna etmeye yetti. İsa ilahi bir sezgiyle, Natanel’in o ağacın altında dua ederek gerçeği aradığını görmüştü (bkz. Ellen G. White, Sevgi Öğretmeni, s. 124, 125). Natanel daha sonra büyük bir ikrarda bulunarak İsa’yı Rabbi, Tanrı’nın Oğlu ve İsrail’in Kralı diye çağırdı. Görünüşte çok küçük bir ifşanın nasıl en büyük iman ikrarına yol açtığına dikkat edin.