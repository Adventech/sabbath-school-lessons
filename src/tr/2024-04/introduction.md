### Yuhanna Müjdesindeki Konular

Tahran, İran’da bir mağazada, kadim bir ormanı resmeden bir İran halısı sergileniyordu. Çok güzel dokunmuş olan bu halıda İsviçre’deki bir manzara resmedilmişti: dağlar, bir şelale, turkuaz rengi bir göl, ormanlarla kaplı yamaçlar ve bulutlarla bezenmiş uçsuz bucaksız mavi bir gökyüzü.

O mağazaya giden herhangi kişi tüm vaktini halıdaki bu ayrıntıları inceleyerek geçirebilirdi: santimetrekareye düşen düğüm sayısı, halının dokusu, kullanılan boya türleri –halıyı ortaya çıkaran tüm ayrıntılar.

Ya da kişi bunun yerine halıya benzersiz güzelliğini veren etkileyici tekniklere ve temsillere odaklanabilirdi: göle yansıyan gökyüzü, dağları örten kar, koyu yeşil yosunların süslediği yemyeşil orman. Halının içerdiği motifler, Alplerdeki o huzur verici manzaranın ihtişamını gözler önüne sermek için ustalıkla düzenlenmiş bir güzellik gösterisinde bir araya getirilmişti.

Bu çeyrek boyunca bizler de bir başka incelikle işlenmiş başyapıtı inceleyeceğiz. Bu eser, tuval üzerine fırça ile çizilmiş bir resim, özenle kadrajlanmış bir fotoğraf ya da ustalıkla dokunmuş bir halı değil. Daha ziyade, Yuhanna Müjdesi’nde ustalıkla ifade edildiği şekliyle Tanrı’nın Sözü’dür.

Sözcükler kendi bağlamları içinde anlamlıdırlar. Kutsal Yazı’nın ne demek istediğini anlayabilmek için, Kutsal Yazı’yı bağlamı içinde, yani ilgili ifadeler, bölümler, kısımlar ve Kutsal Kitap’ın genel mesajı çerçevesinde incelemek gerekmektedir. Sonuç olarak, Kutsal Kitap’ın tamamı Kutsal Ruh’un esiniyle yazıldığı için, her bir parçası bütünün bağlamı çerçevesinde incelenmelidir.

Bu çeyrekte amacımız Yuhanna Müjdesinin mesajını kavramak olacaktır. Yuhanna Müjdesi, İsa ile Natanel, Nikodim, kuyu başındaki kadın, Beytesta havuzundaki felçli, doğuştan kör adam, Lazar ve kız kardeşleri, Pilatus, Petrus ya da Tomas gibi sadece bir ya da iki kişi arasında geçen özel konuşmalara odaklandığı için dört Müjde içinde benzersizdir. Bu öykülerin birçoğu sadece Yuhanna Müjdesinde yer almaktadır.

Yuhanna Müjdesi, elçi aracılığıyla bize ulaştırılmış olan Tanrı’nın Sözü’dür. Kutsal Kitap’ın tamamı gibi, Müjde de insanlığın isteğiyle değil, Tanrı’nın isteğiyle gelmiştir. Yuhanna, Kutsal Ruh’un Söz (logos), ışık, ekmek, su, Kutsal Ruh, birlik, belirtiler, tanıklık ve peygamberlik sözü gibi pek çok önemli konuyu iletmek için kullanmış olduğu gönüllü bir aracıydı. Bu konular Müjde boyunca karşılıklı olarak birbirlerini geliştirmekte ve aydınlatmaktadır.

Kutsal Kitap çalışmasında genellikle bir sözcüğün ya da Kutsal Yazı’nın küçük bir metninin anlamı üzerinde yoğunlaşılıyor. Sözcüğün ne anlama geldiğini Kutsal Kitap sözlüğünden araştırıyoruz. İfadeleri, mevcut zamandaki bağlamını, tarihsel bağlamını inceliyoruz ve halı benzetmemizi örnek alırsak, santimetrekareye düşen düğüm sayısını, dokumayı, boyaları ve tabanı incelemeye kendimizi kaptırıyoruz. Bu ayrıntıların hepsi önemlidir.

Ancak ayrıntıları incelerken büyük resmi gözden kaçırmayalım. Gerçekten de, İran halısının insanı o güzel Alp manzarasına götürebilmesi gibi, Yuhanna Müjdesi de bizi, O’nu bilmenin sonsuz yaşam anlamına geldiği İsa Mesih’in hayatına ve hizmetine götürebilir. Ayrıntıların bizi büyük resme yönlendirmek gibi bir işlevi bulunmaktadır ve Yuhanna Müjdesinde bu büyük resim, Rabbimiz ve Kurtarıcımız olan İsa’nın ilahi bir esinle açıklanmasıdır.

_Yedinci Gün Adventistleri Genel Konferansı’nda Kutsal Kitap Araştırma Enstitüsü’nün eski müdür yardımcısı olan E. Edward Zinke, Ellen G. White Estate Kurulu başkan yardımcılığı ve Adventist Review Hizmeti kıdemli danışmanlığı da dahil olmak üzere birçok kilise faaliyeti ve kurulunda yer almaktadır. Yedinci Gün Adventist üniversitelerinden üç fahri doktora derecesine sahiptir. Maryland Amerika Birleşik Devletleri’nde yaşamaktadır._

_Profesör Doktor Thomas Shepherd, Andrews Üniversitesi Yedinci Gün Adventist İlahiyat Fakültesi’nde Yeni Ahit alanında kıdemli araştırma profesörüdür ve 2008’den beri burada ders vermektedir. Kendisi ve eşi Sherry Shepherd, Malawi ve Brezilya’da müjdeci olarak görev yapmışlardır. İki yetişkin çocukları ve altı torunları bulunmaktadır._