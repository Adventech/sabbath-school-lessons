---
title:  Söz İnsan Olup Aramızda Yaşadı
date:   14/10/2024
---

`Yuhanna 1:1-3, 14 ayetlerini okuyun. Bu ayetler bize İsa’nın, Tanrı’nın Kendisinin ne yaptığını söylüyor ve bu gerçek neden bilebileceğimiz en önemli gerçektir?`

Yuhanna Müjde’sine “İsa” adıyla ya da O’nun Mesih olarak üstlendiği işlevle değil, Söz (Logos) ifadesiyle başlıyor. Yuhanna’nın yazdığı dönemde çeşitli felsefeciler logos kavramını evrenin akılcı yapısını ya da mantık ve aklın kendisini ifade etmek için kullanıyorlardı.

Ayrıca, saygın antik filozof Platon’un öğretisi gerçekliği iki âleme ayırmıştı. Bunlardan biri, mutlak kusursuzluğun var olduğu göksel ve değişmeyen alemdir. Diğeri ise buradaki alemdir –bozulabilir, değişken, her nerede var olursa olsun (Platon bu soruya asla cevap vermemiştir) yukarıdaki kusursuz alemin çok kusurlu bir temsili. Bazı felsefi akımlar logos’u ebedi varlıklar ile buradaki bozulabilir, dünyevi suretler arasında soyut bir aracı olarak tanımlamıştır.

Yuhanna ise bu sözcüğü tamamen farklı bir anlamda kullanmaktadır. O, gerçeğin, yani logos’un, gökyüzü ile yeryüzü arasında süzülen ruhani ve soyut bir kavram olmadığını savunmaktadır. Logos bir kişidir: İnsan olup aramızda yaşamış olan İsa Mesih’tir (Yu. 1:14).

Yuhanna için logos Tanrı’nın Sözü’dür. Daha da önemlisi, Tanrı iletişime geçmiştir; yani en esaslı şekilde Kendisini insanlığa ifşa etmiştir: Bizden biri olmuştur.

Yuhanna Müjdesi’nde logos, zamana ve mekâna girerek konuşan, hareket eden ve insanlarla kişisel düzlemde ilişki kuran ebedi Tanrı’yı temsil etmektedir. Ebedi Tanrı bir insan, bizden biri olmuştur.

Yuhanna 1:14 ayetinde elçi logos’un “insan olup aramızda yaşadığını” belirtiyor. Aramıza yaşadı diye tercüme edilen Grekçe sözcük çadır kurmak anlamına gelmektedir. Yuhanna burada Tanrı’nın İsraillilere aralarında yaşamasını sağlayacak bir tapınak, bir kutsal yer yapmalarını söylediği Mısır’dan Çıkış 25:8 ayetine atıfta bulunuyor. Aynı şekilde, beden almada, Tanrı’nın ilahi Oğlu İsa, insanların O’nunla iletişim kurabilmesi için yüceliğini örterek insan bedenine girmiştir.

Yuhanna’nın burada yazdıklarının ne gibi çıkarımları olduğunu düşünün. Tanrı’nın Kendisi, Yaratan, bir insan oldu, bizden biri oldu ve burada aramızda yaşadı. (Henüz O’nun bizim için ölmesine bile gelmedik!) Bu, Tanrı’nın insanlığa duyduğu sevginin gerçekliği hakkında bize ne söylüyor? Bu şaşırtıcı gerçekten neden fazlasıyla teselli bulmalıyız?