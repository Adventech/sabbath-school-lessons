---
title:  Başlangıçta–İlahi Söz
date:   13/10/2024
---

`Yuhanna 1:1-5 ayetlerini okuyun. Bu ifadeler Söz, yani İsa Mesih hakkında neyi ortaya koymaktadır?`

Yuhanna Müjdesi şu şaşırtıcı ifadeyle başlıyor: “Başlangıçta Söz vardı. Söz Tanrı’yla birlikteydi ve Söz Tanrı’ydı” (Yu. 1:1). Bu güzel tek cümle, bizim zar zor kavrayabileceğimiz bir düşünce derinliği içermektedir.

İlk olarak, müjdeci Yaratılış öyküsüne, Yaratılış 1:1 ayetindeki “Başlangıçta” ifadesine gönderme yapıyor. Söz, evrenin başlangıcından önce zaten oradaydı. Böylelikle Yuhanna İsa’nın ezelden beri var olduğunu onaylamış oluyor.

Sonra, “Söz Tanrı’yla birlikteydi.” Yuhanna 1:18 ayetinde Yuhanna O’nun “Baba’nın bağrında” olduğunu belirtiyor. Bunun tam olarak ne anlama geldiğini nasıl kavramaya çalışırsak çalışalım, kesin olan bir şey bulunmaktadır: İsa ve Baba birbirlerine çok yakındır.

Sonra da, “Ve Söz Tanrı’ydı” diyor. Fakat Söz nasıl hem Tanrı’yla birlikte olup hem de aynı zamanda Tanrı olabilir? Yanıt Grekçede bulunmaktadır. Grekçede belirli bir artikel vardır, “o”, ancak belirsiz bir artikel yoktur. O halde bizim için önemli olan, Grekçedeki belirli artikelin belirli bir nesneye ya da kişiye işaret ediyor olmasıdır.

“Söz Tanrı’yla birlikteydi” ifadesinde, “Tanrı” sözcüğü belirli bir kişiye, Baba’ya işaret eden bir artikele sahiptir. Ve Söz Baba’yla birlikteydi. “Ve Söz Tanrı’ydı” ifadesinde, Tanrı sözcüğünde artikel yoktur, bu da bu bağlamda tanrısallığın özelliklerine işaret etmektedir. İsa Tanrı’dır –Baba değil, ama yine de Tanrı’nın ilahi Oğlu, Tanrılığın ikinci Kişisidir.

Elçi bu görüşü doğruluyor, çünkü Yuhanna 1:3, 4 ayetlerinde İsa’nın yaratılan her şeyin Yaratıcısı olduğu belirtiliyor. Bir zamanlar var olmayan ancak daha sonra varlık kazanan her şey bunu ancak Yaratıcı Tanrı olan İsa aracılığıyla yapmıştır.

“Rab İsa Mesih, ezelden beri Baba ile birdi; O, ‘Allah’ın sureti’, O’nun büyüklüğünün ve ihtişamının sureti ve ‘yüceliğinin parıltısı’ idi.”—Ellen G. White, Sevgi Öğretmeni, s. 13.

`Mesih’in mutlak tanrılığı neden ilahiyatımızın bu kadar önemli bir parçasıdır? İsa herhangi bir şekilde sadece yaratılmış bir varlık olsaydı ne kaybedecektik? Cevabınızı Sebt günü sınıfa getirin ve Mesih’in ebedi tanrılığının inancımız açısından neden bu kadar önemli olduğunu tartışmaya hazırlanın.`