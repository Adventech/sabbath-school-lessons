---
title:  Sözü İşitmek ya da İşitmemek
date:   15/10/2024
---

`Yuhanna 1:9-13 ayetlerini okuyun. Yuhanna burada insanların İsa’ya verdikleri tepkiyle ilgili hangi acı gerçeği tasvir ediyor?`

Önsöz, Yuhanna 1:1-18 ayetleri, sadece İsa Mesih’in, yani Söz’ün (logos) kim olduğunu değil, aynı zamanda dünyadaki insanların O’nunla nasıl ilişki kurduğunu da anlatıyor. Yuhanna 1:9 ayetinde O, dünyaya gelen her insanı aydınlatan gerçek Işık diye tanımlanıyor. Bu ışık dünyayı aydınlatmakta ve anlaşılabilir kılmaktadır. C. S. Lewis’in ifade ettiği gibi, “Hristiyanlığa Güneş’in doğduğuna inandığım gibi inanıyorum, sadece onu gördüğüm için değil, onun sayesinde diğer her şeyi gördüğüm için.”—“Is Theology Poetry? [İlahiyat Şiir midir?]”, s. 15.

Ayrıca, Yuhanna 1:9 ayetinde söylenenlerin çıkarımlarına da bakın. Işık herkese gelmekte, ancak herkes ışığı hoş karşılamamaktadır. Yarın ki dersimizde göreceğimiz gibi, Yuhanna Müjdesi’nin ana konularından biri insanların İsa’yı nasıl kabul ettikleri ya da reddettikleridir. Bu konu burada başlamaktadır. Üzücü olan, Mesih’in kendi halkına, İsrail halkına gelmesi ve birçok kişinin O’nu Mesih olarak kabul etmemiş olmasıdır.

Romalılar 9-11 ayetlerinde Pavlus aynı üzücü konuyu, yani pek çok Yahudi’nin İsa’yı kabul etmediği konusunu ele almıştır. Ancak Pavlus bu konuyu olumsuz bir tonda kapatmamış, aslında Uluslardan olanlarla birlikte birçok Yahudi’nin de İsa’yı Mesih olarak kabul edeceğini söylemiştir. Aslında, Uluslardan olanları Yahudiler karşısında övünmemeleri konusunda uyarmıştır. “Eğer sen doğal yapısı yabanıl zeytin ağacından kesilip doğaya aykırı olarak cins zeytin ağacına aşılandınsa, asıl dalların öz zeytin ağacına aşılanacakları çok daha kesindir!” (Rom. 11:24).

Benzer bir şekilde Yuhanna da İsa’yı Kurtarıcıları olarak kabul eden herkesin Tanrı’nın çocukları olacağını söylüyor. Bu, O’nun adına iman etmekle gerçekleşmektedir. (Bkz. Yu. 1:12, 13.)

Müjde’nin önsözü ile sonucu arasındaki bağlantı şudur. Yuhanna 20:31 ayetinde elçi neden yazdığını şöyle açıklıyor: İsa’nın, Tanrı’nın Oğlu Mesih olduğuna iman edesiniz ve iman ederek O’nun adıyla yaşama kavuşasınız diye. Böylelikle, giriş ve sonuç bir tür birlik, ikisi arasında meydana gelen her şeyi kapsayan birbiriyle bağlantılı kavramlar oluşturuyor. Bu bağlantı Yuhanna Müjdesi’nin kapsayıcı gayesine, yani insanların İsa Mesih’e Kurtarıcıları olarak iman ederek kurtulmalarına işaret etmektedir.

`Tanrı’nın oğlu ya da kızı olmanız yaşamınızı nasıl değiştirdi?`