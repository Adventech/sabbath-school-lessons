---
title:  Tekrardan Ortaya Çıkan Konular - Yücelik
date:   17/10/2024
---

`Yuhanna 17:1-5 ayetlerini okuyun. İsa, “Baba, saat geldi. Oğlun’u yücelt ki, Oğul da seni yüceltsin” derken ne demek istiyordu?`

Dünkü dersimizde insanlar arasındaki çekişme ve karşılıklı etkileşimleriyle Yuhanna Müjdesi’nin dünyevi, insani öyküsünü ele aldık; bu öykü daima İsa’nın kim olduğu ve ne yaptığı ekseninde gelişmektedir. Bugünkü dersimiz ise yine Yuhanna Müjdesi’nde yer alan ilahi, evrensel öykü akışına odaklanmaktadır.

Önsöz bu evrensel öykü akışıyla başlıyor. İsa, evrenin Yaratıcısı, Tanrı’nın ilahi Oğlu olarak takdim ediliyor. Yine, önceden var olmayan ancak sonra varlık kazanan her şey bunu sadece İsa aracılığıyla gerçekleştirmiştir. “Her şey O’nun aracılığıyla var oldu, var olan hiçbir şey O’nsuz olmadı” (Yu. 1:3). Ancak İsa’nın insan olarak beden almasının yüceliğine dikkat çekerek devam ediyor (Yu.1:14). Yuhanna yücelik (doxsa, parlaklık, ihtişam, ün, onur) ve yüceltmek (doxsazō, övmek, onurlandırmak, methetmek, ululamak) sözcüklerini hem insanlar tarafından onurlandırılmak hem de Tanrı tarafından onurlandırılmak ya da yüceltilmek anlamında kullanıyor.

Yuhanna Müjdesi’nde İsa’yı yüceltme düşüncesi O’nun ölüm saati kavramıyla bağlantılıdır (Yu. 2:4, Yu. 7:30, Yu. 8:20, Yu. 12:23-27, Yu. 13:1, Yu. 16:32, Yu. 17:1 ile karşılaştırın). Çarmıh O’nun yücelme saatidir.

Bu düşünce oldukça çelişkilidir, çünkü çarmıha gerilme eski Roma dünyasında en utanç verici ve aşağılayıcı idam yöntemiydi. Bu inanılmaz tezat, yani Tanrı’nın çarmıha gerilmiş olması, insan öyküsünün ilahi olanla iç içe geçtiğini göstermektedir.

İnsani seviyede, İsa acılar içinde öldü, O “Tanrım, Tanrım, beni neden terk ettin?” diye haykıran zayıflık içindeki, hor görülen bir suçluydu. Çarmıhın bu insani, karanlık tarafı özellikle Matta ve Markos müjdelerinde anlatılmıştır (Mat. 27:46, Mar. 15:34).

Öte yandan çarmıhın yüceltici tarafı ise özellikle Luka ve Yuhanna müjdelerinde yer almıştır (Luk. 23:32-47, Yu. 19:25-30). Orası kurtuluşun yeridir, merhametin yeridir, Tanrı Oğlu’nun Kendisini Baba’sına teslim ettiği yerdir.

Ne kadar ironiktir ki, Tanrı’nın en büyük yüceliği, O’nun en büyük utancında açığa çıkmıştır –dünyanın günahlarını Kendi üzerine almak.

`Bizi günahtan kurtarmanın böylesine ağır bir şeyi, Tanrı’nın Kendisinin çarmıha gerilmesini gerektirmiş olmasının ne anlama geldiğini düşünün. Bu, günahın gerçekten ne kadar kötü olduğu konusunda bize ne söylemelidir?`