---
title:  Tekrar Ortaya Çıkan Konular –İnanç/İnançsızlık
date:   16/10/2024
---

`Yuhanna 3:16-21, Yuhanna 9:35-41 ve Yuhanna 12:36-46 ayetlerini okuyun. Bu ayetler önsözde yer alan inanç/inançsızlık konusunu nasıl tekrarlıyor?`

Yuhanna’nın Müjdesi’nde insanlık iki genel gruba ayrılmış gibidir: İsa’ya iman edip O’nu Mesih olarak kabul edenler ve iman etme fırsatına sahip oldukları halde iman etmemeyi tercih edenler.

Öğrencilerin 11’i, yavaş yavaş iman eden Nikodim, kuyudaki kadın ve doğuştan kör olan adam gibileri ilk grupta yer almaktadır. İkinci grupta Ferisiler ve başkâhinler, 5.000 kişiyi doyurma mucizesine şahit olan kişiler ve hatta öğrencilerden biri olan Yahuda yer almaktadır.

İlginçtir ki, isim olarak kullanılan iman/inanç (Grekçe pistis) sözcüğü Yuhanna’nın Müjdesi’nde hiç geçmemektedir. Ancak inanmak fiili (pisteuō) Yeni Ahit’in tamamında toplam 241 kez geçmesine karşın, Yuhanna Müjdesi’nde 98 kez geçmektedir! Bu fiil gerçekten de Yuhanna Müjdesi’nde çok önemli bir motiftir. İsim yerine bu fiilin kullanılması, Hristiyan olmanın çok etkin bir anlamına işaret ediyor olabilir. İsa’ya iman eden biri olmak fiili bir şeydir ve bu sadece bir dizi inançla değil, hayatımızı nasıl yaşadığımızla ifade edilmektedir. Bildiğimiz gibi, iblis de İsa’ya inanmaktadır (bkz. Yak. 2:19).

Yuhanna Müjdesi’nde iki grup arasındaki en büyük fark İsa’yla olan ilişkilerinde ortaya çıkmaktadır. İnananlar ya da iman edenler, İsa onlara karşı çıktığında ya da onları azarladığında bile O’na karşı açık bir tutum sergilerler. İsa’ya gelirler ve kaçmazlar. O, onların üzerinde parlayan Işık’tır. Ve onlar iman ederek, inanarak Tanrı’nın çocukları olurlar.

Öte yandan iman etmeyenler İsa’ya genellikle O’nunla kavga etmek için gelirler. Onlar ışıktan çok karanlığı seven kişiler olarak nitelendirilmektedir. O’nun sözlerini kabul etmesi zor bulurlar ya da O’nun eski gelenekleri çiğnediğini ve beklentilerini karşılamadığını düşünürler. O’nun ışığının kendilerini tartmasına ve yargılamasına izin vermek yerine, O’nu yargılarlar. Elbette bu tutum, din önderlerinde defalarca görülmüştü, onlar ki aslında ulusun ruhsal rehberleri olarak İsa’yı ilk kabul edenler olmalıydılar.

`İsa’nın Mesih olduğunu sadece zihinsel olarak kabul etmek yerine, O’na olan imanınızı ne şekilde hayata geçiriyorsunuz? Aradaki farkı bilmek neden önemlidir? (Bkz. Mat. 7:21-23)`