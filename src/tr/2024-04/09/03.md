---
title:  Sonsuz Yaşam Sözleri
date:   25/11/2024
---

`Yuhanna 6:61-68 ayetlerini okuyun. İsa öğrencilerine kendisini terk edip etmeyeceklerini sorduğunda, Petrus’un cevabı ne anlama geliyordu?`

Petrus’un “sonsuz yaşam” hakkında söyledikleri Yuhanna Müjdesi boyunca işlenen bir konudan yola çıkmaktadır. Sonsuz yaşamla ilgili ifadeler Yuhanna 6. bölümde, 5.000 kişinin doyurulması sırasında yoğun bir şekilde yer almıştır (Yu. 6:27, 40, 47, 54, 68). İsa Kendisinin Yaşam Ekmeği olduğunu söylüyor (Yu. 6:35), yani O’nun yaşamı, ölümü ve dirilişi ebedi kurtuluşun kaynağıdır.

Sonsuz yaşam ifadesi ya da benzerleri Yuhanna Müjdesi’nde en az 17 defa geçmektedir. Bu tabir ruhsal bir varoluşa, ebedi bir varlığın parçası olmaya ya da başka bir uhrevi kavrama işaret etmiyor. Bilakis, mevcut varlığımıza kurtuluş ve anlam getiren hayat verici gücü ve Rabbimiz geri döndüğündeki sonsuz yaşamı ifade ediyor. İsa nasıl beden aldıysa, İsa’nın sözünü ettiği diriliş de zaman ve mekân içinde ve fiziksel bir bedende gerçekleşecektir. Bu ölümden diriliştir, bir zamanlar Aden’de sahip olduğumuz yaşamın yenilenmesidir.

`Sonsuz yaşama nasıl sahip oluruz? Yu. 3:15, 16; Yu.5:24; Yu.6:40, 47; Yu.8:31; Yu.12:46; Yu.20:31.`

Yalnızca iman yoluyla İsa Mesih’in bizim adımıza yaşamak ve ölmek için geldiğine inanabiliriz. Bu iman bize bir armağan olarak gelmektedir, ancak kendimizi İsa’ya teslim etmeyi, tövbe etmeyi ve günahın bağışlanması ve arındırılması için O’nun kanını talep etmeyi bilinçli olarak seçmeliyiz.

İsa Petrus’a onun da ayrılıp ayrılmayacağını sorduğunda, Petrus’un verdiği cevap, “Rab, biz kime gidelim? Sonsuz yaşamın sözleri sendedir” (Yu. 6:68), kurtuluşun easını ve ona nasıl ulaştığımızı özetlemektedir. Kurtuluş felsefeden, tarihten, bilimden, yani herhangi beşeri disiplinden değil, Kendi içinde sonsuz yaşama sahip olan İsa’dan gelmektedir ve O, Kutsal Ruh’a karşılık vererek kurtuluşu kabul edecek olan herkese onu karşılıksız olarak sunmaktadır.

`Sonsuz yaşama sahip olma vaadi buradaki geçici yaşamımıza bakış açımızı nasıl etkiliyor? Onu nasıl görmemiz gerektiğini nasıl etkilemelidir?`