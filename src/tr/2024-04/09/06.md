---
title:  Mahkumiyet
date:   28/11/2024
---

“O’na iman eden yargılanmaz, iman etmeyen ise zaten yargılanmıştır. Çünkü Tanrı’nın biricik Oğlu’nun adına iman etmemiştir . . . Kötülük yapan herkes ışıktan nefret eder ve yaptıkları açığa çıkmasın diye ışığa yaklaşmaz. Ama gerçeği uygulayan kişi… ışığa gelir” (Yu. 3:18-21; Yu. 1:10 ile karşılaştırın).

`İnsanlar neden yargı önüne çıkıyorlar? Yu. 3:18, 36; Yu. 5:24, 38; Yu. 8:24; Yu. 12:47.`

İsa Mesih’i, dünyanın Işığını reddetmek bizi şüpheye ve iblisin ayartmalarına karşı savunmasız bırakmaktadır. Bu, ışıktan karanlığa dönmek demektir.

Havva’ya bahçenin merkezindeki ağaca nasıl yaklaşması gerektiği konusunda ışık verilmişti. Şeytan bu ışığı sorgulaması için onu ayarttı. Havva, sevgi Tanrısı’nın yarattığı canlıları yok etmeyeceği gibi bir mantık yürüterek Tanrı’nın sözünü sınadı. Ayrıca kendi duyularının verdiği bilgilere de güveniyordu. Yılan meyveden yemişti konuşma yetisine sahip olmuştu. Belki de yılan haklıydı. Meyveden yersem, belki Tanrı gibi olabilirim! Havva yılan tarafından kandırılarak ışığa sırtını döndü. Kocası da aynı yolu seçti.

`Matta 4:1-4 ayetlerini okuyun. Mesih ayartı çölünde Şeytan’ın aldatmacalarına karşı koymak için hangi ilkelerden yararlandı?`

Mesih’in elinde, Adem ve Havva’nın, Tufan öncesinde yaşayanların ve Kadeş-Barnea’daki İsraillilerin başvurduğu aynı insani düşünce aracı vardı. Sevgi Tanrısı’nın, Oğlu’nu kırk gün kırk gece boyunca yiyecek ve koruma olmadan neden çölde bıraktığını sorabilirdi. Aynı zamanda Oğul olduğunu kanıtlamaya da kalkışabilirdi –Bu taşları ekmeğe dönüştüreceğim! Ama O, bunun yerine Tanrı’nın Sözü’yle karşılık verdi. Dünyevi düşünce kalıpları yerine göksel düzlemde iş gördü. Pek çok insanın, hatta iman sahibi insanların bile sık sık yaptığı gibi, mantık yürütüp yanlış bir karara varması ne kadar da kolay olurdu.