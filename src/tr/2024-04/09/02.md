---
title:  Yaşam O’ndaydı
date:   24/11/2024
---

Yuhanna 1:1 ayetinde elçi açık bir şekilde İsa’nın Tanrı, ilahi Oğul olduğunu belirtiyor. Dolayısıyla, Yuhanna 1:4 ayetinde ifade edildiği gibi, “Yaşam O’ndaydı ve yaşam insanların ışığıydı” –buradaki yaşam ifadesinden kasıt ilahi yaşam, sonsuz öz varoluş olmalıdır. O Kendi içinde yaşama sahip olduğu için, canını verebilir ve geri alabilir (Yu. 10:17). Ve O içinde yaşamı barındırdığı için, dilediğine yaşam verebilir (Yu. 5:21; Yu. 14:19 ile karşılaştırın).

Buradaki yaşam sözcüğü (zoē) Yuhanna Müjdesi’nde 36 kez geçmektedir, bu da Yeni Ahit’teki kullanımların yaklaşık yüzde 25’ini oluşturmaktadır. Yuhanna 1:4, 5 ayetlerinde, gezegenimizdeki yaşamın kaynağı anlamında kullanılmasının yanı sıra, bu sözcük kurtuluşla da ilişkilendirilmiştir. Yuhanna Müjdesi’nin geri kalanı boyunca bu yaşam kavramı (zoē) genellikle kurtuluş vaadi, sonsuz yaşam anlamında ifade edilmiştir (bkz. Yu. 3:15, 16, 36; Yu. 4:14, 36; Yu. 6:27, 40, 47, 54, 68; Yu. 10:27, 28). Dolayısıyla, yaratılışta yaşam vermiş olan O, aynı zamanda kaybolmuş dünyaya kurtuluşu, sonsuz yaşamı getirendir.

`İsa yeryüzüne neden geldi? Yu. 1:29, Yu. 3:16, Yu. 6:40, Yu. 10:10, Yu. 12:27.`

“Musa çölde yılanı nasıl yukarı kaldırdıysa, İnsanoğlu’nun da öylece yukarı kaldırılması gerekir. Öyle ki, O’na iman eden herkes sonsuz yaşama kavuşsun” (Yu. 3:14, 15).

Tunç yılan, nasıl yılanlar tarafından sokulan İsraillilerin yerini aldıysa, İsa da bizim, yani günah tarafından ezilmiş olan bizlerin yerini almıştır. Biz O’na ait olan yaşama sahip olalım diye, O bizim çekmemiz gereken cezayı üstlenmiştir.

Mesih aynı zamanda yaşama, bol yaşama sahip olmamızı arzulamaktadır (Yu. 10:10). Bu yüzden, “Kendisini kabul edip adına iman edenlerin hepsine Tanrı’nın çocukları olma hakkını verdi. Onlar ne kandan, ne beden ne de insan isteğinden doğdular; tersine, Tanrı’dan doğdular” (Yu. 1:12, 13).

Mesih Baba’yı bize açıklamak üzere geldi. Çünkü “Tanrı’yı hiçbir zaman hiç kimse görmedi. Baba’nın bağrında bulunan ve Tanrı olan biricik Oğul O’nu tanıttı” (Yu. 1:17, 18). İsa’nın karakterini görerek Baba’nın karakterini görebiliriz.

`İsa’nın yaşamından Baba’nın karakteri hakkında ne öğrenebiliriz? Bu açıklama neden bu kadar iyi bir haberdir?`