---
title:  “Efendim… Bu Suyu Bana Ver”
date:   29/10/2024
---

“Üzerinize temiz su dökeceğim, arınacaksınız. Sizi bütün kirliliklerinizden ve putlarınızdan arındıracağım. Size yeni bir yürek verecek, içinize yeni bir ruh koyacağım. İçinizdeki taştan yüreği çıkaracak, size etten bir yürek vereceğim. Ruhumu içinize koyacağım; kurallarımı izlemenizi, buyruklarıma uyup onları uygulamanızı sağlayacağım” (Hez. 36:25-27).

`Hezekiel 36:25-27 ayetleri İsa’nın Nikodim’e ve kuyunun başındaki kadına anlatmaya çalıştığı gerçekleri nasıl yansıtıyor?`

Her iki vakada da İsa bu insanlara ulaşmak için doğal dünyadan benzetmeler kullanmış olsa da, onlara ruhsal gerçeklerle ulaşmaya çalışıyordu.

Her iki kişi de, özellikle de ilk başta, İsa’nın ne demek istediğini anlamamıştı. Nikodim, bir insan nasıl yeniden doğabilir? diye sormuştu. Yani, annesinin rahmine nasıl geri dönebilir? İsa onu açıkça ruhsal hakikate yönlendirmesine rağmen, Nikodim kesinlikle dünyevi ve bedensel bir düzlemde düşünüyordu. Bu kadın da, İsa açıkça ruhsal konulardan bahsetmesine rağmen, O’nun suyla ilgili sözlerini dünyevi anlamda algılamıştı.

Kadın İsa’nın diri su teklifine şöyle karşılık vermişti: “Bu suyu bana ver. Böylece ne susayayım, ne de su çekmek için buraya kadar geleyim” (Yu. 4:15). Muhtemelen İsa’nın sunacağı suyun kuyuya gitme zorunluluğunu ortadan kaldıracağını ve böylece diğer insanlarla karşılaşma olasılığını azaltacağını düşünmüştü. Konuşmanın İsa’nın kadından su istemesinden, kadının İsa’dan su istemesine bu kadar hızla geçiş yapması dikkat çekicidir.

`Yuhanna 4:16 ayetini okuyun. İsa kadının isteğine nasıl karşılık verdi?`

İsa birdenbire tartışmanın konusunu değiştirerek kadına gidip kocasını çağırmasını ve geri gelmesini söyledi. Neden aniden konuyu değiştirdi? Kadının davranışları onun kaçındığını belli ediyordu. İsa onun yüreğini okuyabiliyordu. Şifa bulmak için kendi durumuyla yüzleşmeliydi. “Bu can O’nun vermeyi arzuladığı armağanı almadan önce, kendi günahının farkına varmaya ve Kurtarıcısı’nı tanımaya yönlendirilmeliydi.”—Ellen G. White, Sevgi Öğretmeni, s. 170.