---
title:  İsa’nın İfşası
date:   30/10/2024
---

`Yuhanna 4:16-24 ayetlerini okuyun. İsa bu kadına onun en gizli sırlarını bildiğini göstermek için ne yaptı ve kadın nasıl karşılık verdi?`

Işık doğrudan bakılamayacak kadar göz kamaştırıcıydı. Kadın İsa’nın bir peygamber olduğunu kabul etmesine rağmen, kaçınma davranışı sergilemeye devam etti. İsa’ya, Yahudiler ile Samiriyeliler arasındaki, tapınmak için uygun yer konusundaki dini tartışmayla ilgili bir soru sordu.

İsa cevaben Samiriyelilerin neye tapındıklarını bilmediklerini söyledi. Onların ibadeti Yahudilik ile putperestliğin bir karışımıydı. Yahudiler ise Kendisini açığa vuran Tanrı’ya tapınıyorlardı –bu da bir Samiriyeli için önemli bir kabuldü.

Gerçek Tanrı’ya tapınma herhangi bir mekana bağımlı değildir. Bu nedenle, tapınılacak yer konusundaki tartışma konuyla ilgisizdi. Çünkü Tanrı ruhtur ve O’na tapınanlar bunu ruhta ve gerçekte yapmalıdırlar. Kadın İsa’nın aktardığı yalın gerçeği kabul etti ve daha fazlası için hazırdı.

`Yuhanna 4:25, 26 ayetlerini okuyun. İsa Kim olduğunu kadına nasıl açıkladı?`

Dört Müjde’de de, İsa’nın yargılanmasından önce birisine açıkça Mesih olduğunu söylediği tek yer burasıdır. Ve bunu büyük bir kalabalığa ya da önde gelen bir kişiye değil, Yakup’un kuyusunda tek başına duran, adı belirtilmeyen Samiriyeli bir kadına söylemiştir. O, kendisini dışlanmış ve yalnız hisseden her yalnız ruhla ilgilenmektedir.

İşte İsa, sadece yabancı bir toplumdan olmakla kalmayıp, aynı zamanda pek de yüksek bir ahlaki karaktere sahip olmayan bu kadına Kim olduğunu açıkça ifşa etmişti. Ve kadının en karanlık sırlarını bildiğini ona söyleyerek, bu kadına Kendisine inanması için geçerli bir neden de sunmuştu.

`Bu hikaye, müjdenin neden biz insanların birbirimizle aramızda yarattığımız engelleri yıkması gerektiği konusunda bize ne söylemelidir?`