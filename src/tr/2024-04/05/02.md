---
title:  Karşılaşmanın Gerçekleştiği Yer
date:   27/10/2024
---

`Yuhanna 4:1-4 ayetlerini okuyun. İsa’yı Samiriye’ye götüren meselenin arka planında ne vardı?`

Ferisiler İsa’nın öğrencilerinin Vaftizci Yahya’nın öğrencilerinden daha fazla insanı vaftiz ettiklerini fark ettiler. Bu durum Yahya’nın öğrencileri ile İsa’nın öğrencileri arasında gerginliğe yol açabilirdi. Yahya’nın öğrencileri, anlaşılabilir şekilde, İsa’nın itibarını ve saygınlığını kıskanıyorlardı (Yu. 3:26-30 ile karşılaştırın). Yahya’nın etkileyici yanıtı, kendisinin küçülmesi, İsa’nın ise büyümesi gerektiğiydi (Yu. 3:30). Muhtemelen karşı karşıya gelmekten kaçınmak için, İsa Celile’ye gitmek üzere Yahudiye’den ayrıldı. Samiriye bu iki yerleşim yeri arasındaki en kestirme yolun üzerindeydi, fakat olası tek rota bu değildi. Dindar Yahudiler uzun yolu seçerek doğudan, Perea üzerinden giderlerdi. Fakat İsa’nın Samiriye’de gerçekleştireceği bir görevi vardı.

`Yuhanna 4:5-9 ayetlerini okuyun. İsa bu fırsatı kuyu başındaki kadınla konuşmak için nasıl kullandı?`

Yakup’un kuyusu Şekem’in hemen yakınındaydı, kadının geldiği yer olan Sihar ise yaklaşık bir buçuk kilometre uzaklıktaydı. Öğrencileri yiyecek almak için kente giderken İsa kuyunun kenarında oturdu. Kuyudaki serin sudan yararlanma imkânı yoktu. Kadın su çekmeye geldiğinde, İsa içmek için ondan su istedi.

Yuhanna 3. bölümde, Yahudilerin bir yöneticisi ve bir rabbi olan Nikodim’in İsa’ya gelmek için kendini alçaltması şaşırtıcı bir durumdu. Fark edilmemek için gece gelmişti. Ancak Yuhanna 4. bölümde kadın güpegündüz saklanıyordu, belki de havanın daha serin olduğu sabah saatlerinde ya da günün sonunda gelen diğer kadınlarla temastan kaçınıyordu. Neticede, kadın su almak için neden bu kadar uzun bir yol kat etmişti, hem de günün ortasında, hava sıcakken? Orada her ne sebeple bulunuyor olursa olsun, İsa’yla karşılaşması onun hayatını değiştirecekti.

Bundan sonra hangi sahne gelişiyor? Yahudi bir öğretmen ile itibarı düşük Samiriyeli bir kadın karşılaştırılıyor. Ne büyük bir tezat! Yine de tam da bu ortamda olağanüstü bir karşılaşma gerçekleşiyor.

`Kendi kültürünüzde başkalarına tanıklık etmenizi engelleyebilecek tabulardan bazıları nelerdir? Bunları aşmayı nasıl öğrenebiliriz? Cevabınızı Sebt günü sınıfta paylaşın.`