---
title:  Kuyu Başındaki Kadın
date:   28/10/2024
---

`Yuhanna 4:7-15 ayetlerini okuyun. İsa kadına tanıklık etmeye başlamak için bu karşılaşmadan nasıl faydalanıyor?`

“Yahudiler ile Samiriyeliler arasındaki nefret kadının İsa’ya iyilik teklif etmesine engel oldu; fakat Kurtarıcı bu kalbin anahtarını bulmaya çalışıyordu, böylece ilahî sevgiden doğmuş olan bir incelikle, iyilik teklif etmek yerine iyilik istedi. İyilik teklifi reddedilebilirdi; fakat güven karşıda da güven uyandırır.”—Ellen G. White, Sevgi Öğretmeni, s. 168.

Nikodim’le karşılaştığında olduğu gibi, İsa insanların yüreklerinde ne olduğunu bilmektedir. Bir Yahudi’nin bir Samiriyeli’den böyle bir iyilik istemesine şaşıran kadına yanıt olarak İsa doğrudan konuya girdi. “Eğer sen Tanrı’nın armağanını ve sana, ‘Bana su ver, içeyim’ diyenin kim olduğunu bilseydin, sen O’ndan dilerdin, O da sana yaşam suyunu verirdi” (Yu. 4:10).

Kadının tepkisi, yeniden doğmak konusunda, “Bunlar nasıl olabilir?” (Yu. 3:9) diye soran Nikodim’inkine benziyordu. Kadın, “Efendim” dedi, “Su çekecek bir şeyin yok, kuyu da derin, yaşam suyunu nereden bulacaksın? (Yu. 4:11). Her iki durumda da İsa onları (biri tanınmış bir Yahudi öğretmen; diğeri ise karakterinden şüphe edilen Samiriyeli bir kadın) her ikisinin de işitmesi ve kavraması gereken yüce ruhsal gerçeklere yönlendirdi. Her iki vakada da İsa temelde ikisine de aynı şeyi söyledi: bir ihtida deneyimine ihtiyaçları olduğunu.

`İsa’nın diri su konusundaki açıklamasının Eski Ahit’teki arka planı nedir? (Yer. 2:13, Zek. 14:8).`

Su yaşam için elzemdir; insanlar su olmadan var olamazlar ve bu yüzden su aynı zamanda sonsuz yaşam için de güçlü ve yerinde bir simge olabilir. Bu nedenle İsa şöyle demektedir, “Oysa benim vereceğim sudan içen sonsuza dek susamaz. Benim vereceğim su, içende sonsuz yaşam için fışkıran bir pınar olacak” (Yu. 4:14).

`Yuhanna 7:37, 38 ayetlerini okuyun. İsa bu ayetlerde bize ne söylüyor ve O’nun burada vaat ettiklerini nasıl tecrübe edebiliriz?`