---
title:  Samiriyelilerin Tanıklığı
date:   31/10/2024
---

`Yuhanna 4:27-29 ayetlerini okuyun. Kadın hangi beklenmedik hareketi yapıyor?`

Öğrencilerin gelmesiyle İsa’nın kadınla konuşması yarıda kesildi. İsa’nın bir kadınla konuşmasına şaşırmalarına rağmen O’na soru sormadılar. Bunun yerine O’nu yemek yemeye davet ettiler.

Bu arada kadın su testisini bıraktı ve İsa’yla yaşadıklarını diğer insanlarla paylaşmak için kente doğru yola koyuldu.

`Yuhanna 4:30-42 ayetlerini okuyun. Bu karşılaşmanın ardından neler oldu ve bu olay müjdenin nasıl yayılabileceği konusunda ne öğretiyor?`

İsa’nın ekin biçme konusunda anlattığı hikayenin, kentteki birçok kişinin ihtida etmesi öyküsünü bölmesi garip görünebilir. Ancak Yuhanna İsa’nın olan biteni nasıl algıladığını görmemizi istemektedir. O’nun için Samiriyeli bir kadına kurtuluş tasarısını anlatmak, yemek yemekten çok daha önemliydi. O’nun gayesi ruhları kurtuluşa götürmekti ve bu vesileyle müjdeyi tüm insanlarla, hatta kendileri gibi olmayanlarla bile paylaşmanın ne kadar acil olduğunu öğrencilerine öğretmiş oldu.

Yuhanna Müjdesi’nde pek çok doruk noktası bulunmaktadır. Şüphesiz Yuhanna 4:39-42 ayetlerinde yaşananlar da bunlar arasındadır. Samiriyelilerin çoğu, “Yaptığım her şeyi bana söyledi” (Yu. 4:39) diyerek tanıklık eden kadının tanıklığı sayesinde iman etti.

Samiriyeliler İsa’dan kendileriyle kalmasını istediler. Bunun sonucunda İsa’nın Sözü sayesinde çok daha fazla kişi iman etti. “Bunlar kadına, ‘Bizim iman etmemizin nedeni artık senin sözlerin değil’ diyorlardı. ‘Kendimiz işittik, O’nun gerçekten dünyanın Kurtarıcısı olduğunu biliyoruz’ ” (Yu. 4:42).

`Bu öykü bize bir kişinin bile tanıklığının ne kadar güçlü olabileceği konusunda ne anlatmalıdır? İsa’nın yaşamınızda yaptıkları konusunda siz ne kadar güçlü bir tanıksınız?`