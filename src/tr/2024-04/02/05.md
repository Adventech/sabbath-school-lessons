---
title:  'Kör Adamın İyileştirilmesi: 2. Bölüm'
date:   09/10/2024
---

`Yuhanna 9:17-34 ayetlerini okuyun. Önderler ona hangi soruları sordu ve kör adam nasıl yanıt verdi?`

Yuhanna 9. bölümdeki bu uzun paragraf, İsa’nın sahnedeki baş karakter olmadığı tek bölümdür, ancak tartışmanın konusu kesinlikle O’dur. Tıpkı öyküyü başlatanın günah sorusu olması gibi (Yu. 9:2), Ferisiler de Sebt günü şifa verdiği için İsa’nın günahkâr olduğunu düşündüler (Yu. 9:16, 24) ve iyileşen adama “tamamen günah içinde doğdun” diye iftira attılar (Yu. 9:34).

Burada tuhaf bir ters dönüş meydana geliyor. İsa’ya duyduğu hayranlık ve O’na olan imanı giderek artan kör adam, sadece fiziksel olarak değil, ruhsal olarak da daha fazlasını görmeye başlıyor. Öte yandan Ferisiler ise anlayışlarında giderek daha da körleşiyor, önce İsa konusunda ayrılığa düşüyor (Yu. 9:16), sonra da O’nun nereden geldiğini bilemiyorlar (Yu. 9:29).

Bu arada, bu mucizeyi aktarması Yuhanna’ya bize İsa’nın Kim olduğunu söyleme fırsatı veriyor. Yuhanna 9. bölümdeki belirtiler konusu Müjde’deki diğer bazı konularla kesişmektedir. Yuhanna burada İsa’nın dünyanın Işığı olduğunu tekrar doğruluyor (Yu. 9:5; Yu. 8:12 ile karşılaştırın). Öykü aynı zamanda İsa’nın gizemli kökeniyle de ilgileniyor. O kimdir, nereden gelmiştir, amacı nedir? (Yu. 9:12, 29; Yu. 1:14 ile karşılaştırın). Önceki mucize öykülerinde atıfta bulunulan Musa karakteri bu bölümde de karşımıza çıkıyor (Yu. 9:28, 29; Yu. 5:45, 46 ve Yu. 6:32 ile karşılaştırın). Son olarak da kalabalığın verdiği tepki konusu işleniyor. Bazıları ışık yerine karanlığı severken, diğerleri imanla karşılık veriyor (Yu. 9:16-18, 35-41; Yu. 1:9-16, Yu. 3:16-21, Yu. 6:60-71 ile karşılaştırın).

Burada dehşet verici olan, din önderlerinin ruhsal körlüğüdür. Eskiden kör olan dilenci şöyle diyebiliyor: “Dünya var olalı, bir kimsenin doğuştan kör olan birinin gözlerini açtığı duyulmamıştır. Bu adam Tanrı’dan olmasaydı, hiçbir şey yapamazdı.” (Yu. 9:32, 33). Ancak din önderleri, ulusun ruhsal rehberleri, İsa’yı ilk olarak tanıması ve O’nu Mesih olarak kabul etmesi gerekenler, tüm güçlü kanıtlara rağmen bunu göremiyorlar. Ya da aslında görmek istemiyorlar. Yüreklerimizin bizi nasıl aldatabileceğine dair ne kadar güçlü bir uyarı!

`1 Korintliler 1:26–29 ayetlerini okuyun. Pavlus’un bu ayetlerde yazdıkları Yuhanna’nın yukarıdaki açıklamasıyla nasıl örtüşüyor ve aynı ilke günümüzde bile nasıl geçerlini korumaktadır?`