---
title:  'Kör Adamın İyileştirilmesi: 1. Bölüm'
date:   08/10/2024
---

`Yuhanna 9:1-16 ayetlerini okuyun. Öğrenciler bu adamın körlüğünün sebebinin ne olduğunu düşündüler ve İsa onların yanlış inançlarını nasıl düzeltti?`

Öğrenciler hastalık ile günah arasında bir bağlantı kurmuşlardı. Eski Ahit’in bazı bölümlerinde bu yönde ifadeler bulunmaktadır (Çık. 20:5, 2Kr. 5:15-27, 2Kr. 15:5, 2Ta. 26:16-21 ile karşılaştırın), ancak Eyüp’ün öyküsü her zaman böyle bir bağlantının olup olmadığı konusunda dikkatli olunmasını sağlamış olmalıdır.

İsa, günah ve çekilen acı arasında herhangi bir bağlantı olduğunu inkâr etmeden, ancak mevcut durumda daha yüce bir amaca, şifa vererek Tanrı’nın yüceltilmiş olacağına işaret ederek konuyu açıklığa kavuşturuyor. Bu anlatı Yaratılış öyküsüyle, yani Tanrı’nın ilk insanı yerin toprağından yaratmasıyla (Yar. 2:7), bazı benzerlikler içermektedir; aynı şekilde İsa da kör adama ana rahminde eksik olan şeyi vermek için çamur yapmıştır.

Matta, Markos ve Luka müjdelerinde mucize öyküleri ortak bir kalıp izlemektedir: sorunun açıklanması, hastanın İsa’ya getirilmesi, iyileşme ve iyileşmenin Tanrı’ya övgüyle sunulması.

Yuhanna 9. bölümdeki öyküde bu sıralama Yuhanna 9:7 ayetinde tamamlanıyor. Ancak Yuhanna müjdesinde hep olduğu gibi, mucizenin taşıdığı önem çok daha geniş bir tartışma konusu haline gelerek, şifa bulan adam ile din önderleri arasında uzun bir tartışmaya yol açıyor. Bu dikkat çekici tartışma iç içe geçmiş iki karşıt kavram çifti etrafında şekilleniyor: günah/Tanrı’nın işleri ve körlük/görme yetisi.

Yuhanna, 14. ayete kadar İsa’nın bu iyileştirmeyi Sebt gününde gerçekleştirdiğini ve bunun geleneğe göre (Kutsal Yazılara göre değil) Sebt gününü çiğnemek anlamına geldiğini okuyucuya söylemiyor. Oysa İsa bu nedenle Ferisiler tarafından Sebt Günü’nü çiğneyen biri olarak sayıldı. Ferisiler “Çünkü Şabat Günü’nü tutmuyor” diyerek O’nun Tanrı’dan olmadığı sonucuna vardılar. Ancak bazıları da bir günahkârın böyle işaretler yapabilmesini endişe verici buldu (Yu. 9:16).

Tartışma sonlanmak bir yana dursun, şimdiden bir bölünme ortaya çıkarmıştı. Kör adam İsa’nın kim olduğu konusunda giderek daha açık olurken, din önderleri O’nun gerçekte kim olduğu konusunda giderek daha fazla kafa karışıklığı yaşamakta ya da körleşmekteydi.

`Bu öykü, kendi inançlarımız ve geleneklerimiz yüzünden gözlerimizin önündeki önemli gerçekleri kaçırabilecek kadar kör olma tehlikesi hakkında bize ne söylemelidir?`