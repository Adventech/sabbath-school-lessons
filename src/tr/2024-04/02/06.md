---
title:  Lazar’ın Dirilişi
date:   10/10/2024
---

Yuhanna 11. bölüm kederle doludur –değerli bir dostun hastalığının üzücü haberi (Yu. 11:1-3); öldükten sonra dökülen gözyaşları (Yu. 11:19, 31, 33); kız kardeşlerinin İsa orada olsaydı Lazar’ın ölmeyeceğine dair ağıt yakmaları (Yu. 11:21, 32); ve İsa’nın kendi gözyaşları (Yu. 11:35).

Ancak İsa Lazar’a gitmek üzere yola çıkmakta iki gün gecikmiş (Yu. 11:6), hatta daha önce gitmemiş olmaktan memnun olduğunu belirtmişti (Yu. 11:14, 15). Bu davranışının nedeni katı yüreklilik değildi. Aksine, Tanrı’nın yüceliğini açığa vurmak içindi.

Yuhanna 11:17-27 ayetlerine geldiğimizde Lazar dört gündür ölüydü. Dört gün sonra bedeni çoktan çürümeye başlamış olmalıydı ve Marta’nın dediği gibi, “Rab, o artık kokmuştur, öleli dört gün oldu” (Yu. 11:39). Kuşkusuz İsa’nın gecikmesi, sonrasında gerçekleşen mucizenin daha da şaşırtıcı olmasına yardımcı olmuştu. Çürümeye başlamış bir cesedi diriltmek mi? İsa’nın gerçekten de Bizzat Tanrı olduğuna dair daha başka ne kanıt gösterilebilirdi?

Ve Tanrı olduğu için, başlangıçta yaşamı yaratmış olduğu için, İsa ölüm üzerinde güce sahipti. Bu nedenle, İsa bu fırsatı, yani Lazar’ın ölümünü, Kendisi hakkındaki çok önemli bir gerçeği ortaya çıkarmak için kullandı. “Diriliş ve yaşam Ben’im… Bana iman eden kişi ölse de yaşayacaktır. Yaşayan ve bana iman eden asla ölmeyecek” (Yu. 11:25).

`Yuhanna 11:38-44 ayetlerini okuyun. İsa bu iddiasını destekleyen ne yaptı?`

İsa kör adama görme gücünü vererek (Yu. 9:7) Kendisinin dünyanın Işığı olduğunu nasıl gösterdiyse (Yu. 8:12, Yu. 9:5), burada da Lazar’ı ölümden dirilterek (Yu. 11:43, 44) Diriliş ve Yaşam olduğunu göstermiştir (Yu. 11:25).

Diğer tüm mucizelerinin ötesinde, bu mucize İsa’nın Hayat Veren olduğuna, Tanrı’nın Kendisi olduğuna işaret etmektedir. Yuhanna’nın, İsa’nın Tanrı’nın ilahi Oğlu olduğu ve iman ederek O’nun aracılığıyla yaşama sahip olabileceğimiz savına güçlü bir destek sağlamaktadır (Yu. 20:30, 31).

Ancak, tanık olanların çoğunun iman ettiği (Yu.11:45-54) bu olağanüstü öykünün sonuna geldiğimizde (Yu.11:45), güçlü ama hazin bir ironi ortaya çıkmaktadır. İsa ölüleri diriltebileceğini gösterirken, bu adamlar O’nu öldürerek durdurabileceklerini mi düşünüyorlardı? Tanrı’nın bilgeliği ve kudreti karşısında insanın zayıflığına ne güzel bir örnek!