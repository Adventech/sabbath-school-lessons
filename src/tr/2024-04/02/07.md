---
title:  Ek Çalışma
date:   11/10/2024
---

Ellen G. White, Sevgi Öğretmeni kitabından, 365-378 sayfaları arasındaki “Celile’deki Kriz”; 515-527 sayfaları arasındaki “Lazar, Dışarı Çık!” ve 529-534 sayfaları arasındaki “Yahudi Liderlerin Planları” bölümlerini okuyun.

“İsa’nın dünyaya hayat veren yaşamı O’nun sözündedir. İsa sözüyle hastalıkları iyileştirdi ve cinleri kovdu; sözüyle dalgalı gölü sakinleştirdi ve ölüleri diriltti; insanlar O’nun sözünde güç bulunduğuna tanıklık ettiler. Eski Ahit’in tüm peygamberleri ve öğretmenleri aracılığıyla söylemiş olduğu gibi, Allah’ın sözünü söyledi. Tüm Kutsal Kitap Mesih’in bir tezahürüdür ve Kurtarıcı Kendi izleyicilerinin imanını bu söze dayandırmayı arzuladı. O’nun gözle görünür varlığı yanlarından ayrıldığı zaman bu söz onların güç kaynağı olmalıydı. Öğretmenleri gibi onlar da ‘Tanrı’nın ağzından çıkan her sözle’ yaşamalıydılar. Matta 4:4.

“Fiziksel hayatımızı yiyecekle sürdürdüğümüz gibi, ruhsal hayatımızı da Allah’ın sözüyle sürdürürüz. Her can kendisi için Allah’ın sözünden hayat almalıdır. Beslenmek için kendimiz yememiz gerektiği gibi, sözü de kendimiz için almalıyız. Onu yalnızca başka birinin zihni aracılığıyla almamalıyız. Kutsal Kitap’ı dikkatle inceleyerek, sözünü anlayabilmemiz için Allah’tan Kutsal Ruh’un yardımını dilemeliyiz.”—Ellen G. White, Sevgi Öğretmeni, s. 372, 373.

**Tartışma Soruları**:

`Bu hafta İsa’nın beş bin kişiyi doyurduğunu, doğuştan kör olan bir adamı iyileştirdiğini ve ardından Lazar’ı ölümden dirilttiğini gördük. Her bir vakada İsa tanrısallığına dair güçlü kanıtlar ortaya koydu. Ancak, bu mucizeler ne kadar inanılmaz olsalar da, bölünmeye neden oldular. Kimileri iman ederken, kimileri ise şüpheyle yaklaştı. Bu, güçlü kanıtlarla karşılaştıklarında bile insanların nasıl hâlâ Tanrı’yı inkâr etmeyi seçebildikleri konusunda bize ne öğretiyor?`

`Bu öykülerin hepsi Mesih’in Tanrı’nın ilahi Oğlu olduğuna işaret etmektedir. İsa’ya Kurtarıcı olarak iman etmek için O’nun tanrısallığı neden bu kadar önem taşımaktadır?`

`Korintliler 1:26-29 ayetlerini yeniden okuyun. 21. yüzyılda aynı ilkenin hangi şekillerde işlemekte olduğunu görüyoruz? Hristiyanlar, “insan ölçülerine göre bilge” olanların alay ettiği ve reddettiği, “dünyanın saçma” saydığı hangi şeylere inanıyorlar? Aynı zamanda güçlüleri utandıran neye inanıyoruz?`