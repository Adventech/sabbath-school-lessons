---
title:  “Gerçekten Dünyaya Gelecek Olan Peygamber Budur”
date:   07/10/2024
---

`Yuhanna 6:14, 15, 26-36 ayetlerini okuyun. Halk O’nun gerçekleştirdiği mucizeye nasıl tepki verdi ve İsa onlara Kendisinin Kim olduğunu öğretmek için bunu nasıl kullandı?`

Yahudiler kendilerini Roma İmparatorluğu’nun baskılarından kurtaracak dünyevi bir Mesih beklentisi içindeydiler. Savaşta karşılaşılan en zor işlerden ikisi askerleri beslemek ve yaralılarla ölülere bakmaktır. İsa gerçekleştirdiği mucizelerle her ikisini de yapabileceğini göstermişti.

Ancak İsa’nın geliş nedeni bu değildi ve gerçekleştirdiği mucizelerin amacı da bu değildi. Aslında, beş bin kişinin doyurulması öyküsü İsa’nın Yaşam Ekmeği olduğunun, Tanrı’nın Kendisinin gökten indiğinin ortaya konulması için fırsat sağlamıştı. İsa, “Yaşam ekmeği Ben’im. Bana gelen asla acıkmaz, bana iman eden hiçbir zaman susamaz” demiştir (Yu. 6:35).

Bu, Yuhanna Müjdesi’nde “Ben’im” ifadesinin bir unvanla bağlantılı olduğu yedi “Ben’im” cümlesinden ilkidir (“yaşam ekmeği,” Yu. 6:35; “dünyanın ışığı,” Yu. 8:12; “kapı,” Yu. 10:7, 9; “İyi Çoban,” Yu. 10:11, 14; “diriliş ve yaşam,” Yu. 11:25; “yol, gerçek ve yaşam,” Yu. 14:6; “gerçek asma,” Yu. 15:1, 5). Bunların her biri İsa hakkındaki önemli bir gerçeğe işaret etmektedir. “Ben’im” ifadeleri, Mısır’dan Çıkış 3. bölümde Tanrı’nın Kendisini Musa’ya atalarının Tanrısı BEN’İM diye tanıttığı ayetlere işaret etmektedir. (Yu. 8:58 ile karşılaştırın). O yüce BEN İsa’dır.

Ancak halk tüm bunları gözden kaçırıyordu.

“Kalplerinde hoşnutsuzlukla, ‘İsa onların tanık olduğu gibi pek çok harika işler gerçekleştirebiliyorsa, neden Kendi halkının tümüne sağlık, kuvvet ve zenginlik veremiyor, onları kendilerine zulmedenlerden kurtaramıyor ve onları yücelterek güç ve şeref sahibi kılmıyor?’ diye soruyorlardı. Kendisinin Allah tarafından gönderildiğini iddia etmesinin ve İsrail’in kralı olduğunu reddetmesinin gerçeği, onların bir türlü çözemediği bir sırdı. O’nun dünyasal krallığı reddetmesi yanlış yorumlandı. Birçok kimse, O’nun kendi görevinin ilahi karakterinden şüphe ettiği için iddialarını savunmaya cesaret edemediği sonucuna vardı. Böylece kalplerini inançsızlığa açtılar ve Şeytan’ın ektiği tohum İsa’nın yanlış anlaşılması ve halk tarafından yalnız bırakılması sonucunda kendi ürününü verdi.”—Ellen G. White, Sevgi Öğretmeni, s. 366.

Onlar sonsuz yaşama kadar sürecek olan hakikat yerine maddi çıkarlar peşindeydiler. Bu, dikkatli olmadığımız takdirde hepimizin karşılaşması muhtemel bir tuzaktır.

`Ruhsal olanı kaybetmek pahasına maddi şeylere kapılmaktan nasıl kaçınabiliriz?`