---
title:  Beş Bin Kişinin Doyurulması
date:   06/10/2024
---

Yuhanna 6:4, 5 ayetlerinde elçi, beş bin kişinin doyurulmasının Fısıh Bayramı’na yakın bir zamana denk geldiğini ifade etmek için elinden geleni yapıyor. Fısıh bayramı İsrail’in Mısır’dan kurtuluşunun anılmasıydı. Fısıh kuzusu ilk doğanın öldürülmesinin yerini almıştı. Bu kurban İsa’nın bizim uğrumuzda ölmesini simgeliyordu. Günahlarımız yüzünden hak ettiğimiz ceza çarmıhta bizim yerimize İsa’nın üzerine yüklenmiştir. Fısıh kuzumuz olan Mesih gerçekten de bizim için kurban edilmiştir (1Ko. 5:7).

“Günahın yükünü taşımış, Baba’sının yüzünü yüzünden çevirmesine katlanmış, en sonunda yüreği parçalanmış ve canını vermiştir. Tüm bu fedakârlık, günahkârların kurtulabilmesi için yapılmıştır.”—Ellen G. White, Büyük Mücadele, s. 544.

`Yuhanna 6:1-14 ayetlerini okuyun. Burada İsa ve Musa arasında ne gibi benzerlikler bulunabilir? Yani, İsa burada halka atalarının Musa’nın hizmeti sayesinde kavuştukları kurtuluşu hatırlatacak ne yapmıştır?`

Bu öyküdeki pek çok ayrıntı İsa’yı Mısır’dan Çıkış’taki Musa’yla benzer bir konuma yerleştirmektedir. Olayın Fısıh Bayramı zamanında gerçekleşmesi (Yu. 6:4) Mısır’dan büyük kurtuluşa işaret etmektedir. Musa’nın Sina’ya çıkması gibi İsa da dağa çıkmıştır (Yu. 6:3). İsraillilerin çölde sınanmaları gibi, İsa da Filipus’u sınamıştır (Yu. 6:5, 6). Ekmeklerin çoğaltılması (Yu. 6:11) manayı anımsatmaktadır. Artakalan yiyeceklerin toplanması (Yu. 6:12) İsraillilerin manayı toplamasını hatırlatmaktadır. On iki sepet yemek artığı toplanmıştır (Yu. 6:13), bu sayı İsrail’in on iki oymağıyla aynı sayıdadır. Ve insanlar İsa’nın dünyaya gelecek olan peygamber olduğunu söylemiştir (Yu. 6:14), bu da Yasa’nın Tekrarı 18:15 ayetinde önceden bildirilen Musa “gibi bir peygamber” ifadesiyle benzerlik göstermektedir. Tüm bunlar İsa’nın halkını kurtarmak için gelen yeni Musa olduğuna işaret etmektedir.

Dolayısıyla, Yuhanna İsa’nın sadece belirtiler ve harikalar gerçekleştirdiğini değil, aynı zamanda kendi bağlamlarında Yahudi halkı için özel bir anlamı olması gereken belirtiler ve harikalar gerçekleştirdiğini gösteriyordu. İsa özünde onları Kendi tanrısallığına yönlendiriyordu.

`Yeşaya 53:4-6 ve 1. Petrus 2:24 ayetlerini okuyun. Bu ayetler İsa’nın Tanrı’nın Kuzusu olmasıyla ilgili hangi büyük gerçeği öğretiyor? O’nun tanrısallığı bu gerçekle nasıl bağlantılıdır ve bu gerçek neden bizim bilebileceğimiz en önemli gerçektir?`