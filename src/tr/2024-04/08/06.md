---
title:  Aşağıdan
date:   21/11/2024
---

Yuhanna Müjdesi hakkındaki şu ana kadarki derslerimizde, Yuhanna’nın İsa’nın gerçekten de vaat edilen Mesih, Yahudi halkının özlemle beklediği büyük umut olduğunu nasıl ortaya koyduğunu gördük.

Ancak buna rağmen, halkın manevi rehberleri olan din önderlerinin çoğu, aksine O’nun en büyük düşmanları olmuşlardı.

Peki neden?

`Yuhanna 8:12-30 ayetlerini okuyun. Burada İsa ve bu din önderleri arasındaki ilişki nasıldı? Pek çok kişinin neden O’nu reddettiğini en iyi açıklayan ayetler hangileridir?`

İsa onların ne kendisini ne de Baba’yı tanıdıklarını söylüyor (Yu. 8:19). Her ikisini de tanıyor olmaları gerekirdi, ancak bu adamlar kendilerini kandırıyorlardı. Kendi geleneklerine ve düşüncelerine öylesine kapılmışlardı ki, İsa tam karşılarında durmasını, söylediği onca şeye ve yaptığı onca şeye rağmen –ki bunların hepsi Baba’nın güçlü ifşaatlarıdır– yine de O’nu reddettiler.

İkinci olarak İsa onlara şöyle diyor, “Siz aşağıdansınız, ben yukarıdanım” (Yu. 8:23). Diğer bir deyişle, ne kadar dindar olurlarsa olsunlar, bunlar manevi, iman sahibi kişiler değildiler. “Tanrı yolundaymış gibi” (2Ti 3:5) görünen kişilerdi ama hepsi bu kadardı. Dışarıdan dindar ama içeriden inançsızdılar.

Bu yeni bir şey değildi: “Bu halk bana yaklaşıp ağızlarıyla, dudaklarıyla beni sayar, ama yürekleri benden uzak. Benden korkmaları da insanlardan öğrendikleri buyrukların sonucudur” (Yşa. 29:13). Bu kavram yüzyıllar sonra İsa şu sözleri söylediğinde tekrarlanmıştır “Bana boşuna taparlar. Çünkü öğrettikleri, sadece insan buyruklarıdır” (Mar. 7:7). Onların insan öğretileri, insan buyrukları “bu dünyadandı” ve İsa’nın da dediği gibi, “Ben bu dünyadan değilim” (Yu. 8:23). Bu adamların kendilerini kandırıyor olmaları yeterince kötüydü; asıl trajik olan ise başkalarını da yoldan saptırıyor olmalarıydı, ancak ilginçtir ki Yuhanna bu ayetlerde aktarılan karşılıklı konuşmanın bir sonucu olarak “birçokları O’na iman etti” diye yazmıştır (Yu. 8:30).

Yani, kötü önderliğe rağmen, pek çok Yahudi onların ötesine geçebilmiş ve İsa’nın Kim olduğunu kendi gözleriyle görebilmişti.

`İsa’nın din önderleriyle yaptığı konuşmadan ne gibi dersler çıkarıyorsunuz? Nasıl “aşağıdan” değil de “yukarıdan” olabiliriz ve aradaki farkı nasıl anlayacağız?`