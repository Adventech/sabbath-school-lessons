---
title:  Belirtiler, İşler ve Harikalar
date:   17/11/2024
---

Yuhanna, İsa’nın Mesih olduğuna işaret etmek için başvurduğu belirli mucizelere ilaveten, İsa’nın gösterdiği belirtiler, yaptığı işler ve gerçekleştirdiği harikalar hakkında daha kapsamlı bir değerlendirmeyi de kaleme almıştır.

Belirtiler ve harikalar kendi başlarına İsa’nın Mesih olduğunun kanıtı değildi, çünkü birçok peygamber, hatta bazen sahte peygamberler de mucizeler gerçekleştirmişti. Yuhanna belirtileri kaydetmemişti çünkü bunlar sadece mucize gerçekleştiren bir kişiye işaret ediyordu. Yuhanna’nın hakkında yazdığı belirtiler, İsa’nın Mesih olduğuna işaret eden ve O’nun gerçekten de Baba Tanrı’nın Kendisinden geldiğini gösteren eşsiz niteliklere sahipti.

`Yuhanna 5:17, 20, 36-38 ayetlerini okuyun. Bu ayetler İsa ile Baba Tanrı arasındaki ilişkiyi, özellikle de belirtiler bağlamında nasıl tanımlıyor?`

İsa belirtileri Baba’yla olan yakın çalışma ilişkisini göstermek için kullanıyordu. Onların ikisi bir bütündü. İşler “Baba’nın Bende, Benim de Baba’da olduğumu” gösteriyordu (Yu. 10:38; ayrıca bkz. Yu. 14:10, 11).

İsa’nın gelişinin amacı, Kendisini gönderenin işlerini gerçekleştirmekti, öyle ki bu işler dünyaya açıklanabilsin. Yani, Baba’nın O’nu yapması için gönderdiği işleri yapmak için geldi ve yaptığı işler O’nun Baba’dan geldiğine açıkça tanıklık ediyordu.

Ve buna rağmen daha önce gördüğümüz gibi, güçlü belirtilere ve birçok insanın tanıklığına rağmen, halk yine de inanmamayı seçti.

Din önderleri İsa’ya şu soruyu sordular, “ ‘Bizi daha ne kadar zaman kuşkuda bırakacaksın?... Eğer Mesih isen, bize açıkça söyle.’ İsa onlara şu karşılığı verdi: ‘Size söyledim, ama iman etmiyorsunuz. Babam’ın adıyla yaptığım işler bana tanıklık ediyor’ ” (Yu. 10:24, 25).

İsa doğrudan ortaya çıkıp kendisinin Mesih olduğunu söylemiş olsaydı, O’na karşı koymak için her şeyi deneyen din önderleri O’nun üzerine çullanırlardı. İsa bunu bildiği için daha çok yaptığı işlere işaret etti. Eğer İsa kendisinin Mesih olduğunu söyleseydi, bunu kolaylıkla inkâr etmeye çalışabilirlerdi. Fakat belirtilerini, işlerini ve harikalarını nasıl inkâr edebilirlerdi? Bunlar O’nun Kim olduğuna ve nereden geldiğine dair güçlü tanıklıklardı.

`Bu din önderlerinde gördüğümüz gibi katı yüreklere sahip olmaktan kendimizi nasıl koruyabiliriz? Kendi hayatlarımızda ne şekilde Tanrı’nın işine karşı mücadele ediyor olabiliriz?`