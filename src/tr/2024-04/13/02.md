---
title:  Celile’deki Buluşma
date:   22/12/2024
---

`Yuhanna 21:1-19 ayetlerini okuyun. Burada özellikle Tanrı’nın lütfu ve insan alçak gönüllülüğü konularında hangi can alıcı gerçekler açıklanmaktadır?`

Yuhanna 20. bölüm kitabın yazılış amacının belirtilmesiyle sona eriyor, ki bu da kitabın sonlandırılması için mantıklı bir noktadır, ancak bir bölüm daha bulunmaktadır. 21. bölüm öğrencilerden bazılarının Celile’ye dönmesiyle ve Petrus’un gölde bir gece geçirmeyi önermesiyle başlıyor. Sanki eski günler geri gelmiştir ve öğrenciler eski işleri olan balıkçılığa geri dönmüşlerdir. Ancak o gece hiç balık tutamadılar.

Sabah, kıyıdaki gizemli bir yabancı onlara ağlarını teknenin sağ yanına atmalarını söyledi. Bunun üzerine o kadar çok balık yakaladılar ki ağı çekemediler. Bu, İsa’yla olan hizmetlerinin başlangıcı gibiydi (bkz. Luka 5:1-11). Yuhanna İsa’yı hemen tanıdı ve Petrus’a söyledi, o da derhal suya atlayıp yüzerek kıyıya çıktı.

İsa Petrus’a her biri Efendisi’ne olan sevgisiyle ilgili üç soru sordu. Petrus, İsa çarmıha gerilmeden önce O’nun için canını feda etmeye hazır olduğu hususunda ısrar etmişti (Yu. 13:37). İşte o sırada İsa onun üç kez Kendisini inkâr edeceğini söylemişti (Yu. 13:38). Celile’deki bu buluşmada ise Petrus kendisini değil, İsa’yı referans noktası yaptı: “Ya Rab, sen her şeyi bilirsin, seni sevdiğimi de bilirsin” (Yu. 21:17).

Bazı kişiler İsa’nın Petrus’a soru sorarken (son sefer hariç) sevmek anlamına gelen agapaō fiilini kullandığını ve Petrus’un her zaman (sadece bir arkadaş olarak) sevmek anlamına gelen phileō fiiliyle karşılık verdiğini belirtmektedir. İma ettikleri, Petrus’un daha üstün bir sevgi düzeyine ulaşamamış olduğudur.

Aslında Petrus’un yanıtının odağında alçak gönüllülük bulunmaktaydı. Petrus’un, başarısızlığı her zaman gözünün önünde olduğu için, kendisi adına çok fazla iddiada bulunmaya cesaret edemeyerek, alçak gönüllülükle “daha aşağı seviyede bir ifade” kullanmış olması daha muhtemeldir. İsa’nın onayladığı ve Petrus’un yeniden hizmete dönmesinde hayati önem taşıyan da işte bu alçak gönüllülüktür. Hiç kuşkusuz, alçak gönüllülük hizmet etmek için en önemli vasıflardan biridir, çünkü ancak o zaman odak noktası benlik değil, İsa Mesih olacaktır.

Petrus’un yeniden hizmete alınması ve ilk kilisede önder olarak görev üstlenmesi İsa’nın ölümden dirildiğine dair en güçlü kanıtlardan biridir. Diğer öğrencilerin huzurunda Petrus’u yeniden hizmete döndüren kişi İsa olmasaydı, Petrus’un sahip olduğu itibarı açıklamak zor olurdu.

`Rab’bi tanımak isteyen herkes için alçak gönüllülük neden bu kadar anahtar bir öneme sahiptir? Çarmıhın ışığında, hangimiz gurur duyacak bir şeye sahibiz?`