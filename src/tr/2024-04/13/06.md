---
title:  İsa’da Yaşamak
date:   26/12/2024
---

`Yuhanna 12:32 ayetini okuyun. Bu dikkat çekici ifade İsa Mesih’in yetkisini ne şekilde tanımlamaktadır?`

Bu çeyrekteki derslerimizde gördüğümüz gibi, Yuhanna Müjdesi bizi İsa’ya yaklaştırmaktadır, ama ancak Tanrı’yı tanımaya ve O’nun isteğini yerine getirmeye istekli olduğumuz takdirde. Müjde boyunca, İsa’yla karşılaşan insanlar ya ışığı kabul edip gelişmiş ya da onu reddedip kör olmuşlardır. Nikodim, kuyunun başındaki kadın, saray görevlisi, Beytesta havuzundaki adam, ekmek ve balıkla doyurulan 5,000 kişi, İsa’nın kardeşleri, din önderleri, doğuştan kör olan adam, Meryem ve Marta, Pilatus –hepsi İsa’yla karşılaşmış ve O’nun sunduğu gerçek ve ışık karşısında seçimlerini yapmışlardır.

Aşağının ilahiyatı, Tanrı’nın varlığını ve niteliğini saptamak ve sorgulamak üzere insani akıl yürütmelerle yola çıkmaktadır. Kusurlu, düşmüş, önyargılı olan beşeri bakış açısı, kutsal, kusursuz, her şeyi bilen İlahi olanın önüne geçmektedir. İnsan bilgeliğinin Tanrısal olanın yerine geçmeye çalışarak dünyaya sahte tapınmayı dayatmaya kalkıştığı geçmişte olduğu ve gelecekte de olacağı gibi (bkz. Va. 14:1-12), aşağının ilahiyatı mutlaka insanları yoldan saptıracaktır.

`Yuhanna 15:1-11 ayetlerini okuyun. Ruhsal gelişimin ve sağlığın sırrı nedir?`

İşin sırrı İsa’ya bağlı kalmaktır. O, Tanrı Sözü, Yaşam Ekmeği, dünyanın Işığı, koyunların Kapısı, İyi Çoban, Diriliş ve Yaşam, Yol, Gerçek ve Yaşam ve Gerçek Asmadır.

Tanrılığın Üyeleri ve onların Sözü olan Kutsal Kitap mıknatıs gibidir. Karşı konulmadığı takdirde bizi kendilerine çekeceklerdir. “Tanrı’nın sesi, Sözü aracılığıyla bizimle konuşuyor ve duyacağımız başka birçok ses de var; fakat Mesih, İşte Mesih ya da Mesih orada diyen bu seslere karşı dikkatli olmamız gerektiğini söylemişti. O halde, her şeyi Kutsal Yazılar’a dayandırmadığımız takdirde, onların gerçeğe sahip olmadıklarını nasıl bilebiliriz?”—Ellen G. White, The Advent Review and Sabbath Herald, 3 Nisan 1888. O zaman, kendi görüşlerimizi Tanrı’nın Sözü’nde sunulanlara tabi kılmalıyız.