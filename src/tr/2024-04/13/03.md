---
title:  Gözümüzü İsa’ya Dikmek
date:   23/12/2024
---

`Yuhanna 21:20-22 ayetlerini okuyun. Petrus’u yanlış yola sürükleyen hangi soruydu? İsa bu yolu nasıl düzeltti?`

İsa Petrus’u hizmete henüz geri almış ve ona, “Ardımdan gel” demişti (Yu. 21:19). Burada söz konusu olan muhtemelen sahilde İsa’yı gerçekten takip etmekti. Çünkü Petrus dönüp Yuhanna’nın da İsa’nın ardından geldiğini gördü ve Yuhanna hakkında sorular sordu. “Ya Rab, ya bu ne olacak?” (Yu. 21:21).

İsa Petrus’u hizmete yeniden alırken, onun nasıl öleceğini de önceden bildirdi (Yu. 21:18). Petrus’un Yuhanna’nın nasıl öleceğini de merak ettiği anlaşılıyor. İsa Petrus’un dikkatini başka bir öğrencisine ne olacağı konusunda endişelenmeye değil, Kendisini izleme meselesine yönlendirdi.

`Yuhanna 21:23-25 ayetlerini okuyun. İsa’nın sözleri nasıl yanlış anlaşıldı? Elçi Yuhanna bu yanlış anlaşılmayı nasıl düzeltti?`

İnsanlar İsa’nın şu sözleriyle ne demek istediğini yanlış anladılar: “Ben gelinceye dek onun yaşamasını istiyorsam, bundan sana ne?... Sen ardımdan gel!” (Yu. 21:22). Bunun, İsa’nın Yuhanna ölmeden önce geri döneceği anlamına geldiğini sandılar. Zaman geçtikçe ve Yuhanna yaşlandıkça, ölürse (ki elbette öldü) ve İsa geri dönmemişse bu bir sorun haline gelecekti. Yuhanna bu yanlış anlamayı düzelterek, bunun olacaklarla ilgili bir peygamberlik sözü değil, İsa’nın ne istediğiyle ilgili bir mesele olduğunu belirtmiştir.

Diğer insanlar yerine İsa’ya odaklanma düşüncesi, bu haftanın dersinin geri kalanına yönelik güçlü bir başlangıçtır. Kurtarıcımız yalnızca ve yalnızca İsa’dır. İnsanlar kaçınılmaz olarak sizi hayal kırıklığına uğratacak, hatta belki de incitecektir.

Salı gününden Perşembe gününe kadar üzerinde duracağımız gerçekler, diğer insanların bize sağlayabileceği yardım, öğüt ve rehberliğe aldırmaksızın, yegane Efendimiz ve Rehberimiz olması gereken İsa’yı tanımak ve O’nun ardından gitmek amacıyla Tanrı’nın Sözü’nü anlama konusunu ele alacaktır.

`Örnek aldığınız diğer kişiler sizi ne sıklıkla hayal kırıklığına uğrattı? Ne kadar acı olursa olsun, bu tecrübeden ne gibi dersler çıkardınız?`