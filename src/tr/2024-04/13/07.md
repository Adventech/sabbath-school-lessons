---
title:  Ek Çalışma
date:   27/12/2024
---

Tanrı’nın bakış açısı insanların bakış açısından muazzam derecede farklıdır. Tanrı Kendi bakış açısını O’nun Sözü olan Kutsal Kitap aracılığıyla Kutsal Ruh’un gücüyle bizimle paylaşmaktadır. Karanlıkta yürümeyi istemek ya da Söz’de açıklandığı şekliyle İsa Mesih’ten gelen ışığı kabul etmek bizim kendi seçimimizdir.

Bu seçimin ayrılmaz bir unsuru da Tanrı’nın Oğlu ve insanlığın Kurtarıcısı olan İsa Mesih’e kişisel olarak teslim olmamızdır. Kutsal Ruh’un gücü aracılığıyla, Baba Tanrı –İsa’nın yaşamında, ölümünde ve dirilişinde– sevgisinin derinliğini bize açıklamıştır. Ve İsa hakkında bilgi sahibiyiz çünkü O’nun yaşamı, ölümü ve dirilişi Tanrı’nın Sözü’nde yazıya geçirilmiştir.

“Allah’ın melekleri sürekli gökyüzünden yeryüzüne inerler ve yeryüzünden gökyüzüne çıkarlar. İsa’nın hastalar ve acı çekenler için yaptığı mucizeler, meleklerin yardımıyla Allah’ın gücü tarafından yapılmıştır. Allah’tan her kutsamayı, O’nun gökyüzü elçilerinin yardımıyla ve İsa’nın vasıtasıyla alırız. İnsan özdeşliğini alan Kurtarıcımız, ilahiliğiyle Allah’a sımsıkı bağlı olarak tüm ilgi ve sevgisini Adem’in günahkar çocuklarına sunar ve onlarla bütünleşir. Böylece Allah’ın insanlarla, insanların da Allah’la iletişim kurmasında aracı olur.”—Ellen G. White, Sevgi Öğretmeni, s. 127.

**Tartışma Soruları**:

`Yuhanna kitabındaki tüm öyküler arasında hangisi Tanrı’nın sevgisi ve karakteri hakkında size en yüksek sesle konuşuyor? Bu öyküyü neden bu kadar etkileyici bulduğunuzu sınıfınızla paylaşın.`

`Nesnel anlamda, gerçeği aramak için nasıl bir yol izlenmelidir?`

`Gerçeğin belirleyicisi olarak benliğimizi bir kenara bırakmak neden çoğu zaman zordur? Bunu bütünüyle başarabilir miyiz, yoksa insanlığımız bir dereceye kadar Kutsal Yazılara bakışımızı etkilemeye devam edecek mi? Neden bu gerçeği fark etmek zorundayız ve alçak gönüllülük önyargılarımızı Tanrı’nın Sözü’ne teslim etmemize nasıl yardımcı olabilir?`

`Batı Hristiyanlığının tarihi, Tanrı’nın Sözü insanların siyasetine ve önyargılarına tabi kılındığında neler olduğuna dair korkunç örneklerle doludur. Bu örneklerden bazıları nelerdir ve günümüzde beşerî bakış açılarının Kutsal Kitap’ı “yorumlamak” için baskın ölçüt haline gelmesinin ne kadar tehlikeli olduğu konusunda bunlardan nasıl dersler çıkarabiliriz?`

`Yuhanna Müjdesi’nin büyük resmini kendi sözcüklerinizle özetleyin. Müjde’nin bugün bize verdiği temel mesaj nedir?`