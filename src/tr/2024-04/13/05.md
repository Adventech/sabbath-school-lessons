---
title:  Yukarının İlahiyatı mı Aşağının İlahiyatı mı?
date:   25/12/2024
---

`Yuhanna 4:46-54 ayetlerini okuyun. Saray memurunu İsa’ya getiren sorun neydi ve bu sorunun altında yatan asıl mesele neydi?`

Bu adam İsa’ya, dünyanın Işığı’na geliyordu, ancak sadece İsa çocuğunu iyileştirirse iman etmeye karar vermişti. Bu adamın ilahiyatının “aşağının ilahiyatı” olduğunu söyleyebiliriz. Aşağının ilahiyatı Tanrı ve O’nun Sözü için kurallar ve ölçütler koyar. İnsanların fikirleri, ne kadar kusurlu, ne kadar sınırlı ve ne kadar öznel olsalar da, insanların Tanrı’nın Sözü’nü nasıl yorumlayacakları konusunda mutlak yetkili haline gelmiştir. Bu içine düşülebilecek çok tehlikeli bir tuzaktır!

Öte yandan, “yukarının” ilahiyatı, ilk olarak Tanrı’ya ve O’nun Sözü’ne imanla karşılık verir (Yu. 4:48; Yu. 6:14, 15; 2Ti. 3:16). Kutsal Kitap imanla kabul edildiğinde, kendi kendisinin yorumcusu olur. Kutsal Yazı’yı anlamanın ve yorumlamanın rehberi çağın felsefesi değil, Kutsal Yazı’nın dünya görüşüdür. İnsanların görüşleri Tanrı’nın Sözü’ne tabi olmalı ve ona boyun eğmelidir, tersi değil.

İsa’nın sözlerine iman etmek istiyorsak, Kutsal Yazı’nın sözlerine iman etmeliyiz (Yu. 5:46, 47). “Eğer benim sözüme bağlı kalırsanız, gerçekten öğrencilerim olursunuz” (Yu. 8:31). Tanrı’nın Sözü’nden şüphe edersek, O’nun Sözü içimizde yaşayamaz (Yu. 5:38). “Beni reddeden ve sözlerimi kabul etmeyen kişiyi yargılayacak biri var. O kişiyi son günde yargılayacak olan, söylediğim sözdür. Çünkü ben kendiliğimden konuşmadım. Beni gönderen Baba’nın kendisi ne söylemem ve ne konuşmam gerektiğini bana buyurdu” (Yu. 12:48, 49).

Tanrı’nın Sözü’nü duymak, edilgen bir şekilde bilgi edinmekten daha fazlasıdır. Aynı zamanda Tanrı’nın isteğini yerine getirmek anlamına gelmektedir. Bu da Söz’ü duymanın etkin yanıtıdır. “Eğer bir kimse Tanrı’nın isteğini yerine getirmek istiyorsa, bu öğretinin Tanrı’dan mı olduğunu, yoksa kendiliğimden mi konuştuğumu bilecektir” (Yu. 7:17).

Tanrı’nın Sözü’nü duymak ve yapmak da O’na duyulan sevginin bir ifadesidir. “Beni seven sözüme uyar, Babam da onu sever. Biz de ona gelir, onunla birlikte yaşarız” (Yu. 14:23).

`İsa’ya duyduğumuz sevgi ile itaat arasındaki ilişki nedir? Sevgiye dayanmayan her türlü “itaat” neden yasacılık olma tehlikesiyle karşı karşıyadır?`