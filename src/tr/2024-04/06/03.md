---
title:  Yeni Bir Mesih Anlayışı
date:   04/11/2024
---

`Yuhanna 1:32-36 ayetlerini okuyun. Vaftizci Yahya burada İsa hakkında, halkın uzun zamandır beklenilen Mesih konusunda ummadıkları neyi söylüyor?`

Yahudiler kendilerini Roma’nın yönetiminden kurtaracak bir Mesih’in gelmesini ümit ediyorlardı. Uzun süredir baskı altında yaşamakta olan Yahudiler, Mesih’in sadece Roma’yı yıkmakla kalmayacağına, aynı zamanda kendi uluslarından büyük ve güçlü bir devlet kuracağına inanıyorlardı. Ne var ki, Yuhanna’nın İsa’yı “Tanrı Kuzusu” diye niteleyen sözleri, doğrudan O’nun kefaret edici kurbanlığına işaret etse de, muhtemelen halkın çoğunluğu tarafından yanlış anlaşılmıştı. Onun neyden bahsettiğini hiç bilmiyor olabilirlerdi.

Bu nedenle, Yuhanna Müjde’siyle onların Mesih anlayışlarını değiştirmek istedi, böylece gelecek olan Kral’la ve ne yapacağıyla ilgili peygamberlik sözlerinin İsa’da tamamlandığını anlayabileceklerdi. O siyasi ve askeri bir önder olarak değil, dünyanın günahları için Kendisini kurban olarak sunmak üzere gelmişti. O’nun gayesi buydu. Ancak bundan sonra, her şey tamamlandığında, nihai krallık gelecekti (bkz. Dan. 7:18).

“Yahya, Vaftizi sırasında İsa’dan Allah’ın Kuzusu olarak söz ettiğinde, Mesih’in hizmeti yeni bir boyut kazandı. Peygamberin düşünceleri, Yeşaya’nın sözlerine yöneldi: ‘O, boğazlanacak Kuzu gibi getirildi.’ Yeşaya 53:7.”—Ellen G. White, Sevgi Öğretmeni, s. 120.

Yuhanna 1:31 ayetinde, Yahya “Ben O’nu tanımıyordum” diyor. Peki, o zaman Yahya İsa’nın Mesih olduğunu nasıl öğrenmişti? Yanıt şudur: Yahya’yı gönderen Rab daha önce ona şöyle demişti, “ ‘Ruh’un kimin üzerine inip durduğunu görürsen, Kutsal Ruh’la vaftiz eden O’dur’… Ben de gördüm ve ‘Tanrı’nın Oğlu budur’ diye tanıklık ettim” (Yu. 1:33, 34). Başka bir deyişle, Tanrı Yahya’ya İsa’nın Mesih olduğunu bildirmişti.

“Oysa Mesih… Tanrı’nın gücü ve Tanrı’nın bilgeliğidir” (1Ko. 1:24). İsa’nın Mesih olduğuna dair bilgi, O’nun Ruhu’nun ikna edici gücü vasıtasıyla Tanrı’nın Kendisinden gelmektedir. Bu konu Yuhanna’da sık sık karşımıza çıkmaktadır. Kurtuluş dünyevi felsefeyle, bilimle ya da yüksek öğrenimle sağlanmaz. O, İsa’ya iman ve itaat ederek teslim olmuş bir yüreğe yalnızca Tanrı’dan gelir.

`Kefaret kurbanımız olan İsa’yla ilgili gerçek bize açıklanmamış olsaydı bunu nasıl bilebilirdik? O halde Kutsal Kitap’ı ve onun İsa hakkında öğrettiklerini bilmek neden bu kadar önemlidir?`