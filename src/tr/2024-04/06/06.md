---
title:  Kalabalığın Tanıklığı
date:   07/11/2024
---

“Bayramın son ve en önemli günü İsa ayağa kalktı, yüksek sesle şöyle dedi: ‘Bir kimse susamışsa bana gelsin, içsin. Kutsal Yazı’da dendiği gibi, bana iman edenin ‘içinden diri su ırmakları akacaktır’” (Yu. 7:37, 38).

Yuhanna, pek çok kez İsa’nın Kendisinin, Kim olduğu ve ne yapmak üzere geldiği konularında cesur açıklamalar yaptığını yazmıştır.

Yukarıda Yuhanna 7:37, 38 ayetlerinden aktarılan cümleler İsa’nın Kendisi ve Kendisine gelen her kişiye yapacakları konusunda söylediklerine bir başka örnektir. Bunlar da hayret verici iddialardı.

`İsa Çardak Bayramı’na katılan Yahudilere konuştuğunda, kalabalıktaki birçok kişi ne tepki verdi? Yuhanna 7:37-53.`

Bazıları O’nun Musa’nın uzun zaman önceden bildirdiği gibi bir Peygamber olduğunu söyledi (bkz. Yas. 18:15-19). Diğerleri ise O’nun Mesih olduğunu düşünüyordu. Ancak bu, Mesih’in Celile’den olamayacağı, Davut soyundan olması ve Beytlehem’de doğması gerektiği iddialarını beraberinde getirdi –bunların hepsi İsa için doğruydu (Mat. 1-2 ile karşılaştırın), ancak çoğu kişinin bunu bilmediği anlaşılıyordu!

O’nu tutuklayan görevliler bile sözlerinin etkileyiciliği karşısında şaşkına dönmüşlerdi. Ferisiler görevlilere başka bir soruyla karşılık verdiler. “Önderlerden ya da Ferisiler’den O’na iman eden oldu mu hiç?” (Yu. 7:48). Ferisilerin bu sorusu Yuhanna’ya, O’nunla tanıştıktan sonra İsa’yı onların entrikalarından korumaya çalışan Nikodim’i tekrar devreye sokma fırsatı verdi. “Yasamıza göre, bir adamı dinlemeden, ne yaptığını öğrenmeden onu yargılamak doğru mu?” (Yu. 7:51).

Nikodim İsa’yı Mesih olarak kabul etmiş miydi? Bu sahne kabul etmiş olduğunu kanıtlamasa da, bu davranışı ve İsa öldükten sonra yaptıkları düşünüldüğünde (bkz. Yu. 19:39, 40), Kutsal Kitap bize Nikodim’in gerçekten de İsa’ya iman ettiğine dair sağlam kanıtlar sunmaktadır.

Yani sorularının yanıtı şuydu: Evet, gerçekten de sonuçta Ferisilerden biri O’na iman etmişti.

`Yuhanna 7:49 ayetini okuyun. Önderler İsa’nın ardından giden kitleleri küçümsediklerini gösteren ne söylüyorlardı? Burada bizim için nasıl bir ders olabilir?`