---
title:  'Canın Alçak Gönüllülüğü: Vaftizci Yahya Yeniden Tanıklık Ediyor'
date:   03/11/2024
---

2\. derste, Vaftizci Yahya’nın tanıklığının ilk öğrencileri, yani Andreas, Yuhanna, Petrus, Filipus ve Natanel’i İsa’ya nasıl getirdiğini incelemiştik. Vaftizci Yahya’nın tanıklık ettikten sonra sahneden çekilmesi beklenirdi. Ancak Yuhanna Müjdesi’nde birkaç kez daha ortaya çıkıyor.

`Yuhanna 3:25-36 ayetlerini okuyun. Vaftizci Yahya kendisini İsa’yla nasıl karşılaştırıyor?`

Vaftizci Yahya’nın öğrencileri ile adı belirtilmeyen bir Yahudi arasında arınma konusunda bir tartışma çıkmıştı, bu muhtemelen vaftizin etkisi konusunda bir tartışmaydı (Mar. 1:4, 5 ayetleriyle karşılaştırın). İlginçtir ki, öğrencileri sorunu çözmek için Yahya’ya geldiklerinde, “O vaftiz ediyor, herkes de O’na gidiyor” diyerek İsa’yı gündeme getirdiler (Yu. 3:26). Satır aralarını okumak zor değil: İsa’yı kıskanıyorlardı –efendileri için kıskanıyorlardı ve kendileri için de kıskanıyorlardı.

Yahya’nın bu kıskançlığa kendini kaptırması çok kolay olurdu, ancak öyle olmadı, çünkü o görevinin ne olduğunu biliyordu. Bunun yerine, öğrencilerine asla Mesih olduğunu iddia etmediğini hatırlattı. Aksine, Yahya Mesih’e işaret etmek, O’nun yolunu hazırlamak ve O’nun hakkında tanıklık etmek için gelmişti (Yu. 1:6-8).

Bir düğün benzetmesi kullanarak, kendisini güveyin dostu, İsa’yı da güvey olarak tanımladı. Gelin, Tanrı’nın halkı olacaktı (Hos. 2:16-23, Yşa. 62:1-5 ile karşılaştırın). Sonra da Yahya’nın gerçek büyüklüğünü gösteren sözlerle, “O büyümeli bense küçülmeliyim” dedi (Yu. 3:30).

Yuhanna 3:31-36 ayetlerinde İsa ve Yahya arasındaki karşılaştırma sürdürülerek, Mesih’in habercisinden üstün olduğu belirtiliyor. Yahya’nın tanıklığının İsa’yı işaret etmesiyle, tanıklık kavramı tekrar vurgulanıyor. Bu tanıklığı kabul edip İsa’ya iman edenler sonsuz yaşama sahip olacaklardır. O’nu kabul etmeyenler ise Tanrı’nın gazabı altında kalacaklardır. Metinde söylenen budur. Tanrı dünyayı sevmektedir ve dünyayı kurtarması için Oğlu’nu göndermiştir (Yu. 3:16, 17). Ancak kendilerine sunulan armağanı reddedenler kendi günahlarının cezasını çekmek zorunda kalacaklardır ve o ceza ebedi ölümdür.

`Hem Tanrı’nın hem de insanların karşısında alçak gönüllü olma dersini nasıl öğrenebiliriz? Yuhanna’nın buradaki örneğinden canın alçaltılması konusunda ne öğrenebiliriz?`