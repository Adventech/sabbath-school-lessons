---
title:  Kabul ve Ret
date:   05/11/2024
---

2\. derste Yuhanna 6. bölümdeki 5.000 kişinin doyurulması olayını incelemiştik, ancak öykünün son bölümünü burada ele almak üzere anlatmamıştık.

`Yuhanna 6:51-71 ayetlerini okuyun. İsa insanların kabul etmekte zorlandığı ne söyledi?`

İsa’nın az önce mucizevi bir şekilde doyurduğu halk O’nu kral ilan etmeye hazırdı (Yu. 6:1-15). Fakat daha sonra Kefernahum havrasında onlarla konuşurken, “Yaşam ekmeği Ben’im” diyerek mucizenin ruhsal manasını açıkladı (Yu. 6:35). Bu ekmeğin, dünyanın yaşaması için verdiği Kendi bedeni olduğunu daha ayrıntılı bir biçimde açıkladı (Yu. 6:51).

Bu ifadeler kalabalığın gözlerini İsa’nın onların dünyadaki kralları olmayacağı gerçeğine açtı. O, dünyevi düşüncenin ürettiği kalıba uymuyordu. İsa’yı Mesih olarak tanıyıp kabul edebilmeleri için düşünce biçimlerini değiştirecek olan ihtidayı reddettiler. Öğrencilerinin çoğu bu aşamada O’nu terk etti (Yu. 6:66).

İnsani açıdan bakıldığında, bu durum İsa için zor olmuş olmalıdır. Kalabalığın onayını kazanmak memnuniyet vericidir. Kim sevilmek istemez ki? Ancak pek çok kişinin vazgeçtiğini ve kişinin ilkelerini sorguladığını görmek de doğal olarak cesaret kırıcıdır. Kalabalıkların orayı terk ettiğini gören İsa, yakın çevresindeki Onikiler’e de ayrılmak isteyip istemediklerini sordu.

İşte o anda Petrus, İsa’nın hem sahip olduklarına hem de Kim olduğuna dair bir başka tanıklık olan şaşırtıcı ikrarını gerçekleştirdi. “Rab, biz kime gidelim? Sonsuz yaşamın sözleri sendedir. İman ediyor ve biliyoruz ki, sen Tanrı’nın Kutsalı’sın” (Yu. 6:68, 69).

Öğrenciler birkaç yıldır İsa’yla birlikteydiler, O’nunla yolculuk ediyor, mucizelerini görüyor ve vaazlarını dinliyorlardı. Tecrübelerine dayanarak O’nunla kıyaslanabilecek başka hiç kimsenin olmadığını biliyorlardı. Bazı koşullar ne kadar olağandışı olursa olsun, O’nun geliş amacını hâlâ bir hayli yanlış anlamış olsalar da, bu adamın Mesih olduğu inancı üzerlerine yerleşmişti. Ancak O’nun ölümünden ve dirilişinden sonra İsa’nın neden geldiğini anlamaya başladılar.

`Bu öyküden çoğunluğun genellikle yanılgı içinde olduğu gerçeği hakkında ne öğrenebiliriz? Özellikle de inancımızın çoğunluk tarafından –Hristiyanların çoğunluğu tarafından bile– hoş karşılanmayan yönleri söz konusu olduğunda bunu neden hatırlamalıyız?`