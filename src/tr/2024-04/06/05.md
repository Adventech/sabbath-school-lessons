---
title:  Baba’nın Tanıklığı
date:   06/11/2024
---

Yuhanna Müjdesi Söz’ün (logos) Tanrı’yla, yani Baba Tanrı’yla birlikte olduğunu söyleyerek başlıyor (Yu. 1:1). Söz beden aldığında, Ruh İsa’nın vaftizinde O’nun üzerinde durarak O’nun hakkında tanıklık etmiştir (Yu. 1:32-34). Fakat Baba da İsa’nın yeryüzündeki hizmeti sırasında O’nun hakkında tanıklık etmiştir.

`Yuhanna 5:36-38 ayetlerini okuyun. İsa burada Baba hakkında ne söylüyor?`

İsa Baba’yı yaptığı işler ve mucizelerle ilişkilendiriyor. O’nu gönderenin Baba olduğu ve ayrıca O’nun hakkında tanıklık ettiği konusunda çok açık.

`Matta 3:17, Matta 17:5, Markos 1:11 ve Luka 3:22 ayetlerini okuyun (ayrıca 2Pe. 1:17, 18 ayetlerine bakın). Baba İsa hakkında ne söylüyor?`

İsa’nın vaftizinde Baba ve Ruh, İsa’nın hizmetinin başlangıcı olan bu önemli olayı, İsa’nın hizmetinin başlangıcını belirtmek üzere Oğul’a katıldılar. Baba, İsa’nın sevgili Oğlu olduğunu ve O’ndan hoşnut olduğunu ifade etti. Ancak, Mesih’in hizmetinde çok önemli bir anda, Baba bir kez daha konuştu, bu kez Yuhanna Müjdesi’nde yazıya geçirildi.

O’nun hizmetinin son günlerinde olaylar bir doruk noktasına ulaşmak üzereydi. İsa’yı durdurmayı başaramayan din önderleri (bkz. Yu. 12:19), O’nun ölmesini artık her zamankinden daha çok istiyorlardı. Özellikle Lazar’ı ölümden dirilttiğini görenlerin tanıklığını (Yu. 12:17, 18) duyan gittikçe daha çok kişi İsa’nın ardından gitmeye başladıkça, kalabalıklar O’nu coşkuyla karşılıyordu. Bayram için orada bulunan Grekler bile İsa’yı görmek istiyorlardı.

Bu aşamada, İsa’nın Yuhanna 12:28 ayetindeki “Baba, adını yücelt” sözlerine karşılık olarak, Baba gökten tekrar şöyle konuştu: “Adımı yücelttim ve yine yücelteceğim” (Yu.12:28).

Daha önce görmüş olduğumuz gibi, İsa’nın yüceltildiği zaman çarmıhtır. Dolayısıyla, Baba’nın İsa hakkındaki tanıklığı, Tanrı Kuzusu’nun dünyanın günahları için sunulduğu büyük kurbanlığa işaret etmektedir. Bu, O’nun yeryüzündeki hizmetinin doruk noktasıdır. O’nun bizim yerimize ölmüş olması tüm günahlarımızın cezasını ödemiştir ve O’nun sayesinde, iman yoluyla, asla bu cezayla kendimiz yüzleşmek zorunda değiliz.