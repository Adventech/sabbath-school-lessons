---
title:  İsa ve Meryem
date:   19/12/2024
---

`Yuhanna 20:11-13 ayetlerini okuyun. Burada Mecdelli Meryem’in boş mezarın ne anlama geldiğini neden hâlâ anlamadığını gösteren ne oluyor?`

Bundan önceki ayetlerde Meryem’den en son Petrus ve Yuhanna’ya boş mezarı haber verirken bahsedilmişti (Yu. 20:2). Onlar koşarak mezara gitmiş ve Meryem de bir süre sonra oraya geri dönmüştü. Petrus ve Yuhanna mezarı inceledikten sonra oradan ayrıldılar. Ancak Meryem geri döndü ve orada kalıp ağlamaya başladı. Şüphesiz son birkaç gün boyunca çok ağlamıştı. Ve şimdi bir de bu mu? Eğilip içeri baktı.

Beyazlar giymiş iki meleğin mezarda, İsa’nın bedeninin yattığı yerde oturduğunu görünce şaşkına döndü. Ona, “Kadın, niçin ağlıyorsun?” diye sordular (Yu. 20:13). Meryem kederli bir şekilde, Rabbini alıp götürdüklerini ve O’nu nereye koyduklarını bilmediğini söyledi.

`Yuhanna 20:14-18 ayetlerini okuyun. Meryem için her şeyi değiştiren ne oldu?`

Meryem gözyaşları içinde arkasını döndü ve orada birinin durduğunu gördü. Yabancı, Meleklerin sözlerine benzer sözlerle şöyle sordu: “Kadın, niçin ağlıyorsun?... Kimi arıyorsun?” (Yu. 20:15). Meryem konuştuğu kişinin bahçıvan olduğunu düşündü ve İsa’nın cesedini bulmak için ondan yardım istedi.

Yabancı tek bir kelime söyledi: “Meryem.” Bu, dünyayı değiştiren tek kelimelik bir vahiydi. Aniden, şaşkınlık içindeki Meryem kendisiyle konuşanın dirilmiş olan İsa olduğunu anladı ve O’nu tanıdı. İsa, Baba’sının yanına çıkması gerektiği için O’nu tutmaması konusunda ısrar etti. Ancak Meryem’e bir görev verdi: “Kardeşlerime git ve onlara söyle, benim Babam’ın ve sizin Babanız’ın, benim Tanrım’ın ve sizin Tanrınız’ın yanına çıkıyorum” (Yu. 20:17). Meryem görevini yerine getirdi. Öğrencilere Rab’bi gördüğünü ve O’nun kendisine aktardığı diğer tüm detayları anlattı (Yu. 20:18).

`1. Korintliler 15:12-20 ayetlerini okuyun. Pavlus’a göre, Mesih ölümden dirilmemiş olsaydı Hristiyan imanımız ne işe yarardı?`