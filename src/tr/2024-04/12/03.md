---
title:  İşte O Adam!
date:   16/12/2024
---

`Yuhanna 18:38 - 19:5 ayetlerini okuyun. Pilatus İsa’nın serbest bırakılmasını istemeleri için halkı nasıl ikna etmeye çalıştı?`

Pilatus İsa’dan gerçekle ilgili bir yanıt beklemedi. Bunun yerine halkı ikna etmek için dışarı çıktı. İsa’yı serbest bırakmak yerine onlarla konuşarak Pilatus kendisini zor bir durumda bırakmış oldu. Din önderleri kalabalığı kullanarak valiyiyönlendirebileceklerini anlamışlardı.

Pilatus Fısıh bayramında bir tutukluyu serbest bırakma geleneğinden söz ederek, halka “Yahudilerin kralını” serbest bırakmasını isteyip istemediklerini sordu. Şaşırtıcı ve oldukça ironik bir şekilde, halk masum İsa yerine Barabba adında bir haydudun serbest bırakılmasını istedi.

Bunun üzerine İsa’yla alay edilmeye ve küçük düşürülmeye başlandı. Romalı askerler dikenlerden bir taç ördüler, O’na mor bir kaftan giydirdiler ve yanına gelip alaycı bir şekilde O’nu Yahudilerin kralı diye selamlamaya başladılar. Askerlerin bu tür selamlamaları imparatoru selamlamalarına benziyordu, ancak buradaki selamlama alaycı bir şekilde yapılıyordu.

Pilatus halkın acıma duygusunu kullanarak İsa’yı serbest bırakmak için bir yol arıyor gibiydi. Dikenli taç ve mor kaftan giymiş olan İsa’yı dışarı çıkardı. Yuhanna’nın yorum yapmadığı sahnede, vali halka “İşte O Adam!” (Yu. 19:5) diye seslenirken, İsa taklit kral giysileri içinde gösterilmektedir. Bu, okuyucuya Vaftizci Yahya’nın Yuhanna 1:29 ayetindeki sözlerini hatırlatmaktadır, “İşte, dünyanın günahını ortadan kaldıran Tanrı Kuzusu!” Putperest valinin Mesih’i İsrail’in karşısına bu kral kıyafetiyle çıkarması ironiktir.

Ancak Yuhanna 19:6-16 ayetlerinde belirtildiği üzere, kalabalık İsa’nın Tanrı’nın Oğlu olduğu iddiasına dayanarak O’nun çarmıha gerilmesini istiyordu. Bu gelişme Pilatus’u dehşete düşürdü ve İsa’nın serbest kalmasını sağlamak için daha fazla çaba harcamaya başladı. Ancak önderler İsa’yı serbest bırakmanın Sezar’a karşı gelmek olduğunu söyleyerek İsa’nın kaderini mühürlediler. Pilatus’un Sezar’a olan sadakatinin, kral olduğunu iddia eden birini serbest bırakamayacağı anlamına geldiğini biliyorlardı. Önderler Sezar’dan başka kralları olmadığını söylediler. Yani, İsa’ya duydukları yoğun nefret, onların ulusal özlemlerinden daha büyüktü. Kendilerini bu İsa’dan kurtarmak için, ulusal özerklik iddialarını feda etmeye hazırdılar.

`Putperest bir yönetici İsa’yı serbest bırakmak isterken, O’nu tanıması gereken ulusun ruhani önderlerinin İsa’nın çarmıha gerilmesini istemesi ne kadar korkunç bir durumdur! Bundan kendimiz için ne gibi dersler çıkarabiliriz?`