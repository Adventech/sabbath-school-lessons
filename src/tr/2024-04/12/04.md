---
title:  “Tamamlandı!”
date:   17/12/2024
---

Yuhanna 19:17-22 ayetlerinde belirtildiği üzere, Pilatus Latince, Grekçe ve İbranice olarak, “NASIRALI İSA - YAHUDİLER’İN KRALI” (Yu. 19:19) yazan bir yafta yazdırmıştı. Din önderleri bunun değiştirilmesini istediler. Pilatus buna izin vermedi ve yafta, İsa hakkındaki gerçeğin sessiz bir tanığı ve İsa’nın çarmıhta Kral olarak tahta oturduğunun göstergelerinden biri olarak kaldı. İşte İsa, onların gerçek Kralı, Yahudilerin Kralı, sıradan bir suçlu gibi çarmıhta asılıydı.

“Pilatus ve Yahudilerden daha büyük bir güç o yaftanın İsa’nın başının üzerine asılmasını buyurmuştu. Onların düşüncelerini Kutsal Yazı ya yöneltmek için Allah bu yaftanın asılmasını uygun görmüştü.”—Ellen G. White, Sevgi Öğretmeni, s. 738.

`Yuhanna 19:25-27 ayetlerini okuyun. Çarmıhta İsa’nın annesiyle ilgili hangi dokunaklı sahne yaşandı?`

O gün çarmıhın yanında duranlar arasında sevgili öğrenci Yuhanna, İsa’nın annesi Meryem ve diğerleri de bulunuyordu. Yıllar önce, Yusuf ve Meryem İsa’yı tapınağa adamak için getirdiklerinde Şimon tam olarak bu olayı öngörmüştü (Luka 2:34, 35 ayetleriyle karşılaştırın). İsa artık son anlarında annesine döndü, “Anne, işte oğlun!” dedi. Sonra da Yuhanna’ya, “İşte, annen!” dedi (Yu. 19:26, 27).

`Yuhanna 19:28-30 ayetlerini okuyun. İsa’nın ölürken söylediği “Tamamlandı” sözü ne önem taşımaktadır?`

28’inci ayette (“her şeyin artık tamamlandığını bilerek”) geçen Grekçedeki teleō fiili (bitirmek, tamamlamak, yerine getirmek), 30’uncu ayette (“Tamamlandı”) kullanılan aynı fiildir. Dahası, ilgili bir sözcük olan teleioō (tamamlamak, mükemmelleştirmek) da 28. ayette Kutsal Yazılar’ın yerine getirilmesi bahsinde kullanılmıştır (“Kutsal Yazı yerine gelsin diye”). Sahne son derece korkunç olsa da, her şey yerine getiriliyor, gerçekleştiriliyor, tamamlanıyordu.

İsa “Tamamlandı!” dediğinde Baba’nın O’na yapması için verdiği işi tamamlıyor, yerine getiriyordu.

`İsa’nın “Tamamlandı” demesi her birimiz için ne anlama geliyor? Tamamlanan neydi ve bu bizim yaşamlarımız için de nasıl geçerlidir?`