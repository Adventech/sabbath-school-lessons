---
title:  Gerçek Nedir?
date:   15/12/2024
---

Yuhanna 18:28-32 ayetlerinde İsa’nın yargılanması ayrıntılı olarak anlatılmamıştır. Odak noktası İsa’nın Pontius Pilatus’un huzuruna çıkarılmasıdır.

`Yuhanna 18:33-38 ayetlerini okuyun. Pilatus ve İsa ne hakkında konuştular?`

Vali İsa’ya Yahudilerin Kralı olup olmadığını sordu (Yu. 18:33). Bu unvandan ilk kez burada söz edilmektedir, ama sonuncusu olmayacaktır. İsa Pilatus’a bunu kendisinin mi sorduğunu yoksa başkalarının mı bunu söylediğini sordu. Sorusu durumu valinin aleyhine çevirerek, onun kiminle konuştuğunu anlayıp anlamadığını sorguluyordu. Okuyucu İsa’nın Kral olduğunu zaten bilmektedir. Peki vali biliyor muydu?

Pilatus buna şu soruyla karşılık verdi: “Ben Yahudi miyim… Seni bana kendi ulusun ve başkâhinlerin teslim ettiler. Ne yaptın?” (Yu. 18:35). Bu bir kaçamaktı ve İsa’nın kendisine sorduğu sorudan duyduğu rahatsızlıktan ileri geliyordu. Bu, valinin önyargılarının algılarını kapamasına izin vererek gerçeklerden uzaklaşmasının ilk adımıydı.

İsa, krallığının bu dünyadan olmadığını söyleyerek yanıtladı (Yu. 18:36). Bunun üzerine Pilatus, sezgisel bir şekilde İsa’nın kral olduğunu iddia ettiği sonucuna vardı (Yu. 18:37). Bu, İsa’nın gerçeğe tanıklık etmek için doğduğunu ve “gerçekten yana olan” herkesin O’nun sesini işittiğini söylemesine yol açtı (Yu. 18:37).

Pilatus daha sonra, “Gerçek nedir?” diye sordu (Yu. 18:38). Fakat cevabı beklemedi. Bunun yerine dışarı çıktı ve İsa’yı kalabalığın elinden kurtarmaya çalıştı.

Gerçek, Yuhanna’nın Müjdesi’nin konularından biridir. İsa, sonsuz Söz (logos, Yu. 1:1-5) olduğu için Işık ve Gerçek’tir. Bütün bunların karşısında karanlık ve yanılgı bulunmaktadır. O lütuf ve gerçekle doludur (Yu. 1:14). Lütuf ve gerçek O’nun aracılığıyla gelmiştir (Yu. 1:17). Vaftizci Yahya gerçeğe tanıklık etmiştir (Yu. 5:33). İsa, Babası’nın “gerçek” olduğunu doğrulamıştır (Yu. 7:28). İsa gerçeği bizzat Babası’ndan duymuştur (Yu. 8:40). İsa yol, gerçek ve yaşamdır (Yu. 14:6). Tanrı’nın Sözü “gerçektir” (Yu. 17:17). Pilatus sorduğu soruya rağmen, önyargıları, önceki kararları ve üzerindeki baskılar nedeniyle gerçeği öğrenme fırsatını kaçırmıştır.

`İsa’nın Gerçek olduğu düşüncesinden ne anlıyorsunuz?`