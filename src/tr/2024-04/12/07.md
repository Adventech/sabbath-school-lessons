---
title:  Ek Çalışma
date:   20/12/2024
---

Ellen G. White, Sevgi Öğretmeni kitabından, 749-756 sayfaları arasındaki, “Tamamlandı!”, 763-775 sayfaları arasındaki, “Rab Dirildi” ve 777-782 sayfaları arasındaki “Neden Ağlıyorsun?” bölümlerini okuyun. Ayrıca, Clifford Goldstein, Risen: Finding Hope in the Empty Tomb [Dirildi: Boş Mezarda Bulduğumuz Umut] kitabına bakın.

“Pilatus İsa’yı kurtarmak istiyordu. Fakat diğer taraftan mevkisini ve saygınlığını koruması gerektiğini düşünerek bunu yapamayacağını gördü. Dünyevi gücünü kaybetmektense suçsuz birinin yaşamına son verdirmeyi tercih etti. Günümüzde pek çok kişi de dünyevi değerler, yitirmek ve acı çekmekten korktukları için kendi prensiplerini feda ederler. Vicdan ve sorumluluk duygusu, bencil isteklerle asla bağdaşmaz. Kendi çıkarını düşünen kişi tamamen yanlış bir yola girer ve kötülükle işbirliği yapan kişi de suçların koyu karanlıklarında kaybolur gider.”—Ellen G. White, Sevgi Öğretmeni, s. 729.

“Mesih yeryüzünde gerçekleştirmek üzere geldiği görevi tamamlayıncaya dek yaşamını teslim etmedi ve son nefesini verirken ‘Tamamlandı! diye haykırdı. Yuhanna 19:30. Savaş kazanılmıştı! Sağ eli ve kutsal kolu O’na zaferi kazandırmıştı. Bu savaşta galip gelerek sancağını erişilmez yükseklere dikti. Melekler buna ne kadar da sevinmişlerdi! Tüm gökyüzü Kurtarıcı’nın bu zaferine ortak oldu. Şeytan bozguna uğratılmıştı ve krallığını kaybettiğini biliyordu.

“Melekler ve günaha düşmemiş olan dünyalar için ‘Tamamlandı!’ sözünün derin bir anlamı vardı. Bu, büyük kurtuluş işinin tamamlanması hem onların, hem de bizim, için bir işaretti. Bizimle birlikte onlar da Mesih’in zaferinin ürünlerini paylaşırlar.”—Ellen G. White, Sevgi Öğretmeni, s. 749.

**Tartışma Soruları**:

`Hangi karar verme süreçleri sizin Pilatus’un yaptığı gibi bir hata yapmaktan kaçınmanıza yardımcı olabilir?`

`İsa neden bizim yerimize ölmek zorundaydı? Neden bizim Vekilimiz olmak zorundaydı? Kurtuluşa sahip olmamız için O’nun ölümü neden zorunluluktu? Kutsal Yazı’da verdiğiniz yanıtı destekleyen ayetler hangileridir?`

`İsa’nın dirilişine olan inancımız söz konusu olduğunda Kutsal Yazı’daki kanıtlar ile tarihsel kanıtlar arasındaki ilişki nedir? Yani, İsa’nın ölümden dirildiğini güçlü bir şekilde doğrulayan tarihsel kanıtlar nelerdir?`

`1. Korintliler 15:12-20 ayetlerini hatırlayın. Mesih’e ait olarak ölmüş olanlar hemen göğe gidiyorlarsa, Mesih dirilmemiş olsa Mesih’e ait olarak ölmüş olanların da mahvolmuş oldukları düşüncesinin ne anlamı kalır? (1Ko. 15:18). Pavlus’un buradaki sözleri ölülerin Mesih’in dönüşündeki dirilişe kadar uyudukları gerçeğini nasıl doğrulamaktadır?`