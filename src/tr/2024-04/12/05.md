---
title:  Boş Mezar
date:   18/12/2024
---

`Yuhanna 20:1-7 ayetlerini okuyun. Bu ayetlerde tasvir edilen olayların bizim için önemi nedir?`

İsa bir Cuma günü öğleden sonra öldü ve Pazar günü sabahında dirildi. O gömüldüğü sırada Sebt günü yaklaştığı için (Yu. 19:42), gömülme işlemi aceleyle yapılmış ve tamamlanmamıştı. İsa’nın ardından gidenler, O’nu çok seviyor olmalarına rağmen Sebt gününü tuttular ve mezara gitmediler (Markos 16:1, Luka 23:56 ayetleriyle karşılaştırın). Sebt günü sona erdikten sonra, birkaç kadın Pazar sabahı mezara götürmek üzere çeşitli baharatlar satın aldılar. Fakat taşın yuvarlandığını ve mezarın boş olduğunu gördüklerinde çok şaşırdılar.

Mecdelli Meryem mezara erkenden gelenlerden biriydi. Gördüklerini anlatmak için Petrus ve Yuhanna’nın yanına koştu. Bu iki öğrenci de mezara koştular. Yuhanna Petrus’u geride bırakıp mezara ilk varan oldu. Eğilip içeri baktı ve İsa’nın bedeninin sarıldığı keten bezlerin orada durduğunu gördü. Fakat içeri girmedi.

Ancak Petrus içeri girdi ve orada duran keten bezleri gördü. İsa’nın başına sarılmış olan peşkiri de gördü, ama peşkir diğer bezlerle birlikte değildi. Katlanmış olarak ayrı bir yerde duruyordu.

`Yuhanna 20:8-10 ayetlerini okuyun. Peşkirin katlanmış olmasının anlamı neydi?`

Petrus mezara girdikten sonra Yuhanna da içeri girdi. Yuhanna 20:8 ayeti onun içeri girdiğini, gördüğünü ve iman ettiğini söylüyor. Mezardaki keten bezlerinin orada durduğunu ve peşkirin katlanmış bir şekilde ayrı bir yerde durduğunu görmek neden Yuhanna’nın İsa’nın ölümden dirildiğine inanmasını sağlamıştır?

Bu soruyu yanıtlamak için öncelikle mezarın neden boş olduğunu sorgulamak gerekmektedir. İlk akla gelen cevap mezar soyguncuları olabilir. Ancak üç nedenden dolayı bu cevap yanlıştır. Birincisi, Matta bize mezarın korunmakta olduğunu söylemiştir (Mat. 27:62-66), bu da mezar soygununu olanaksız kılmaktadır. İkincisi, mezar soyguncuları genellikle çürüyen cesetleri değil, değerli eşyaları çalarlar. Üçüncüsü, mezar soyguncularının acelesi olur ve mezar bezlerini katlamazlar. O halde Yuhanna’nın peşkirin katlanmış olduğunu gördüğünde İsa’nın ölümden dirildiğine inanmasına şaşırmamak gerekir.