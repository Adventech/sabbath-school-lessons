---
title:  Oğul’u Tanımak Baba’yı Tanımaktır
date:   10/12/2024
---

Elçi, Yuhanna Müjdesi boyunca Oğul’un, İsa’nın nasıl Baba’ya işaret eden faaliyetlerde bulunduğunu anlatmaktadır. İsa Baba’nın Kim olduğunu ve O’nun dünyamızla ilişkisinin ne olduğunu açıklamaktadır. Tüm bunlar, Baba’yı tanıtanın (Grekçe exēgeomai: açıklamak, yorumlamak, izah etmek) O olduğunu söyleyen Yuhanna 1:18 ayetiyle uyumludur. İsa tekrar tekrar bunu yapmaktadır. Baba (patēr) sözcüğü Yuhanna Müjdesinde 136 kez, 1.-3. bölümlerde ise 18 kez geçmektedir; bu sayı Yeni Ahit’teki tüm kullanımların üçte birinden fazladır. Veda konuşması, İsa’nın Baba’yı tanıttığı Müjde’deki en öncelikli noktalardan biridir.

İsa, Baba’nın yeryüzündeki temsilcisiydi ve Baba’nın isteğini insan bedeninde hayata geçirmek üzere gelmişti. Aslında İsa her şeyde amacının kendi isteğini değil, Baba’nın isteğini yerine getirmek olduğunu söylemiştir (Yu. 5:30). Bu ilk bakışta şaşırtıcı bir açıklama gibi görünebilir, fakat İsa’nın bir insan olarak Baba’ya ne kadar bütünüyle teslim olduğunu göstermektedir.

İsa, aynı zamanda, Baba tarafından O’nun işini –insanlığın kurtuluşunu– tamamlamak üzere gönderildiğini ve Baba’nın Kendisinin O’nun işine tanıklık ettiğini söylemiştir (Yu. 5:36-38).

İsa, insanlığın Kendisinin aracılığı sayesinde Baba’ya ulaşabileceği tek Kişi olarak hizmet etsin diye Baba’nın Kendisini gönderdiğini bildirmiştir (Yu. 6:40, 44). Baba, insanların İsa’da bulunan sonsuz yaşama sahip olmalarını istemektedir ve İsa da dirilişte onları dirilteceğini vaat etmektedir.

`Bu ayetler İsa ve Baba’nın ilişkisi hakkında bize ne öğretiyorlar? Yuhanna 7:16; Yuhanna 8:38; Yuhanna 14:10, 23; Yuhanna 15:1, 9, 10; Yuhanna 16:27, 28; Yuhanna 17:3.`

İsa’nın Baba’yla olan ilişkisi hakkındaki iddiaları hayret vericidir. Tüm öğretilerinin Baba’nın öğretileri olduğunu; söylediği her şeyi bizzat Baba’dan duymuş olduğunu; O’na inanmanın Baba’ya inanmakla aynı şey olduğunu; hem sözlerinin hem de işlerinin Baba’ya ait olduğunu; Kendisinin ve Baba’nın insanlığı sevme ve kurtuluşu için çalışma konusunda birlik olduklarını ileri sürmüştür. İsa’nın gökteki Babası’na olan yakınlığına dair ne kadar güçlü bir tanıklık!

`Düşünceleriniz ve davranışlarınız tamamen Tanrı’nın sizin hayatınız için olan isteğinin bir ifadesi olsaydı, yaşamınız nasıl değişmiş olurdu? Yani, İsa’dan bildiğimiz Tanrı’nın yaşamlarımız için olan isteğini nasıl daha iyi hayata geçirebiliriz?`