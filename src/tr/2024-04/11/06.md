---
title:  İsa’nın Duası
date:   12/12/2024
---

Yuhanna 17. bölüm bazen İsa’nın başkâhinlik duası olarak adlandırılmaktadır. Veda konuşmasının sonudur. İsa, insanlık nihayetinde Tanrı’yla olan başlangıçtaki kişisel ilişkisine yeniden kavuşabilsin diye bu dünyaya gelmiştir. O, Tanrı’nın yapması için kendisine verdiği belirtileri sadakatle gerçekleştirmiştir. Sözleri ve davranışlarıyla Tanrı’yı insanlara iletmiştir.

İsa çok yakında bu dünyadan ayrılacaktı. Öğrencilerine duyduğu sevgiyi bir kez daha paylaşmak istedi. Kendisi, Baba ve Kutsal Ruh arasındaki yakın ilişkiyi anlamalarını istiyordu. Ayrıca onları Baba Tanrı ve Ruh’la Kendisinin sahip olduğu aynı kişisel ilişkiye taşımak istiyordu.

`Yuhanna 17:1-26 ayetlerini okuyun. Bu paragraftaki hangi sözcükler ya da ifadeler İsa’nın Kendisi, Baba ve öğrencileri arasında yakın bir sevgi ilişkisi kurma arzusunu ifade etmektedir?`

Pek çok kişi Yuhanna 17. bölümü, önemli olan tek şeyin birlik ve sevgi olduğu anlamına gelecek şekilde okumaktadır. Tanrı’nın gayesinin bizi Kendisiyle ve tüm insanlarla kişisel bir ilişkiye kavuşturmak olduğuna şüphe yoktur. Ancak daha dikkatli bir okuma, sevgi ve gerçek arasında çok daha hayati bir bağlantı olduğunu düşündürmektedir.

“Sonsuz yaşam, tek gerçek Tanrı olan seni ve gönderdiğin İsa Mesih’i tanımalarıdır” (Yu. 17:3), Tanrı sandığımız kişiyi değil. “Dünyadan bana verdiğin insanlara senin adını açıkladım… bana ilettiğin sözleri onlara ilettim, onlar da kabul ettiler. Senden çıkıp geldiğimi gerçekten anladılar” (Yu. 17:6, 8). “Onları gerçekle kutsal kıl. Senin sözün gerçektir” (Yu. 17:17).

Mesih Baba’yı açıklamak üzere geldi. Bu açıklama, Tanrı hakkındaki birçok hatalı anlayış dolayısıyla çok önemliydi. Yuhanna Müjdesi İsa’nın bu görevi ne kadar ciddiye aldığını göstermektedir. O, Tanrı’nın Sözü’nü ve eylemlerini doğru bir şekilde temsil etmiştir. Gerçek önem taşımıyor olsa, neden bu kadar zahmete girsin?

İsa büyük zorluklarla dolu bir hayat yaşadı ve sonunda din görevlileri tarafından reddedildi. Halkın ve hatta zaman zaman kendi öğrencilerinin ilgisizliği yüzünden acı çekti. Öğrencilerinden biri O’na ihanet etti, bir diğeri O’nu üç kez inkâr etti. Durmak bilmeyen bir yargılamadan geçti ve kurtarmak üzere geldiği kişilerin ellerinde çarmıhta öldü.

`İsa ve Baba arasında var olan gibi bir Tanrı sevgisini kendi yaşamınızda nasıl daha iyi yansıtabilirsiniz?`