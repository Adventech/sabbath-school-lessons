---
title:  İsa ve Baba
date:   09/12/2024
---

Biz Tanrılık tarafından O’nunla kişisel bir ilişkiye sahip olalım diye yaratıldık (Yar. 1:26, 27). Ancak günah nedeniyle bu ilişki kökünden tahrip edildi. Bu bozulmanın doğrudan etkisini Aden Bahçesi öyküsünde görebiliriz.

`Yaratılış 3:7-9 ayetlerini okuyun. Bu, günahın yol açtığı kopukluğu nasıl ortaya koyuyor ve onların Tanrı’yı değil de Tanrı’nın onları aramış olması ne anlama geliyor?`

Tanrılığın niyeti, tüm insanlık O’nun sunduğu şeyi kabul etmeyecek olsa dahi, günahın neden olduğu bu kopukluk için tüm insanlığa bir şifa sunmaktı.

Bu ilişkinin yeniden tesis edilmesini sağlamak üzere, Tanrılığın bir Üyesi insan oldu. Böylece Söz beden oldu ve Tanrı’nın yüceliğini sergileyerek aramızda yaşadı (Yu. 1:14-18). Sonuç olarak insanlık O’nun doluluğunu ve lütfunu elde etti. İsa’nın paylaşmaya geldiği şey işte budur: Tanrı’nın yüceliğini ilan etmek ve böylelikle en azından Mesih İsa’da kendilerine sunulanı imanla kabul etmeye istekli olan her kişi için, günah nedeniyle bozulmuş olan ilişkinin yeniden kurulmasını sağlamak.

`Bu ayetlerde bizim için hangi harika umut görülmektedir? Yuhanna 1:1, 2; Yuhanna 5:16-18; Yuhanna 6:69; Yuhanna 10:10, 30; Yuhanna 20:28.`

“Yaşam Mesih’tedir, özgündür, alınmamıştır, türememiştir.”—Ellen G. White, Sevgi Öğretmeni s. 519. Yine de “ululuğunu bir yana” (Flp. 2:7) bırakarak, sahip olduğu ayrıcalıkları kullanmaktan feragat eden beden almış Oğul Mesih, yeryüzünde insanlar arasında bir insan olarak sürdürdüğü yaşamdan söz ederken, onun Tanrı’nın bir armağanı olduğunu söyleyebilmiştir. “Mesih’in tanrısallığı iman edenin sonsuz yaşam güvencesidir.”—Ellen G. White, Sevgi Öğretmeni, s. 519.

İnsanlar Tanrı’yı tanımıyordu (Yu. 17:25). Bu nedenle, Kendisi, Baba tanınsın diye biricik Oğlu’nu gönderdi (Yu. 9:4, Yu. 16:5).

`Ateist biri, evren hakkında şöyle yazmıştı: “Bütün bu büyüklük içerisinde, bilinmezliğimiz içinde, bizi kendimizden kurtarmak için başka bir yerden yardım geleceğine dair hiçbir işaret bulunmamaktadır.” Kutsal Kitap bu adamın ne kadar yanıldığını gösteren ne öğretmektedir?`