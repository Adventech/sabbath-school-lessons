---
title:  Celile’deki İkinci Belirti
date:   30/09/2024
---

İsa yeryüzündeki hizmeti boyunca, insanların O’na iman etmesine yardımcı olan mucizeler gerçekleştirdi. Yuhanna ise başkaları da İsa’ya iman etsin diye bu mucizeleri yazıya geçirdi.

`Yuhanna 4:46-54 ayetlerini okuyun. Müjdeci neden düğün şölenindeki mucizeyle bağlantı kuruyor?`

Yuhanna İsa’nın Celile’de gerçekleştirdiği ikinci belirtiyi aktarırken, Kana’daki düğünde gerçekleşen ilk belirtiye gönderme yapıyor. Sanki şöyle diyor: İsa’nın gösterdiği belirtiler O’nun kim olduğunu görmenize yardımcı olacaktır. Daha sonra ise şöyle ekliyor, “İsa, bu ikinci belirtiyi de Yahudiye’den Celile’ye döndükten sonra gerçekleştirdi” (Yu. 4:54).

İsa’nın saray memurunun yalvarışına verdiği yanıt ilk başta kaba görünebilir. Ancak bu memur, oğlunun iyileşmesini İsa’ya iman etmek için bir ölçüt haline getirmişti. İsa onun yüreğini okudu ve ruhsal hastalığının, oğlunun hayati tehlike içeren hastalığından daha ağır olduğunu tespit etti. Adam masmavi gökyüzünde çakan bir şimşek gibi, bir anda ruhsal yoksunluğunun oğlunun hayatına mal olabileceğini anladı.

Mucizelerin kendi başlarına İsa’nın Mesih olduğunu kanıtlamadığını kabul etmek önemlidir. Mucizeler gerçekleştiren başkaları da olmuştur. Bunlardan bazıları gerçek, bazıları ise sahte peygamberlerdi. Mucizeler sadece doğaüstü şeylerin gerçekleştiğini ortaya koymaktadır; kendi başlarına, bu mucizeleri yapanın Tanrı olması gerektiği anlamına gelmezler. (“Mucize” sözcüğüyle doğaüstü işleri kastediyorsak, Şeytan da “mucizeler” gerçekleştirebilir).

Acı içindeki saray memuru İsa’nın merhametine sığınarak oğlunu iyileştirmesi için O’na yalvardı. İsa ona güven verici bir şekilde karşılık verdi. “Git, oğlun yaşayacak” dedi (Yu. 4:50). “Yaşayacak” fiili aslında Grekçede şimdiki zamandadır. Bu kullanıma “gelecekteki şimdiki zaman” denmektedir; burada gelecekteki bir olaydan sanki gerçekleşmiş gibi kesin bir şekilde söz edilmektedir. Adam aceleyle eve gitmedi, İsa’ya inanarak ertesi gün eve gitti ve tam İsa bu sözleri söylediği sırada oğlunun ateşinin düşmüş olduğunu öğrendi.

İsa’ya iman etmek için ne kadar güçlü bir gerekçe!

`Bir mucizeye tanık olsak bile, bunun mutlaka Tanrı’dan geldiğini düşünmeden önce başka hangi ölçütlere bakmalıyız?`