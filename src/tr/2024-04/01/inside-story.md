---
title:  İman Hayati
date:   04/10/2024
---

### Kamp Kulübesinin Üstündeki Ağırlık

_Andrew McChesney Tarafından_

Sekiz Alaska Yerlisi kız, güneybatı Alaska’daki Yedinci Gün Adventistleri yaz kampı Camp Polaris’teki ilk gecelerinde yatmaya hazırlanırken, kırmızı ahşap kulübenin üzerinde ürkütücü bir ağırlık vardı. Bütün kızlar bunu hissetti. Kabinin iki rehberi de bunu hissetti. Yoğun bir kötülük ve zarar hissiyatıydı bu.

Rehberlerden biri olan 21 yaşındaki Rachel fiziksel olarak bitkin düşmüştü ama uyuyamıyordu. Düşmüş meleklerin oradaki varlığının her zamankinden daha yoğun olduğunu hissetti. Kulübesindeki sekiz genci düşündü. Birçoğu istismar edilmiş, kendine zarar vermiş ve uyuşturucuyla mücadele etmişti. Bir kızın amcası şamandı.

Rachel ayağa kalktı ve küçük, siyah bir ocakta ateşi körükledi. Ağustos ayında bile Alaska yaz geceleri soğuktu. İsa hakkında şarkı söylemeye başladı. Doğuştan utangaçtı ve özellikle tek başına şarkı söylemeyi sevmiyordu. Ama şarkı dudaklarından dökülüverdi. Rachel şarkı söylerken her ranzayı ziyaret etti ve her kızla birlikte dua etti. Sonunda kızlar uykuya daldılar.

O günden sonra Rachel her gün kızlarla dua edip ilahiler söyledi.

Bir gece Rachel, gecelik rutinini gerçekleştirirken bir kıza herhangi bir dua isteği olup olmadığını sordu. Kız, “Evet, güvende olmak ve korunmak için dua etmek istiyorum” dedi.

“Neye karşı güvende?” diye sordu Rachel.

Kız, önceki gecenin karanlığında birisinin onu boynundan yakaladığını söyledi. Nefes almaya çabalarken, parlak bir ışık ortaya çıktı ve kızın boynundaki görünmeyen varlığın pençesinden kurtuldu. Parlak ışıkta bir melek vardı ve kıza «Korkma» dedi. Kızı hemen bir esenlik sardı. Bunun üstüne kız uyuyakalmıştı ve Rachel’la o an konuşana kadar bu olaydan kimseye bahsetmemişti.

Rachel onunla birlikte dua ettikten sonra kız, kampta geçirdiği zamanın geri kalanında İsa’yla daha çok ilgilenmeye başladı. Fazla konuşmayan, sessiz bir kızdı. Ancak anlaşılan o ki onun kalbine bir tohum ekilmişti.

Kız birkaç yıl sonra kamp personeli olabilmek için eğitim almak üzere kampa döndüğünde Rachel çok sevindi.

Şu anda Sitka, Alaska'daki bir Adventist okulunda öğretmenlik yapan Rachel Carle, genç bir rehber olarak iyiyle kötü arasındaki büyük çekişmenin gerçekliğine tanık olduğu yer olan Camp Polaris’te hâlâ gönüllü olarak çalışıyor.

“Polaris’te çalışmak bana Amerika Birleşik Devletleri’nde İsa’yı tanımayan insanların olduğunu gösterdi” dedi. “Alaska’da öğretmen olmaya karar vermemin nedeni bu kampta çalışmaktı.”

_Daha fazla çocuğun katılabilmesi için Camp Polaris’in onarılmasına ve genişletilmesine yardımcı olan 2015 On Üçüncü Şabat Sunularınız için teşekkür ederiz. Bu çeyreğin On Üçüncü Şabat Sunusunun bir kısmı, Alaska’nın Bethel kentindeki Adventist kilisesinde bir etkinlik merkezi açılmasına yardımcı olacak. Bethel kilisesi her yıl yerel çocukları Camp Polaris’e gönderiyor._