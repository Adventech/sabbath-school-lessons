---
title:  Beytesta Havuzundaki Mucize
date:   01/10/2024
---

Yuhanna’nın yazıya geçirdiği bir sonraki belirti Beytesta Havuzu’nda gerçekleşmişti (Yu.5:1-9). Bir meleğin suda çalkalanma yarattığına ve bu sırada suya giren ilk hastanın iyileşeceğine inanılıyordu. Sonuç olarak, havuzun eyvanlarının altı bir sonraki çalkalanmada iyileşmeyi umut eden hastalarla dolup taşıyordu. İsa Yeruşalim’e gitti ve havuzun yanından geçerken orada bekleyen kalabalığı gördü.

Bu da ne kadar korkunç bir görüntü olmalıydı! Bazıları mutlaka çok hasta olan tüm bu kişiler, asla gelmeyecek olan sudaki şifayı bekliyorlardı. İsa için ne büyük bir fırsattı!

`Yuhanna 5:1-9 ayetlerini okuyun. Havuzun yanındaki her hasta mutlaka iyileşmek istediğine göre, İsa neden felçliye iyileşmek isteyip istemediğini sordu (Yu. 5:6)?`

İnsan uzun süre hasta olduğunda, hastalık normal bir durum haline gelir ve ne kadar tuhaf görünse de, bazen bu rahatsızlığı geride bırakmak biraz tedirgin edici olabilir. Adam İsa’ya verdiği yanıtta iyileşmek istediğini söyledi. Sorun şu ki, bacaklarını yaratmış olan Kişi tam karşısında dururken, şifayı yanlış yerde arıyordu. Adam kendisiyle konuşanın kim olduğunu pek bilmiyordu; ancak iyileştikten sonra İsa’nın gerçekten de çok özel Biri olduğunu anlamaya başlamış olabilir.

“İsa acı çeken bu adamdan Kendisine iman etmesini istemez. Yalnızca ‘Kalk, şilteni topla ve yürü’ der. Fakat adamın imanı bu söz etrafında şekillenir. Her sinir ve adale yeni hayatla harekete geçer, sakat kollarına ve bacaklarına sağlıklı bir eylem gelir. Hiç şüphe duymadan Mesih’in emrine uymaya karar verir ve tüm kasları isteğine cevap verir. Sıçrayarak ayağa kalkar, artık hareketli bir adamdır . . . İsa ona hiçbir ilahî yardım güvencesi vermemişti. Adam şüpheye düşebilir ve tek iyileşme şansını kaybedebilirdi. Fakat Mesih’in sözüne iman etti buna göre hareket ederek güç aldı.”—Ellen G. White, Sevgi Öğretmeni, s. 184.

`İsa daha sonra adamla tapınakta karşılaştı ve şöyle dedi “Bak, iyi oldun. Artık günah işleme de başına daha kötü bir şey gelmesin” ( Yu. 5:14). Hastalık ve günah arasında nasıl bir ilişki bulunmaktadır? Neden tüm hastalıkların yaşamımızdaki belirli günahların doğrudan bir sonucu olmadığını anlamamız gerekiyor?`