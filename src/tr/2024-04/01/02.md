---
title:  Kana’daki Düğün
date:   29/09/2024
---

`Yuhanna 2:1-11 ayetlerini okuyun. İsa Kana’da nasıl bir belirti gösterdi ve bu, öğrencilerinin O’na iman etmeye başlamalarına nasıl yardımcı oldu?`

İsa’nın suyu şaraba dönüştürme mucizesini gerçekleştirdiğine şahit olmak, öğrencilerin İsa’yı izlemeye karar vermeleri için bir kanıt oluşturdu. Bu, nasıl olur da O’nun Tanrı’dan gelen biri olduğuna işaret eden güçlü bir işaret olamazdı? (Muhtemelen henüz O’nun Tanrı olduğunu anlamaya hazır değillerdi).

Musa İsraillilerin önderiydi ve birçok “belirtiler, büyük ve korkunç işler” yaparak onları Mısır’dan çıkarmıştı (Yas. 6:22, Yas. 26:8). Tanrı’nın İsrail’i Mısırlılardan kurtarmak için kullandığı kişi o olmuştu. (Bir anlamda Musa onların “kurtarıcısıydı”).

Tanrı Musa aracılığıyla, onun gibi bir peygamberin geleceğini önceden bildirmişti. Tanrı İsrail’den O’nu dinlemelerini istemişti (Yas. 18:15, Mat. 17:5, Elç. 7:37). Bu “peygamber” İsa’ydı ve Yuhanna 2. bölümde İsa, ilk belirtisini gerçekleştirdi; bu belirti İsrailoğulları’nın Mısır’dan kurtuluşuna gönderme yapıyordu.

Nil nehri Mısırlılar için önemli bir kaynak ve bir ilahtı. Başlarına gelen belalardan biri bu nehre yönelikti –sularının kana dönüşmesi. İsa da Kana’da benzer bir mucize gerçekleştirdi, ancak suyu kana değil, şaraba dönüştürdü.

Düğün şölenindeki suyun, Yahudi törenlerinde arınma amacıyla kullanılan altı su küpünden gelmesi, bu mucizeyi Kutsal Kitap’taki kurtuluş kavramıyla daha da yakından ilişkilendirmiştir. Yuhanna suyun şaraba dönüştürülmesi olayını aktararak ve böylece Mısır’dan Çıkış’a atıfta bulunarak, İsa’nın Kurtarıcımız olduğuna işaret ediyordu.

Şölen başkanı İsa’nın sunduğu mayalanmamış şarap hakkında ne düşündü? İçkinin kalitesine çok şaşırdı ve İsa’nın orada gerçekleştirdiği mucizeyi bilmediği için, en iyi şarabı sona sakladıklarını düşündü.

Grekçedeki oinos sözcüğü hem taze hem de mayalanmış üzüm suyu için kullanılmaktadır (bkz. Yedinci Gün Adventist Kutsal Kitap Sözlüğü, s. 1177). Ellen G. White mucizeyle elde edilen meyve suyunun alkollü olmadığını belirtiyor (bkz. “Düğün Şöleninde”, Sevgi Öğretmeni, s. 129). Hiç şüphe yok ki, gerçekte neler olduğunu bilen kişiler olan bitenler karşısında hayrete düşmüşlerdi.

`Siz hangi gerekçelere dayanarak İsa’nın ardından gidiyorsunuz? (Bize pek çok gerekçe sunuldu, öyle değil mi?)`