---
title:  Pilatus’un Bilmeden Ettiği Tanıklık
date:   12/11/2024
---

Yuhanna, din önderlerinin İsa’yı yakalama, yargılama ve ölüme mahkûm etme girişimlerini defalarca kaydetmiştir. Yuhanna Müjdesi’nde İsa’nın sık sık dile getirdiği bir konu, O’nun vaktinin ya da saatinin henüz gelmemiş olduğudur; İsa bununla çarmıha gerileceği saati kastetmekteydi (Yu. 2:4; Yu. 7:6, 8, 30; Yu. 12:7, 23, 27; Yu. 13:1; Yu. 17:1).

Artık o saat gelmişti. İsa Getsemani Bahçesi’nde tutuklanarak önce Hanna’nın, sonra başkâhin Kayafa’nın, daha sonra da iki kez Pilatus’un huzuruna çıkarıldı.

Yuhanna, İsa’nın Mesih olduğuna tanıklık etmeleri için toplumun her kesiminden pek çok tanığa başvurmuştur. Şimdi de İsa’yı yargılayan vali Pilatus’a başvuruyordu. Bu önemli bir tanıklıktı, çünkü Pilatus bir Romalı, bir vali ve bir yargıçtı; diğer tanıkların çoğu ise Yahudi ve halk tabakasından kişilerdi.

`Pilatus’un verdiği hüküm Yuhanna Müjdesi’nin konusuyla nasıl bağlantılıdır? Yu. 18:38, Yu. 19:4-22.`

İsa Cuma sabahı erkenden Pilatus’a getirildi (Yu. 18:28) Pilatus’un planı vakit kaybetmeden mahkûmu yazgısına teslim etmekti. Fakat İsa’nın tavırları Pilatus’un dikkatini çekti. Vali İsa’yı dikkatlice sorguladı ve O’nun dudaklarından şu sözleri işitti: “Ben gerçeğe tanıklık etmek için doğdum, bunun için dünyaya geldim. Gerçekten yana olan herkes benim sesimi işitir” (Yu. 18:37).

Vali nihayetinde İsa’yı ölüme mahkûm etmiş olsa da, buna rağmen üç kez İsa’nın masum olduğunu ilan etti (Yu. 18:38; Yu.19:4, 6). Ve çarmıhın üzerine “Nasıralı İsa, Yahudiler’in Kralı” (Yu.19:19) sözlerini yazarak İsa’nın kim olduğuna dair tanıklığını tamamladı. Ancak Mesih’in masum olduğuna dair verdiği tanıklığa rağmen, yine de İsa’yı ölüme mahkûm etti.

Gerçeğin ta Kendisi Pilatus’un karşısında duruyordu fakat yine de –ayaktakımının ona baskı yapmasına izin vererek– İsa’yı ölüme mahkûm etti! Vicdanınızın ve yüreğinizin size doğru olduğunu söylediği şeyin ardından gitmemenin ne kadar üzücü bir örneği!

`Pilatus’un örneğinden, yaygın düşüncelerin, hatta baskıların bizi doğru olduğuna inandığımız şeyi yapmaktan alıkoymasına izin vermenin tehlikeleri hakkında ne öğrenebiliriz?`