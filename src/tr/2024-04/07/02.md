---
title:  İbrahim’i Hatırlatıyor
date:   10/11/2024
---

İsa Kim olduğunu açıklamaktan çekinmediği gibi, Kim olduğuna tanıklık etmeleri için tanıklar çağırmaktan da, hatta İbrahim de dahil olmak üzere çoktan ölmüş olan tanıklar çağırmaktan da çekinmiyordu. “Babanız İbrahim günümü göreceği için sevinçle coşmuştu. Gördü ve sevindi” (Yu. 8:56).

`İbrahim’in tanıklığı neden Yuhanna’nın müjdesine dahil edilecek kadar önemliydi? Yar. 12:3, Yar. 18:16-18, Yar. 26:4, Mat. 1:1, Elç. 3:25.`

“Allah, örnekler ve vaat yoluyla, ‘İbrahim’e önceden müjde ilân etti.’ Galatyalılar 3:8 [KM]. Büyük atanın imanı da gelecek olan Kurtarıcı’ya odaklanmıştı. Mesih Yahudilere şöyle dedi: ‘Babanız İbrahim günümü göreceği için sevinçle coşmuştu. Gördü ve sevindi.’ Yuhanna 8:56. İshak’ın yerine sunulan koç, bizim yerimize kurban edilecek olan Allah’ın Oğlu’nu temsil ediyordu. İnsan Allah’ın yasasını bozarak ölüme mahkûm olduğunda, Baba, Oğlu’na bakarak, günahkâra ‘Yaşa’ dedi, ‘bir fidye buldum.’”—Ellen White, Patriarchs and Prophets [Atalar ve Peygamberler], s. 154.

İbrahim Yahudi ulusunun babasıydı. Kendisi aracılığıyla tüm ulusların bereketleneceği vaadine sahip olmuştu. Bu bereket onun soyundan doğan Mesih aracılığıyla gelmiştir.

İbrahim aynı zamanda Tanrı’ya imanla yanıt veren kişilerin de babasıydı (İbr. 11:8, 17-19). Vaat edilen oğlu İshak’ı (Yaratılış 22. bölüm) kurban etme isteği sadece imanının bir delili değil, aynı zamanda kurtuluş tasarısına açılan bir pencereydi.

İsa, “Babanız İbrahim günümü göreceği için sevinçle coşmuştu” (Yu. 8:56) dediğinde, önderler, “Sen daha elli yaşında bile değilsin. İbrahim’i de mi gördün?” diye karşılık verdiler (Yu. 8:57).

İsa onları şaşkınlık verici bir şekilde yanıtladı, “Size doğrusunu söyleyeyim, İbrahim doğmadan önce ben varım” (Yu. 8:58).

İsa, Tanrı’nın yanan çalıda Musa’ya söylediklerini anımsatan ifadeler kullanıyordu. Bu, Tanrı olduğu, yani Kendiliğinden var olan olduğu iddiasıydı. Şüphesiz, önderler İsa’nın söylediklerinin ne anlama geldiğini anlamışlardı, çünkü daha sonra “İsa’yı taşlamak için yerden taş aldılar” (Yu. 8:59).

`Romalılar 4:1-5 ayetlerini okuyun. Pavlus burada İbrahim’in bu öyküsünü, yasanın işleri olmaksızın yalnızca imanla kurtuluşun yüce gerçeğini açıklamak için nasıl kullanıyor? Bu ayetler İbrahim’in imanına göre yaşayanların babası olduğu düşüncesini anlamamıza nasıl yardımcı olabilir?`