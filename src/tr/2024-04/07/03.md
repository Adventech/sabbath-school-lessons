---
title:  Meryem’in Tanıklığı
date:   11/11/2024
---

Fısıh Bayramı’ndan altı gün önce İsa, Meryem, Marta ve dirilttiği kardeşleri Lazar’ı ziyarete geldi. Cüzamdan iyileşmiş olan Simun, İsa’nın kendisi için yaptıklarını şükranla anmak için bir ziyafet verdi. Marta hizmet ediyordu ve Lazar da konuklarla birlikte sofrada oturuyordu (Yu.12:1-8).

`Meryem’in buradaki davranışı ne önem taşıyordu? Bu İsa’nın aslında kim olduğuna nasıl tanıklık ediyordu? Yu.12:1-3.`

Yağ çok pahalıydı, ortalama bir işçinin bir yıllık maaşı kadardı. Meryem bu armağanı muhtemelen günahlarını bağışladığı ve kardeşini dirilttiği için Kurtarıcı’ya duyduğu minnettarlığın bir ifadesi olarak getirmişti. Bu armağanı bir gün İsa gömülürken kullanmak üzere hazırlamıştı. Ancak daha sonra O’nun yakında Kral olarak meshedileceğini duydu. Bu durumda O’nu onurlandıran ilk kişi kendisi olacaktı.

Meryem muhtemelen bu davranışının dikkat çekmesini istemiyordu, fakat Yuhanna’nın belirttiğine göre, “Ev yağın güzel kokusuyla doldu” (Yu. 12:3). Yahuda, yağın satılıp parasının da yoksullara harcanması gerektiğini söyleyerek onu azarladı. İsa derhal Meryem’i teskin ederek “ ‘Kadını rahat bırak’ dedi… ‘Yoksullar her zaman aranızdadır, ama ben her zaman aranızda olmayacağım’ ” (Yu. 12:7, 8).

Müjde’de sürekli tekrarlanan bir konu bulunmaktadır. İsa insanların içinde ne olduğunu bilmektedir (Yu. 2:24, 25; Yu. 6:70, 71; Yu. 13:11; Yu. 16:19). Simun’un verdiği ziyafetteki bu olayda da İsa Yahuda’nın içinde ne olduğunu biliyordu. Yuhanna ise Yahuda’nın kim olduğunu belirtmeye özen göstermiştir –kendini düşünen bir hırsız (Yu. 12:6).

“Meryem’in, ölümünden sonra Kurtarıcı’nın bedeni için harcanılacağım düşündüğü hoş kokulu yağı O’nun diri bedeni üzerine döktü. Gömüldüğünde O’nun hoş kokusu mezarın içine yayılabilirdi; Meryem’in imanı ve sevgisi O’nu memnun etti . . . Bu büyük acıya katlanacağı karanlık yola girerken, kurtarmak için kendi canını feda ettiği kişilerin kendisine duyduğu büyük sevginin ifadesi olan bu anıyı sonsuza dek hatırlayacaktı.”—Ellen G. White, Sevgi Öğretmeni, s. 550.

`İsa Meryem’in yüreğinde de Yahuda’nın yüreğinde de ne olduğunu biliyordu. O sizin yüreğinizde de ne olduğunu da biliyor. Bu gerçek doğruluğumuz olan, bizi dönüştüren ve aynı zamanda bizi koruyan Mesih’e olan ihtiyacımız hakkında bize ne söylemelidir?`