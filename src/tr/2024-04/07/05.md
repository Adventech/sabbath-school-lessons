---
title:  Tomas’ın Tanıklığı
date:   13/11/2024
---

`Yuhanna 20:19-31 ayetlerini okuyun. Tomas’ın öyküsünden iman ve kuşku konularında ne öğrenebiliriz? Tomas hangi önemli hatayı yapmıştı?`

Mesih dirilişinden sonra, korkudan bir odaya kapanmış olan öğrencilerine göründü. Tomas onların yanında değildi. Daha sonra diğer öğrencilerden dirilişle ilgili haberi duydu, fakat umutsuzluğa kapıldı. Bu onun krallık hakkındaki hayallerine uymuyordu. Ayrıca, neden kendisi orada olmadığı sırada İsa’nın Kendisini diğer öğrencilere gösterdiğini de merak etmiş olmalı.

Tomas, “O’nun ellerinde çivilerin izini görmedikçe, çivilerin izine parmağımla dokunmadıkça ve elimi böğrüne sokmadıkça inanmam” dedi (Yu. 20:25).

Tomas imanı için koşullar öne sürüyordu. İsa’ya iman konusundaki bu tutum Yuhanna Müjdesi’nde tekrar tekrar ortaya çıkmaktadır. Nikodim İsa’ya, “Yaşlanmış bir adam nasıl doğabilir?” diyerek cevap vermişti (Yu. 3:4). Kuyunun başındaki kadın, “Efendim… Su çekecek bir şeyin yok, kuyu da derin, yaşam suyunu nereden bulacaksın?” diye sormuştu (Yu. 4:11). Ekmek ve balıkla karınları doyurulan kalabalık, “Görüp sana iman etmemiz için nasıl bir belirti gerçekleştireceksin?” diye sormuştu (Yu. 6:30).

Yuhanna Müjdesi işte bu “önce gör sonra iman et” anlayışına karşı çıkmaktadır. İsa dirilişinden sonra Tomas’la karşılaştığında, onu gelip bakmaya ve dirilmiş bedenine dokunmaya davet etti. Ancak daha sonra şöyle dedi: “Görmeden iman edenlere ne mutlu!” (Yu. 20:29).

“Allah asla bize imanımızın temelini kurmaya yeterli kanıt vermeden inanmamızı istemez. O’nun varlığı, O’nun karakteri, O’nun sözünün gerçekliği mantığımıza hitap eden tanıklıklarla kurulmuştur; ve bu tanıklık boldur. Yine de Allah şüphenin olasılığını hiçbir zaman ortadan kaldırmamıştır. İmanımız kanıta dayalı olmalıdır, gösterişe değil.”—Ellen G. White, Yol, Gerçek ve Yaşam, s. 69.

Tanrı’nın Sözü’yle, Yaratılışla ve kişisel tecrübelerimiz aracılığıyla, İsa’ya iman etmemiz için bize muazzam miktarda kanıt verilmiştir.

`Birisi size İsa’ya neden inanıyorsun? diye sorsa ne cevap verirsiniz?`