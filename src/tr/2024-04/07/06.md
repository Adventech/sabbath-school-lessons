---
title:  Bizim İsa’ya Tanıklığımız
date:   14/11/2024
---

Yuhanna tekrar tekrar İsa’ya tanıklık edenleri aktarırken, bizi nefes kesici bir sonuca ulaştırmak istemektedir: “İsa, öğrencilerinin önünde, bu kitapta yazılı olmayan başka birçok doğaüstü belirti gerçekleştirdi. Ne var ki yazılanlar, İsa’nın, Tanrı’nın Oğlu Mesih olduğuna iman edesiniz ve iman ederek O’nun adıyla yaşama kavuşasınız diye yazılmıştır” (Yu. 20:30, 31).

Orada, bizzat, kanlı canlı bulunduğunuzu ve İsa’nın bu mucizelerin çoğunu gerçekleştirdiğini gördüğünüzü hayal edin. Kesinlikle iman ederdik, öyle değil mi? Böyle olacağını düşünmek istiyoruz; ancak, bazı açılardan, İsa’ya iman etmek için mucizeleri gerçekten görenlerden daha fazla nedene sahibiz.

Peki neden?

`Günümüzde bizim sahip olduğumuz ancak İsa’nın zamanında yaşayanların sahip olmadığı ve iman etmemize yardımcı olacak bazı şeyler nelerdir? Örneğin, Mat. 24:2, Mat. 24:14, Mat. 24:6-8 ayetlerine bakın.`

Bunun sebebi sadece Yuhanna’nın Müjdesi’ndeki etkileyici hikayelere sahip olmamız değildir, biz aynı zamanda İsa’nın ve diğer Kutsal Kitap yazarlarının öngördüğü tapınağın yıkılması (Mat. 24:2), müjdenin dünyanın dört bir yanına ulaşması (Mat. 24:14), imandan dönüş (2Se. 2:3) ve dünyanın düşmüş ve kötülük dolu bir yer olmaya devam etmesi (Mat. 24:6-8) gibi pek çok şeyin gerçekleştiğini görmüş olmanın sağladığı büyük avantaja sahibiz. İsa’nın yaşamı ve hizmeti sırasında O’nun ardından gidenler, tüm beşeri ölçütlere göre uzun zaman önce tarihten silinmiş olması gereken küçük ve bezdirilmiş bir grup erkek ve kadından oluşuyordu. Onlar, bizim bugün bildiğimiz gibi, tüm bunların gerçekleşeceğini nasıl bilebilirlerdi? Fakat gerçekleşti. Aslında bizim imanımız kendi başına, İsa’nın müjdenin tüm dünyaya yayılacağına dair bildirdiği peygamberlik sözünün tamamlanmasıdır.

Ve bugün, yaklaşık iki bin yıl sonra, İsa’nın ardından gidenler olarak bizler de İsa’ya ve O’nun bizim için yaptıklarına tanıklık etme ayrıcalığına sahibiz. Kendi adımıza İsa’yı Mesih olarak tanımamız, Natanel’in, Nikodim’in, Samiriyeli kadının ya da Ferisilerin öğretilerinin sağladığı akıl yürütmeyle gerçekleşmez. İsa’yı dünyanın Kurtarıcısı olarak kabul etmemiz Kutsal Ruh’un ikna edici gücü altında Kutsal Yazıları okumakla mümkün olur.

Ancak ondan sonra her birimiz kendi yöntemimizle ve Tanrı’yla olan ilişkimiz sonucunda anlatacak bir öyküye sahip olabiliriz. Öykümüz bir ölünün dirildiğini ya da doğuştan kör birinin iyileştiğini görmek kadar çarpıcı olmayabilir ama bu önemli değil. Önemli olan İsa’yı kendi benliğimizle tanımamız ve Yuhanna’nın Müjdesi’ndeki kişiler gibi kendi yöntemimizle O’na tanıklık etmemizdir.