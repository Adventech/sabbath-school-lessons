---
title:  Yol, Gerçek ve Yaşam Ben’im
date:   03/12/2024
---

`Yuhanna 14:5, 6 ayetlerini okuyun. Tomas İsa’nın nereye gittiği konusunda nasıl bir soru sordu? İsa ona nasıl yanıt verdi?`

Tomas’ın sorusu yeterince mantıklı görünüyor. Bir kişinin nereye gittiğini bilmiyorsanız, o kişiyi takip etmenin yolunu nasıl bilebilirsiniz? İsa yol olanın Kendisi olduğunu söyleyerek soruyu altüst ediyor. Nereye giden yol? Baba’ya giden yol. Önsöz’de (Yu. 1:1-18) Söz (logos), İsa Mesih ve Baba arasındaki yakın ilişki vurgulanmıştır.

Yuhanna 1:18 ayetinde, biricik (burada eşsiz diye tercüme edilmesi daha doğru olur) Tanrı’nın, Baba’yı tanıtan O olduğunu söyleniyor. Bu ayette tanıtan diye tercüme edilen, Grekçedeki exēgeomai fiilidir ve açıklamak, yorumlamak, anlatmak anlamlarına gelmektedir. Tefsir sözcüğünün kökeni de bu fiile dayanmaktadır. Anlamı ortaya çıkarmak manasına gelir. Yani, İsa Mesih Baba’yla olan bağlantıdır, düşmüş dünyaya Baba’yı açıklayan ya da yorumlayan O’dur. Dolayısıyla Baba’ya giden yol da O’dur. O olmazsa bizim anlayışımız sınırlı kalır.

`Yuhanna 14:7-11 ayetlerini okuyun. İsa Filipus’un yanlış anlamasını nasıl açıklığa kavuşturdu?`

Filipus Baba’yı görmek istedi, ki bu günahkâr bir insanın yapamayacağı ve tecrübe edemeyeceği bir şeydir (Çık. 33:17-34:9, Yu. 1:18 ile karşılaştırın). İsa onun anlayışsızlığını azarlayarak, “Beni görmüş olan, Baba’yı görmüştür” dedi (Yu. 14:9). Sonuç olarak, İsa’nın Tanrı’ya giden yol olduğu açıktır. O olmazsa, yol karanlık olur ve belirsizleşir. O, Tanrı’ya giden yolu aydınlatan ışıktır.

İsa üç kavramı birbirine bağlamıştır: yol, gerçek ve yaşam. Yol sözcüğü sadece Yuhanna 1:23 ayetinde Vaftizci Yahya’nın İsa için yolu hazırlamasıyla ilgili olarak kullanılmıştır ve burada Yuhanna 14:6 ayetinde kullanılmıştır. Ancak gerçek ve yaşam Müjde’nin ana konularıdır. Çarşamba ve Perşembe günkü derslerimizde, gerçek kavramı üzerinde duracağız; özellikle de “gerçek” olgusunun sorgulandığı bir dünyada bu çok önemli bir konudur.

`İsa’nın, Baba Tanrı’nın nasıl olduğuna dair burada sahip olacağımız en iyi açıklama olduğunu anlamak neden son derece teselli edicidir?`