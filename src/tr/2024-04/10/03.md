---
title:  Kesinlikle Yeniden Geleceğim
date:   02/12/2024
---

`Yuhanna 14:1-3 ayetlerini okuyun. İsa bu sözleri hangi bağlamda söylüyor?`

Yuhanna 13. bölümün sonunda İsa kendisinin gideceğini söylüyor (Yu. 13:33). Bu Petrus’un O’na nereye gittiğine dair bir soru sormasına neden oluyor (Yu. 13:36). Öğrenciler İsa’nın ölümünden, dirilişinden ve göğe yükselişinden bahsettiğini anlamamışlardı. Petrus O’nun için canını feda etmeye hazır olduğunu söylüyor (Yu. 13:37). Bunun üzerine İsa Petrus’un O’nu inkâr edeceğini önceden bildiriyor (Yu. 13:38).

İşte bu bağlamda İsa öğrencilerine yüreklerinin sıkılmamasını söylüyor (Yu. 14:1). Grekçeden sıkılmak diye tercüme edilen tarassō fiili, karıştırmak, rahatsız etmek, tedirgin etmek, kargaşaya düşürmek anlamına gelmektedir. Yani, öğrencilerin İsa’nın sözleri karşısında kafalarının karışmış olması şaşırtıcı değildir.

Ancak İsa onların korkularına karşılık, Babası’nın pek çok odası (köşkler değil, bir handaki gibi odalar) olan evinden bahsediyor. İsa oraya onlar için bir yer hazırlamak üzere gitmektedir. Sözleri, yaklaşmakta olan çarmıh fırtınasının ötesine, halkını kurtarmak için geri döneceği zamana bakmaktaydı. Günaha ilişkin tüm bu facianın ilk ve son defa sona ereceği zamana bakmaktaydı (bkz. Dan. 7:27).

İsa, “Gider ve size yer hazırlarsam, siz de benim bulunduğum yerde olasınız diye yine gelip sizi yanıma alacağım” diyor (Yu. 14:3). Bu açıkça O’nun İkinci Gelişinin bir vaadidir.

Bu vaade güvenmek için dayanağımız nedir? Birçok kişi Kutsal Kitap peygamberlik sözünün tamamlanması diyebilir ve bu kesinlikle doğrudur. Ancak Yuhanna 14:3 ayetinde bu dayanak farklı bir şekilde ifade edilmiştir. Bu ayette geleceğim ifadesi Grekçedeki şimdiki zaman kipindedir (geliyorum). Bu, Grekçede şimdiki zamanın gelecekteki şimdiki zaman diye adlandırılan bir kullanımıdır. Yani gelecekteki bir olaydan o kadar kesin bir şekilde bahsedilir ki, olay sanki gerçekleşmiş gibidir. Bu nedenle, ifadeyi kesinlikle yeniden geleceğim diye tercüme etmek doğru olur.

Rabbimizin dönüşüne dair umudumuzun dayanağı sadece Kutsal Kitap peygamberlik sözlerinin tamamlanması değildir. Umudumuz aynı zamanda ve daha kesin bir şekilde, vaatte bulunan Kişi’ye duyduğumuz güvene dayanmaktadır. O, halkı için kesinlikle geri döneceğini söylemiştir. Bu vaatte bulunan Kişi dolayısıyla bu vaade güvenebiliriz.

`Çarmıh Mesih’in ikinci gelişinin kesinliği hakkında bize ne öğretiyor? İkinci Geliş olmasa, İsa’nın ilk gelişinde ölmüş olmasının bize ne yararı olurdu?`