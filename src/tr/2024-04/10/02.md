---
title:  Size Bir Örnek Gösterdim
date:   01/12/2024
---

Veda konuşması (Yuhanna 13-17) İsa’nın öğrencilerine gelecekle ilgili talimatlar vermektedir. Konuşmanın anlatım biçimi Musa’nın Yasanın Tekrarı’ndaki vedasına veya Yakup’un çocuklarını kutsamasına (Yaratılış 47-49) ya da Davut’un Süleyman’a verdiği talimatlara (1. Tarihler 28-29) benzemektedir. İsa gidişiyle ilgili olarak öğrencilerini teselli ediyor. Kendisini temsil etmesi için bir vekil vaat ediyor (Kutsal Ruh; Yuhanna 14-16). Yaşanacak acıyı önceden bildiriyor (Yuhanna 15-16) ve öğrencilerini imanda kalmaları için teşvik ediyor (Yuhanna 15).

`Yuhanna 13:1-20 ayetlerini okuyun. Burada ne oluyor ve bu öykü neden bu kadar önemlidir? İsa hangi dersleri öğretmeye çalışıyordu?`

İsa’nın yaşadığı dönemde dünyanın o bölgesinde insanlar çarık giyer ya da yalınayak gezerlerdi. Ayakları tozlanır ve kirlenirdi. Bir uşağın ya da kölenin yemeğe gelenlerin ayaklarını yıkaması gelenekti. Ancak İsa’nın tutuklanmadan önce öğrencileriyle son yemeğini yediği gece orada bu işi yapacak bir köle bulunmuyordu.

İsa, herkesi şaşırtan bir şekilde Bizzat yemekten kalktı ve hepsinin ayaklarını yıkadı. Yuhanna 13:4, 5 ayetleri İsa’nın yaptıklarını aşama aşama açıklıyor. Efendi’nin bu inanması güç alçak gönüllülük davranışını vurgulamak için böylesine ayrıntılı bir şekilde anlatılmıştır.

Yuhanna 13:8-11 ayetleri, Petrus’un verdiği tepkiyi aktararak, öğrencilerin İsa’nın davranışları karşısındaki şaşkınlıklarını ve anlayışsızlıklarını daha da derinleştirmiştir. İsa, Efendi, Mesih, nasıl böyle aşağı bir iş yapabilirdi? Petrus, İsa’nın ayaklarını yıkamasına izin vermemiş, ancak İsa ona işbirliği yapmadığı takdirde İsa’nın yanında yerinin olmayacağını söylemiştir. Bunun üzerine Petrus daha fazlasını isteyerek İsa’ya sonuna kadar bağlı kalmak istediğini ifade etmiştir.

İsa’nın davranışının önemi O’nun kimliğiyle bağlantılıdır. Yuhanna 13:13 ayetinde İsa kendisinin Öğretmen ve Rab olduğunu söylüyor. Öğrencileri O’nu böyle çağırıyorlardı ve İsa da öyle olduğunu belirtiyor. Bu unvanlar yetki ve gücü ifade etmektedir.

Ancak İsa, güç ve yetkinin kendini yüceltmek için değil, hizmet etmek için kullanılması gerektiğini öğretmektedir. Adventist Kilisesi İsa’nın bu örneğindeki bu anlayışı benimsemiş ve Rab’bin Sofrası için bir hazırlık ibadeti olarak doğru bir şekilde Ayak Yıkama Töreni diye adlandırılan şeyi kabul etmiştir.

`Ayak Yıkama Töreni İsa’nın yolundan gitme ve diğer insanlara alçak gönüllülükle hizmet etme konusunda size ne öğretiyor?`