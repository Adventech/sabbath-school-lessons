---
title:  Gerçek Ben’im
date:   04/12/2024
---

`Yuhanna 1:14, 17; Yuhanna 8:32, Yuhanna 14:6 ve Yuhanna 15:26 ayetlerini okuyun. Yuhanna Gerçek kavramını nasıl doğrudan İsa’ya bağlıyor?`

Yuhanna’nın Müjdesi’nde gerçek tekrar tekrar İsa’ya, Babası’na ve Kutsal Ruh’a bağlanmaktadır. Gerçek, İsa’yla, yani Söz’le (logos) ve ışıkla, yani karanlığın karşıtıyla bağlantılıdır (Yu. 1:1-14, Yu. 3:19-21). Aynı şekilde, yalancılık da iblisle ve günahla bağlantılıdır (Yu. 8:44-46). Sonuç olarak, Yuhanna’da gerçek sadece bir olgular ve rakamlar meselesi değildir. Bunları içermektedir, ancak bundan da öte, gerçeklik kavramı Tanrı’ya ve O’nun iradesine sadakatin ahlaki bir boyutunu da içermektedir.

“Yaşayan Allah’a ihtiyaç duyan, ilahî mevcudiyeti özleyen pek çokları vardır. Felsefi kuramlar ya da edebi makaleler, ne kadar yetkin olurlarsa olsunlar, kalbi tatmin edemezler. İnsanların iddialarının ve icatlarının hiçbir değeri yoktur. Bırakalım Allah’ın sözü insanlara konuşsun. Yalnızca gelenekleri, insani kuramları ve özdeyişleri duymuş olanlar, sözünün canı yenileyerek ebedi hayata götürebildiği Kişi’nin sesini duysunlar.”—Ellen G. White, Mesih’in Örnek Dersleri, s. 40.

İsa’nın Gerçek olmasının ne anlama geldiğini düşünün. İsa Söz’dür, başlangıçtan beri Tanrı’yla birlikte olan ve yaratılmış olan her şeyin Yaratıcısı olan Söz’dür (Yu. 1:1-4). Ezelden ebediyete kadar Baba’yla bir olan İsa, Baba’nın özelliklerine sahiptir ve bu nedenle aynı zamanda “BEN’İM”dir. O’nun varlığı başka hiç kimseye ya da hiçbir şeye tabi değildir. Bilgi de dahil olmak üzere var olan hiçbir şey O’ndan bağımsız olarak var olamaz. Ve var olan, yaratılmış olan her şey sadece İsa tarafından yaratılmıştır ve sadece O’nda var olmaktadır. “Nitekim yerde ve gökte, görünen ve görünmeyen her şey –tahtlar, egemenlikler, yönetimler, hükümranlıklar– O’nda yaratıldı. Her şey O’nun aracılığıyla ve O’nun için yaratıldı. Her şeyden önce var olan O’dur ve her şey varlığını O’nda sürdürmektedir” (Kol. 1:16, 17).

İsa sadece gerçeğin vücut bulmuş hali değildir. O gerçeğin ta kendisidir. Gerçek bir kavram ya da bir oluşum değildir. O bir Kişidir!

Gerçek, yani İsa Mesih, dünyayı aydınlatan güneşe benzetilebilir (Yu. 8:12). Bu, C. S. Lewis’in Hristiyanlık hakkında söylediklerine benzemektedir: “Hristiyanlığa Güneş’in doğduğuna inandığım gibi inanıyorum, sadece onu gördüğüm için değil, onun sayesinde diğer her şeyi gördüğüm için.”—“Is Theology Poetry? [İlahiyat Şiir midir?]”, s. 15.

Etrafımızdaki dünyayı doğru bir şekilde yorumlayabilmemiz İsa, yani Gerçek sayesindedir.