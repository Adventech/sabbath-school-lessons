---
title:  İman Hayati
date:   29/11/2019
---

#### Rus Yetimlere Eğitim

_Andrew McChesney, Adventist Müjdeleme_

Mücadele oldukça çetin görünüyordu.

59 yaşında bir büyükanne olan Natalya Balan, Rus yetimhanesinden evine getirdiği iki küçük erkek kardeşe Tanrı’yı nasıl açıklayacağını kestiremiyordu.

Çocuklar (10 yaşındaki Daniil ve 9 yaşındaki kardeşi Nikita) alkolik babalarının elinde ve sonrasında yetimhanede tarifsiz istismarlara maruz kalmışlardı. Anneleri ölmüştü.

Natalya ve emekli bir Yedinci Gün Adventist pastör olan kocası Yakov, kilisenin kurucularından Ellen White’ın tüm Adventist ailelere yetimlerle ilgilenmeleri ricasını okuduktan sonra evlat aldıkları çocukları Moskova’nın 115 km güneyindeki 4.600 nüfuslu küçük bir kasaba olan Obolensk’teki evlerine getirdiler. Ebeveynler Allah’a Kendisi’ni çocukların hayatında göstermesi için samimiyetle dua ettiler.

Ardından felaket vurdu.

Daniil ve Nikita’nın nazik komşularından hediye olan ve sürmeyi çok sevdikleri birer eski bisikleti vardı. Fakat çocuklar bisikletleri her seferinde asansörle yedinci kattaki dairelerine çıkartmayı hiç sevmiyorlardı. Babalarının bisikletleri ilk kattaki boşlukta bırakmamaları uyarısını kulak ardı ediyorlardı ve bir gün bisikletler gitti. Çocuklar nasıl da ağladılar!

“Gelin dua edelim, Allah yardım eder” dedi anneleri.

Sabah ibadetinde anneleri dua etti, “Sevgili Tanrım, lütfen çocukların çalınan bisikletlerinin geri gelmesine yardım et.” Ardından çocuklar da dua etti.

Kasabanın sadece tek bir okulu vardı ve anneleri bisikletleri bazı öğrencilerin aldığından emindi. Müdürden izin aldıktan sonra okulun etrafına üstünde şunlar yazan ilanlar astı: “Bu okulun bazı öğrencileri iki evlatlık çocuğa ait iki bisikleti çaldılar. Lütfen bisikletleri geri getirin.” Anne ve iki çocuk üç gün her sabah ve akşam dua ettiler. Daha sonra dahili telefon sisteminin zili çaldı, apartmanın kapısında biri onlarla konuşmak istiyordu. Bir erkek sesi “Aşağı gelin ve bisikleti alın” dedi.

Anneleri aşağıda, yanında pahalı ve yepyeni bir bisiklet olan bir yabancıyla karşılaştı.

“Birinci sınıftaki oğlumu okula götürürken ilanınızı gördüm” dedi. “Oğlum bu bisiklet için daha çok küçük, bu yüzden bisikleti size getirmeye karar verdim.”

Bu büyük bisiklet büyük çocuk olan Daniil’in oldu.

O akşam “Tanrım, bu güzel bisiklet için teşekkür ederim!” diye dua etti.

Nikita da mutlu olmuştu, ama o da kendine bir bisiklet istiyordu. Annesi ona, “Hadi Allah’a dua edelim” dedi. Aile birkaç gün boyunca Nikita’ya bir bisiklet için dua etti. Bir sabah dahili telefon sisteminin zili yine çaldı ve bir erkek sesi “Aşağı gelin ve bisikleti alın” dedi.

Anneleri bu sefer aşağıda, yanında yine pahalı ve bir öncekinden daha küçük bir bisiklet olan başka bir yabancıyla karşılaştı. Bu adam da bu bisikletin birinci sınıftaki oğlu için çok büyük olduğunu söyledi.

Nikita mutluluktan havaya uçtu! Hırsızlar çalınan bisikletleri geri getirmediler, ama aile, dualarını yanıtlayıp eskisinden daha da güzel bisikletler verdiği için Allah’a şükretti. “Duaları yanıtladığı için Allah’a şükrederim – özellikle de oğullarımın O’nu bilmesi için benim ettiğim duayı” dedi Natalya.