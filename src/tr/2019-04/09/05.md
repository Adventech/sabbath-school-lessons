---
title:  Allah’ın Önünde Alçakgönüllü
date:  27/11/2019
---

`Yasanın Tekrarı 30:1-6 ayetlerini oku. İbrani halkına burada ne vaat ediliyor? Bu ve bunun gibi vaatler, Ezra ve Nehemya gibi kişiler için ne ifade ediyor?`

Ezra ve Nehemya peygamberlik sözlerini biliyorlardı. Allah’ın halkını sürgünden geri getireceğini biliyorlardı. Nehemya 9. bölümde, onların tarihlerini ve başlarına gelen belalara nelerin sebep olduğunu anladıklarını gördük. Aynı zamanda da tüm günahlarına rağmen, Allah’ın merhametliliğinin ve önderliğinin farkındaydılar.

O yüzden, sürgünden dönüşü başarılı kılacağına dair Rabbe güvendiler. Fakat bu vaatler yol boyunca bir çok sorun ile karşılaşmayacakları anlamına gelmiyordu. Bu çeyreklikte şu ana kadar, Allah’ın vaatlerine rağmen karşılarına çıkan denemeler ve sıkıntılara göz attık.

`Ezra 8:16-23 ayetlerini oku. Buradaki deneme neydi ve onu nasıl karşıladılar?`

Vaatlere rağmen Ezra yolculuğun ne kadar tehlikeli olduğunu biliyordu. O yüzden oruç ve Allah’ın karşısında alçakgönüllülük, başarılı olmalarının Rabbe ne kadar bağlı olduğunu bildirmenin yollarıydı. Bir çok tehlikenin onları beklediği o günlerde kraldan yardım ve korunma istemek en azından Ezra’nın aklına gelmişti. Fakat sonuçta, kendisini koruyan bir refakatçiye sahip olan Nehemya’nın tersine (Neh 2:9), Ezra bunu yapmamayı tercih etti. Ezra belli ki eğer bunu isterse, Rabb’in haysiyetine leke süreceğini düşünmüştü çünkü krala daha önceden, “Tanrımız kendisine yönelenlerin hepsine iyilik eder, ama kızgın öfkesi kendisini bırakanların üzerindedir” (Ezr. 8:22) demişti. Bu durumda, onlar için işler yolunda gitti çünkü daha sonra Rabb’in kendilerini koruduğunu ve güvenli bir şekilde gidecekleri yere vardıklarını yazdı (Ezr. 8:31).

`Elbette, her şey için Allah’a güvenmeliyiz. Aynı zamanda, kendi inancımızdan bile olmayan kişilerden yardım isteyebileceğimiz zamanlar hangileridir? Bir çok durumda böyle bir şey yapmak neden yanlış değil hatta tersine uygundur?`