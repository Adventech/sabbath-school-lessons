---
title:  Nehemya’nın Tepkisi
date:  15/12/2019
---

`Nehemya 13:23–25 ayetlerini oku. Burada ne oldu ve Nehemya’nın duruma verdiği tepkiyi nasıl açıklayabiliriz?`

Çocuklar Aramice (sürgün sırasında kullanılan dil) ya da İbranice bilmedikleri için, Kutsal Yazı’daki öğretileri anlayamıyorlardı. Bu önemli bir sorundu, çünkü Allah’ın vahyinin bilgisi bu yüzden bozulabilir hatta ortadan kalkabilirdi. Yazıcılar ve rahipler, vaazlar halk için anlaşılabilir olsun diye Tevrat’ı genelde Arami dilinde yorumlamışlardı. Fakat anneleri Ammonlu, Aşdotlu ve Moavlı olduğu için ve çocuklara öncelikle anneleri baktığı için, çocukların babalarının dilini bilmemeleri de şaşırtıcı değildi. Konuştuğumuz dil bizim konuları nasıl düşündüğümüzü belirtir, çünkü biz o kültürün kelime hazinesini kullanırız. Kutsal Kitap’ın dilini kaybetmeleri, özel kimliklerini kaybetmeleri anlamına gelebilirdi. Dolayısıyla, Nehemya için ailelerin Allah’ın Sözü’yle irtibatlarını kaybetmeleri ve bunun sonucu olarak da İbranilerin Rabb’i yaşayan Allah ile bağlantılarını kaybetmeleri düşünülemezdi.

Kutsal Kitap bilginleri, Nehemya’nın yaptıklarının büyük ihtimalle o dönemde belirlenmiş cezalardan biri olarak insanların toplum içinde utandırılması olduğunu ifade ediyorlar. Nehemya’nın onları azarladığı ve lanetlediği ifadelerine bakarak onun kötü dil kullandığı ve sövdüğünü düşünmemeliyiz, aksine Nehemya o kişilere Antlaşma’nın lanetlerini okuyordu. Yasanın Tekrarı 28. bölümde antlaşmayı bozanların başına gelecek lanetler sayılıyor. Nehemya büyük ihtimalle yanlış davranışlarının ve kötü tercihlerinin sonuçlarının farkına varmaları için onlara Kutsal Kitap’ın sözlerini okuyordu.

Ayrıca, ayette Nehemya’nın “adamların bazılarını dövüp saçlarını yolduğunu” (Neh 13:25) okuduğumuzda, onun öfkeyle tepki verdiğini düşünmemeli, dayak atmanın kamuya açık cezalandırmanın belirli bir yöntemi olduğunu hatırlamalıyız. Bu tip davranış sadece “bazılarına”, yani bu yanlış davranışa sebep olan ya da bunu destekleyen önderlere uygulanıyordu. Bu eylemler toplum içinde utandırmanın yöntemleri olarak işlev görmeliydiler. Nehemya, insanların kendi seçimlerinin ve bu seçimler yüzünden oluşacak sonuçların ne kadar önemli olduğunu anlamalarını sağlamak istiyordu.

`Kilisede hatalı davranış olduğuna inandığımız bir durumla karşılaştığımızda ne şekilde tepki vermeliyiz?`