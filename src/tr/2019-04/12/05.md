---
title:  Ezra Harekete Geçiyor
date:  18/12/2019
---

`Ezra 10. bölümü oku. Ezra ve önderler diğer uluslardan kişilerle evlenme sorunuyla nasıl mücadele ettiler?`

Bütün cemaat hep birlikte yabancı eşleri gönderme kararı aldılar. Şaşırtıcı şekilde, Ezra 10:15 ayetinde isimleri açıklanan dört kişi dışında herkes, bu kadınlarla evlenmiş olanlar bile tasarıyı kabul etti. Yahudiler eşlerini göndermeye söz verdiler ve tasarının yerine getirilmesi üç ay sürdü. Sonuç olarak, 113 Yahudi adam eşlerini gönderdiler (Ezra 10:18–43). İlginç şekilde, son ayette (Ezr. 10:44) bu karışık evliliklerin bazılarının çocuk sahibi olduğu belirtiliyor. Anneleri çocuklu ailelerinden uzaklaştırmak bize mantıklı hatta doğru görünmeyebilir. Ancak o dönemin Allah’ın Yahudi ulusuyla, bir anlamda Yahudilerin de O’nunla, baştan başladığı benzersiz bir zaman olduğunu hatırlamalıyız. Allah’ı tam anlamıyla izlemek, radikal önlemler gerektiriyordu.

Ezra 10:11 ve 19 ayetlerinde kullanılan özel sözcükler, “ayrılın” (badal) ve “kovun” (yatza’), Kutsal Yazılar’da boşanma hakkında başka hiçbir yerde kullanılmamışlardır. Ezra boşanma için normalde kullanılan sözcükleri biliyordu, fakat bunları kullanmamayı seçti. Yani, belli ki Ezra evliliklerin Tevrat’ın emrine aykırı olduğunu fark ettikten sonra, onları geçerli olarak görmedi. Başka bir deyişle, evlilikler yasaya aykırı oldukları için iptal edildi. Süreç, geçersiz evliliklerin tasfiyesiydi. Fakat bu eşlere ve çocuklara ne olduğuna ya da bu durumun toplumda nasıl bir etki yarattığına dair bir bilgi verilmiyor. O dönemin adetlerine göre, kocalar eski karılarının ve çocuklarının seyahatlerinden sorumluydu. Kadınlar normal olarak anne babalarının evlerine dönmüş olmalılar.

Fakat zaman içinde bazı Yahudi erkekler yine imansızlarla evlenmeye başladılar, belki de bazıları gönderdikleri eski karılarına geri döndüler. Çözümün geçici olması, insan doğasına ve bizim Allah’a olan bağlılığımızın azalma–artma döngüsüne bağlanabilir. Aramızda kendilerini kuvvetli imanlılar olarak görenler bile, hepimizin Allah’a daha az adanmış olduğumuz, O’nunla olan yürüyüşümüzün eksik olarak tanımlanabileceği dönemlerden geçtiğini kabul edeceklerdir. Maalesef, insanoğlu Allah’ı birinci sıraya yerleştirmekte sorun yaşıyor.

`Senin “Allah’a daha az adanmış olduğun” zamanlara dair tecrüben neydi? Bu tecrübelerden ne öğrendin?`