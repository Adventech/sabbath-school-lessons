---
title:  İman Hayati
date:   20/12/2019
---

#### Allah’ın Matematiği

_Andrew McChesney, Adventist Müjdeleme_

Dalgalı sarı saçları ile soylu bir Güney Afrikalı olan Jannie Bekker, yanında 2 milyon dolarla ve çok önemli olan Güneydoğu Asya’da Yedinci Gün Adventist Kilisesi’nin ilk “kent etki merkezini” kurma işiyle, Vietnam’ın başkentinde görevlendirildi.

Ancak Bekker Hanoi’de uygun bir yer bulmak konusunda zorlandı. Boş arsa ücretleri 2 milyon dolardan başlıyor, çoğunlukla 3 milyon ve 4 milyon civarına çıkıyordu.

Bekker Hanoi’den başkanın özel asistanı olarak görev yaptığı Adventist Kilisesi Güneydoğu Asya Birlik Hizmeti’nin Singapur’daki merkezine sık sık gidip gelirken dua ediyordu.

“Vietnam’a kaç kez gittiğimi unuttum” dedi Bekker. “Muhtemelen 15 ya da 20 civarındadır.”

Adventist Kilisesi başkanı Ted N. C. Wilson 2014 yılında Hanoi halkına hizmet etmek için bir toplum merkezi kurulması isteğinde bulununca Bekker bu göreve atandı. Ho Şi Minh Kenti’ni ziyaret edip buradaki dönüm noktası olan müjdeleme toplantılarına önderlik eden Wilson, Güney Asya-Pasifik Bölümü ile Güneydoğu Asya Birlik Hizmeti’nin katkılarına denk bir bağışı da kendi yapacağı sözüyle, ihtiyaç duyulan miktar için bağış toplanmasına yardım vaadinde bulundu. Sonunda, Adventist dünya kilisesi 1 milyon dolar, bölüm ve birlik de 500.000’er dolar verdiler.

Ama Bekker uygun bir arsa bulamıyordu. İncelediği yerler ya çok pahalıydıya da kötü yerdeydiler. Ümit vadeden bir pazarlık da suya düştü.

Daha sonra, bir arkadaşının arkadaşı onu arsası olan ve üstüne yedi katlı bir bina inşa eden bir müteahhitle tanıştırdı. Müteahhit her şey için sadece 1,8 milyon dolar istiyordu. Bekker orayı görür görmez mükemmel yeri bulduğunu anladı.

Bürokrasi ve diğer engeller alımı aylarca geciktirdi. Başka bir alıcı bu bölgeyi öğrendi ve daha yüksek ücret teklifinde bulundu. Bekker dua etmeye devam etti, ardından müteahhit yeni gelen teklifi Adventistler’in planının emlak sahiplerini zengin etmek değil topluma yardım etmek olduğunu söyleyerek geri çevirdi.

22 Mayıs 2018’de Wilson ve diğer kilise önderleri içinde kitabevi, sağlıklı gıda mağazası, yabancı dil okulu, müzik okulu, sağlık merkezi, ADRA’nın Vietnam merkezi ve iki cemaatin toplanabileceği toplantı salonları olan yedi katlı binanın açılışını yaparken, Bekker mutluluktan havaya uçuyordu.

“Allah tahmin edebileceğimden çok daha mucizevi bir şekilde araya girdi” dedi Bekker. “Bize dualarımızda istediğimizden daha fazlasını verdi. Bütün şerefi ve yüceliği O’na veriyoruz.”