---
title:  Günümüzde Evlilik
date:  19/12/2019
---

Ezra ve Nehemya’da karışık evlilik meselesiyle ilgili gördüklerimizden anlaşılıyor ki, Allah evliliği ciddiye alıyor, o yüzden biz de almalıyız. Evlilik için olası eşimizi duayla değerlendirmeli ve karar mekanizmasına Allah’ı dahil etmeliyiz. Bizi büyük üzüntü ve sefaletten koruyabilecek olan Allah’ın ilkelerine bağlı kalmaya karar vermeliyiz.

`Bir Hristiyanın imansız bir eşe sahip olduğu örnekte Pavlus’un meseleyi nasıl ele aldığına bak. 1. Korintliler 7:10–17 ayetlerini dikkatle incele. Günümüzde aynı boyunduruğa girmeyen kişilerin oluşturduğu evliliklere nasıl yaklaşmalıyız?`

Kutsal Kitap’ta inançlar arası evliliklerle ilgili ne yapılacağına dair ayrıntılı bir emir olmadığı için, iman etmemiş bir eşten ayrılmanın doğru yaklaşım olduğu ve Ezra’nın bu öyküsüne dayanarak önerilmesi gerektiği konusunda ısrarcı olmak akılsızcadır ve ayetlerin maksadı ve ilkelerine terstir. Ezra ve Nehemya’nın içinde bulundukları durum bir seferlik bir olaydı ve Allah’ın isteği uyarıncaydı (Ezr. 10:11), çünkü tüm İsrail toplumunun geleceği ve ibadeti tehlike altındaydı. Yaşayan bir Tanrı’ya ibadet edenler olarak kimliklerini kaybediyorlardı.

Ezra ve Nehemya ile çağdaş olan Mısır’daki Elefantin Yahudi yerleşiminde önderler karışık evliliklere izin vermişlerdi ve kısa sürede hem Yahve’yi hem de pagan eşi tanrıça Anat’ı barındıran karışık bir din ortaya çıkmıştı. Ayrıca Mesih’in silsilesi de tehlikedeydi. Dolayısıyla, bu bir seferlik hadise bir imanlı ile imansızın birlikte olduğu evlilikleri ve aileleri dağıtmak için bir talimat olarak algılanmamalıdır. Aslında, bu öykü Allah’ın evlilikte aynı boyunduruğa girmeye ne kadar değer verdiğini gösteriyor. Allah’a bağlılığı teşvik etmeyen bir kişiyle evlendiğimizde Şeytan mutlu olur, çünkü eşlerin ikisi de aynı inanca sahip olduğunda, sadece birinin iman ettiği durumlara göre Allah için olan görevlerinde daha güçlü olacaklarını bilir.

Her ne kadar Kutsal Kitap’ın farklı inançtan olanlarla aynı boyunduruğa girilen evlilikleri tasvip etmediği açık olsa da (2Ko. 6:14), farklı tercihler yapmış kişilere çokça merhamet gösterilen ayetler de mevcuttur. Allah imansızlarla evlilik yapmış kişilere, Kendisine ve eşlerine bağlı kalmaları için güç verir. Allah, biz O’nun isteğine aykırı tercihler yapsak bile bizi terk etmez, ayrıca O’ndan yardım talep edersek gereğini yapacaktır. Bu, istediğimiz her şeyi yapalım, sonra da Allah’ın buna rağmen bizi bereketlemesini bekleyelim anlamına gelmiyor, fakat ihtiyaçla ve alçakgönüllü bir yürekle ona gittiğimizde, bizi her zaman duyduğunu belirtiyor. Allah’ın merhameti olmadan hiçbirimiz için umut olamaz, çünkü hepimiz günahkârlarız.