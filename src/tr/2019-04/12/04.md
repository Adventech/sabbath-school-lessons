---
title:  Ezra Tepki Gösteriyor
date:  17/12/2019
---

`Ezra 9. bölümü oku. Ezra, İsraillilerin diğer uluslardan olanlarla evliliklerini haber alınca nasıl tepki gösteriyor? Ezra 9:1 ve 2 ayetleri halkın “kendilerini ayrı tutmadığını” belirtiyor. “Ayrı tutmak” ifadesi aşağıdaki ayetlerde de kullanılıyor: Lev. 10:10; 11:47; Çık. 26:33; Yar. 1:4, 6, 7, 14, 18. Bu kelimenin kullanımı, imanlı birinin imansız biriyle evlenmesi meselesi hakkında ne ima ediyor?`

İnsanlar diğer uluslardan olanlarla evlilik meselesiyle ilgili kendileri Ezra’ya geldiler. İğrençliklere karışan ulusları listelerken kullandıkları kavramlardan Tevrat’ı bildikleri anlaşılıyor, çünkü liste doğrudan Kutsal Kitap’taki öykülerden alınmış. İlginç olan, haberi Ezra’ya ulaştıranlar sivil önderlerdi, zira ulusun ruhsal önderleri olan rahipler ve Levililer bile yasanın bu hükmünün çiğnenmesinden suçluydular.

“Ezra, Babil esaretine yol açan nedenleri araştırdığında, İsrail’in sapkınlığının büyük ölçüde imansız uluslarla karışmalarından kaynaklandığını öğrenmişti. Allah’ın kendilerini çevrelerindeki uluslardan ayrı tutmalarına ilişkin emrine uysalardı, pek çok üzücü ve aşağılayıcı tecrübeden kurtulacaklarını görmüştü. Şimdi de, geçmişin derslerine rağmen, önde gelen kişilerin sapkınlığa karşı koruyucu olarak verilmiş olan yasaları çiğnemeye cüret ettiklerini öğrendiğinde, içinde yüreği titredi. Allah’ın Kendi halkına anayurtlarında tekrar bir yer vermekteki iyiliğini düşündü, bu yüzden haklı bir öfkeye kapılarak halkın nankörlüğünden ötürü kederle doldu.”—Ellen G. White, Peygamberler ve Krallar, s. 620.

“Ayrı tutmak” ifadesi, varlıkları kıyaslamak için kullanılır. Aslında tamamen zıtlık olduğunu gösterir. Bu ifadeyle halk Allah’ın sahte dinlerden uzak durma emrini baştan anlamış ve kabul etmiş oldu. Hiç kimsenin, karşıt inançlarının evlilikteki ilişkilerine ya da çocuklarını büyütme şekillerine etki etmeyecek bir eş ile evleneceğini söyleyemeyeceğini anlamışlardı. Durumun ne kadar ciddi bir hale geldiğini fark etmişlerdi.

`Geçmişte yanlış kararlar vermiş olsak bile, yuvalarımızda ve ailelerimizde imanı canlı tutmaya çalışmak için ne yapabiliriz?`