---
title:  Nehemya’nın Azarı
date:  16/12/2019
---

`Nehemya 13:26, 27 ayetlerini oku. Bu, Kutsal Kitap tarihinin bizi doğru yoldan sapmanın tehlikeleriyle ilgili uyarmakta ne kadar önemli olduğuna dair ne gösteriyor?`

Süleyman yaptığı seçimlerle günaha daha da batmıştı. Süleyman’ın Allah’ın İsrail krallarına yönelik emrine itaat etmeyerek kendi mahvına sebep olduğunu söylemek doğru olurdu: “Kral yüreğinin Rab’den sapmaması için çok kadın edinmemeli” (Yas. 17:17). Süleyman’ın yaşamı olumsuz örnek olarak kullanılıyor: sadece birden çok kadınla evlenmekle kalmayıp, ilginç bir şekilde, Nehemya’nın işaret ettiği gibi, aynı zamanda Allah’a ibadet etmeyen kadınları seçmişti.

`Nehemya putperestlerle evlendikleri için ulusu azarlamakta neden haklıydı? Yar. 6:1–4; Yar. 24:3, 4; Yar. 28:1, 2; Yas. 7:3, 4; ve 2Ko. 6:14.`

Farklı ulustan biriyle evlenmeme buyruğunun milliyetçilikle ilgisi yoktu, mesele putperestlikti. Kutsal Kitap’taki kişiler İsrailli olmayanlarla evlilik yaptılar. Musa, Midyanlı bir kadın olan Sippora’yla evlendi, Boaz Moavlu Rut’la. Aslında bu emirlerde farklı uluslardan olanlarla evlenme meselesi, başka bir inanca sahip olan ya da inançsız biriyle evlenmekle ilgili. Sorun, Ezra ve Nehemya’nın zamanında yaşayan insanların Allah’a iman edenlerle evlenmeyi tercih etmemiş olmaları. Flame of Yahweh [Yahve’nin Alevi] kitabında Richard M. Davidson şöyle diyor: “Aden bahçesindeki evlilik planı... iki eşin ruhsal imanla ve aynı zamanda diğer önemli değerlerle tümleyici bir bütünlük içinde olmalarını gerektiriyordu.”— s. 316. Bu öyküde, putperest eşler putperest tapınmalarından vazgeçmeyi tercih etmediler. Sonuçta, belki de Nehemya insanların yaptıkları seçimler yüzünden öfkeliden ziyade üzgündü, çünkü onun için bu durum Allah’a gerçek bir bağlılığın olmadığının göstergesiydi.

Kutsal Kitap bizi Allah’a bağlı tutacak ve mutluluğumuzu çoğaltmak için tasarlanmış uygulamaların formüllerini bize veriyor. Aynı şekilde, evlilikte aynı boyunduruğa girme emri de bizim daha iyi bir hayat yaşamamıza yardım etmek ve Allah’a karşılıklı adanmayı teşvik etmek içindi.

`Bugün bu öykülerden kendimizin ve ailemizin imanını korumamıza yardım edebilecek hangi ilkeleri çıkartabiliriz?`