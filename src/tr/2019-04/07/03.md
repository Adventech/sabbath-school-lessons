---
title:  Duanın Başlangıcı
date:  11/11/2019
---

İnsanlar, Kutsal Kitabın okunmasına İsrail’in geçmişteki sadakatsizliğine rağmen Allah’ın iyiliğini anlatan uzun bir duayla karşılık verdiler. Bunun bir duadan çok vaaz gibi olduğu anlaşılıyor çünkü neredeyse her cümlenin Kutsal Kitap’ta bir benzeri mevcut.

`Nehemya 9:4-8 ayetlerini oku. Bu başlangıç ayetlerinde duanın odaklandığı ana konular nelerdir, neden?`

Duanın ilk bölümünde, insanlar Allah’ı, özellikle de O’nun Adını kutsuyor. İbrani kültüründe ad sadece birine takılan isim değildi, ad kişiye kimliğini veriyordu. O yüzden, Allah’ın adının yüceltilmesi önemli çünkü bu şekilde dünyaya bu ismin yüceltilmeye ve onurlandırılmaya layık olduğu gösteriliyor. Bu, evreni Yaratan’ın adıdır. Dua Allah’a, her şeyi Yaratan ve “hepsini koruyan” olarak ibadet edilmesiyle başlıyor (Neh. 9:6 KM ayrıca bkz. Kol. 1:16, 17). “Koruyan” kelimesinin kökü İbranice bir fiildir ve “canlı tutmak” anlamına gelir.

Her şeyi Yaratan, “yüreğinin iman dolu” olması dışında herhangi bir özelliği olmayan İbrahim’i Seçmiş Olan’dır. İbrahim bir çok sefer imanı zayıf gibi görünmüş olabilir fakat kendisinden oğlunu vermesi istendiğinde, tereddüt etmemişti (bkz. Yaratılış 22). İmanlı olmayı bir gecede değil, Allah’la olan uzun yürüyüşüyle öğrendi. İbrani düşüncesinde “yürek” aklı temsil eder. Diğer bir deyişle, İbrahim düşünerek ve hayata geçirerek imanını geliştirdi bunun için Allah’tan kabul gördü.

Duanın ilk birkaç ifadesi Allah’ın (1) Yaratıcılığına, (2) Koruyuculuğuna ve (3) vaatleri tuttuğuna odaklanıyor. İnsanlar öncelikle Allah’ın kim olduğunu kendilerine hatırlatıyorlar: O, bizi yaratmış olan, koruyan ve bize verdiği sözleri tutan Sadık’tır. Bunu aklımızda tutmak, kendi yaşamlarımızı bütün bir şekilde gözümüzün önünde tutmamıza ve O’nun bizden uzak, yaşadığımız zorluklarla ilgilenmiyor gibi göründüğü, en çetin durumlarda olduğumuz zamanlarda bile O’na güvenmeyi öğrenmemize yardım eder.

`Allah’ın bizim Yaratıcımız olduğu öğretisi neden imanımız için bu kadar merkezi öneme sahip? Sonuçta, bununla karşılaştırıldığında, içinde Allah tarafından her hafta yaşamlarımızın yedide birinde O’nu Yaratıcımız olarak hatırlamamızın emredildiği bu kadar önemli başka bir öğreti var mı?`