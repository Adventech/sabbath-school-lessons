---
title:  Geçmişten Dersler
date:  12/11/2019
---

`Nehemya 9:9–22 ayetlerini oku. Duanın bu bölümüyle ilk bölümü arasında ne fark var?`

Dua, sadakati için Allah’a övgüler düzmekten, İsraillilerin Mısır ve çöl tecrübelerindeki sadakatsizliklerinin anlatımına dönüyor. Allah’ın İsraillilere verdiği tüm değişik şeyleri özetliyor; maalesef “ataların” bu armağanlara cevabı gurur, inat ve Allah’ın onlar için gerçekleştirdiği lütufkâr işlerine saygısızlık olmuştu.

İnsani hataların ve Allah’a gerçek bir bağlılığın olmadığının kabul edilmesi, itiraf ve tövbe için önemli bir adımdır. Bu ayetler çoktan aramızdan ayrılmış olan kişilerden bahsetse de, bu aynı konularda her birimizin sorunlar yaşadığını kimse inkâr edemez.

Elbette bizim için ve aynı zamanda onlar için de Müjde tam da burada işin içine giriyor. Günahlarımız itiraf etmek bizi kurtarmaz, ancak Mesih’in bizim için kurbanlığı kurtarır. İtiraf ve tövbe, bizim sadece Mesih ile aklanmamız gerektiğini kabul edişimizin merkezindedir. “Tövbe ve imanla Mesih’i Kurtarıcımız olarak kabul ettiğimizde, Rab günahlarımızı bağışlar ve yasayı çiğnediğimiz için yazılan cezayı siler. Günahkâr ancak daha sonra Allah’ın karşısında adil bir kişi olarak durabilir; o göğe kabul edilmiştir ve Ruh vasıtasıyla Baba ve Oğul ile paydaşlık eder.”—Ellen G. White, Selected Messages [Seçme Mesajlar], 3. kitap, s. 191.

Aynı zamanda, O’nun iyiliği bizim günahlarımızı itiraf etmemizi ve onlar için tövbe etmemizi sağladığı için, Allah’ın kudretiyle onlardan vazgeçmekte de kararlı olmalıyız.

Sözün özü, İsrail inatçıydı fakat Allah sevgi doluydu. Allah’ın İsrail ulusu için yaptıklarına bakmak, insanlara geçmişte onlar için çok fazla şey yapmış olduğu için, Allah’ın o gün ve gelecekte de onlarla ilgilenmeye devam edeceğini hatırlatmış oldu. İnsanların, geçmişte Allah’ın neler yaptığını her zaman hatırlamaları işte bu yüzden çok önemliydi. Ne zaman unuttular, o zaman başları derde girdi.

`Allah’ın senin yaşamında çalıştığından emin olduğun zamanları düşün. Bir daha sorunlarla karşılaştığın zaman, bundan nasıl rahatlık bulabilirsin? Cesaretinin tamamen kırıldığı, hayal kırıklığına uğradığın ve geleceğe dair endişeli olduğun zamanlarda Allah’ın iyiliğine güvenmeyi nasıl daha iyi öğrenebilirsin?`