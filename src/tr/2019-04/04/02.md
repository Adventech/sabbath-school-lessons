---
title:  Düşmanlık Başlıyor
date:  20/10/2019
---

`Ezra 4:1-5 ayetlerini oku. Sence neden İsraillilerin kalanları tapınağı inşa etme işinde diğerlerine yardım etmeyi reddetti?`

Görünürde, talepleri nazik ve dostça görünüyordu, o halde neden yardım teklifleri reddedildi? Cevap bir anlamda ayetin kendisinde gizli. “Düşmanları” gelip onlara yardım teklif ettiler. Düşmanlar? Sadece bu bile, İsraillilerin neden bu şekilde karşılık verdiklerine dair güçlü bir ipucu sunuyor.

Onlardan neden “düşmanlar” diye bahsediliyordu? İkinci Krallar 17:24–41 ayetlerinde, Kuzey Krallık İsraillileri sürgüne gönderildikten sonra, bu insanların diğer uluslardan Samiriye ve çevresine getirildikleri açıklanıyor. Asur kralı, onlara ülkenin Tanrı’sına yani İsrail’in Allah’ına nasıl ibadet edeceklerini öğretsinler diye rahipler gönderdi. Fakat sonuçta ortaya çıkan inanç Kenanlıların tanrılarını da içeriyordu. O yüzden, İsraillilerden kalanlar bu inancın kendi tapınak ibadetlerine getirilmesinden korkuyordu. O yüzden, yapılabilecek en iyi ve en akıllıca şeyi yaptılar ve “Hayır, teşekkür ederiz” dediler.

Her şeyden önce tüm bunların neden yaşanıyor olduğunu da unutmamamız gerekir. Sonunda tapınağın yıkılmasına ve aynı zamanda sürgüne gönderilmelerine sebep olan, atalarının sürekli olarak etraflarındaki putperest inançlara karşı tavizler vermiş olmalarıydı. Büyük olasılıkla, tam da tapınağı baştan inşa etme sürecindeyken en son isteyecekleri şey etraflarındaki insanlarla fazla iç içe geçmek olurdu.

`Bu ayetlerde, yardım teklifini reddetmenin yapılacak en doğru şey olduğunu bize gösteren başka ne var? (bkz. Ezr. 4:4, 5).`

`Bu yardım çağrısını kabul etmek için ne kadar kolay bahaneler bulabilecek durumda olduklarını düşün. 2. Korintliler 6:14 ayeti bu konuda bize ne söylüyor?`