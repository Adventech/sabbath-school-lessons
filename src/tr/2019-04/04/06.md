---
title:  “Büyük Bir İş” Yapıyorum
date:  24/10/2019
---

`Nehemya 6:1-13 ayetlerini oku. Nehemya, Yeruşalim’de yaptığı işi neden “büyük bir iş” (Neh. 6:3) olarak görüyordu? Onu durdurmak için bu sefer hangi girişimlerde bulunuldu?`

6. bölümde Nehemya’nın yaşamındaki pek çok girişim anlatılır. Sanballat ve Geşem onun kendilerine gelmesi için toplantı bahanesiyle ona mektuplar gönderdiler. Fakat talep ettikleri toplantı düşman toprağındaki Ono Ovası’ndaydı ve bu gerçek söz konusu toplantının esas niyetinin ne olduğunu açığa vuruyordu. Sanballat, Toviya ve Geşem ancak duvarın işi bitirilip kapılar kapanana kadar açık olacak bir fırsat penceresi görmüşlerdi. Yahudiler Pers kralının koruması altındaydılar, o yüzden düşmanları açıkça saldırarak onları yenilgiye uğratamazlardı. Fakat eğer önderlerinden kurtulabilirlerse, ilerlemeyi engelleyip, belki de Yahudileri sonsuza kadar durdurabilirlerdi. Pes etmiyorlardı. Nehemya karşılık vermese de, denemeyi sürdürdüler. Her defasında düşmanlıkla uğraşmak zorunda kalmak Nehemya için sinir bozucu olmuş olmalı. Onlara “büyük bir iş yapıyorum” (Neh. 6:3) diye karşılık verdi.

Dünya değerleri ölçüsünde, Nehemya saygın bir işi olan kralın sakiliğini yaparak iyi iş çıkarıyordu. Krala danışmanlık yaptığı toprakların en yüksek mevkilerinden birine sahipti. Fakat harabe durumdaki bir şehri inşa etmek dünyevi anlamda bir önem ifade etmiyordu. Büyük iş dediği bu muydu? Nehemya Allah için yapılan işi “büyük iş” sayıyordu ve daha da önemlisi Yeruşalim’de Allah’ın adının tehlikede olduğunun farkına varmıştı.

Ayrıca, Allah tapınak hizmetlerini oluştururken, rahipliği de başlattı. Tapınağın insanların zihinlerinde kutsal ve özel kalmasını sağlamak için, tapınağın içindeki görevleri sadece rahiplerin yapmasına izin verdi. Tek başımıza Allah’ın kutsallığını görmemiz kolay değildir; o yüzden Allah, İsraillilerin saygıyla huzuruna gelmelerine yardım edecek koşulları sağladı. Nehemya tapınak avlularının herkes için olduğunu biliyordu fakat iç odalar değil. Şemaya, tapınağın içinde buluşmakla ilgili söyledikleriyle, Allah›ın emirlerine aykırı bir şey teklif ederek kendisinin bir sahte peygamber olduğunu göstermekle kalmadı, aynı zamanda bir hain olduğu da açığa çıkmış oldu.

`Bugün bizler dünyasal bir tapınağın yokluğunda, Allah’ın kutsallığının duyusunu ne şekilde önümüzde tutabiliriz? Kendi günahkârlığımızın tersine, Allah’ın kutsallığının farkında olmak bizi ne şekilde çarmıha yönlendiriyor?`