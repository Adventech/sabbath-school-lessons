---
title:  İşin Durdurulması
date:  22/10/2019
---

`Ezra 4:6–24 ayetlerinde “düşmanlar” Yeruşalim’deki işi durdurmak için ne yapıyor?`

“Ülkenin insanları”, önce Darius’a (Ezra 5 ve 6), sonra Kral Ahaşveroş ve Artahşasta’ya Yahudiler ve yaptıkları işle ilgili suçlamalarla dolu mektuplar yazdılar. Yeruşalim’deki işi durdurmak için ellerinden gelen her şeyi yapıyorlardı.

Civar ülkelerin insanları, eğer yeniden inşa edilirse, kralın şehir üzerindeki yetkisini kaybedeceğini çünkü Yeruşalim’in eski zamandan beri bir isyan ve sorun şehri olduğunu iddia ediyorlardı. Maalesef, Kral Artahşasta ikna olarak, Yahudilerin özgürlüklerini kazanmak ve bu şekilde çatışmayı kışkırtmak için şehri yeniden inşa ettiklerine inanmaya başladı. İşin durdurulmasını emretti ve kentin inşasına devam edilmesini engellemek için halk bir ordu gönderdi. Bu zor kullanan yaklaşım Allah’ın işini durma noktasına getirdi.

`Ezra 4:23, 24 ayetlerini oku. Yahudiler inşa etme işine neden son verdiler? Allah’ın onların şehri yeniden inşa etmelerini istediğini bilmiyorlar mıydı? Onlara ne engel oldu?`

Yahudilerin Allah’ın onları kenti ve tapınağı yeniden inşa etsin diye çağırdığının farkında olduklarına şüphe yok fakat karşılaştıkları güçlü düşmanlık yüzünden korkuyorlardı. Belki de “Şu an doğru an olmak zorunda değil”, “Eğer bu gerçekten Allah’ın yapmamızı istediği şey olsaydı, bir yolunu bulmamızı sağlardı”, ya da “belki de buraya hiç gelmememiz gerekiyordu” gibi mazeretler bulmuşlardı. Allah’ın bizden yapmamızı istediğine inandığımız şeyi yaparken düşmanlıkla karşılaştığımızda, Allah’ın rehberliğini sorgulama ve ondan şüphe etme eğilimi içinde oluyoruz. Çok kolay bir şekilde kendimizi bir hata yaptığımıza inandırıyoruz. Korku zihinlerimizi felç edebilir ve düşüncelerimiz Allah’ın kudretine odaklanmak yerine çaresizliğe ve acizliğe dönüverir.

`Daha önce, Allah’ın seni bir şey yapman için çağırdığına ikna olduğun fakat sonra, işler zora girince şüphe içinde kaldığın bir durum tecrübe ettin mi? (Örneğin, Vaftizci Yahya’yı düşün.) Bu tecrübeden ne öğrendin?`