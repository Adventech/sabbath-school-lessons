---
title:  Nehemya Harekete Geçiyor (M.Ö. 444)
date:  23/10/2019
---

`Nehemya 4. bölümü oku. Nehemya’nın önderliği altındaki Yahudiler düşmanlığa karşı durmak için ne yaptılar? Allah’ın onları koruyacağına inanarak hiçbir şey yapmadan durmak yerine, kendilerini çatışmaya hazırlamak onlar için neden önemliydi?`

Durma ve başlamalardan sonra insanlar yeniden çalışmaya başladılar. Yahudiler dua ettiler, Nehemya da faal bir nöbet sistemi kurdu. İnsanlar gece gündüz vardiyalarla, gelebilecek saldırılara karşı hazırlıklı olabilmek için nöbet tuttular. Nehemya ayrıca her an savaşmaya hazır olsunlar diye, surun çevresindeki her aileye kılıç kuşanmalarını emretti. Ayrıca adamlarını bir grup çalışırken, diğer grup da silahlı olacak şekilde iki gruba böldü. Surun üzerinde çalışanlar özel koşullara sahipti çünkü tehlikeye en yakın olan onlardı. Her inşaatçının bir eli duvara taş, tuğla ve harç eklerken, diğer eli kılıç tutuyordu. Direnişe karşı koymaya her an hazırlardı. Onlar kendi üzerlerine düşeni yaptılar, kalanını Allah halletti. Nehemya’nın Allah’ı korumasına duyduğu güven ilham vericidir. Fakat buna rağmen oturduğu yerden her işi Allah’ın halletmesini beklemedi. Ellerindeki imkanlar dahilinde yapabileceklerinin en iyisini yaptılar.

Şu iki ifade; “Onlardan korkmayın! Yüce ve Görkemli Rab’bi anımsayın. Kardeşleriniz, oğullarınız, kızlarınız, karılarınız, evleriniz için savaşın” (bkz. Neh. 4:13, 14) ve “Tanrımız bizim için savaşacak” (Neh. 4:19, 20) Kutsal Kitap’taki en ilham verici ifadelerden bazılarıdır.

Yahudiler ısrarlı düşmanlık yüzünden inşa işini bir kez daha bırakabilirlerdi fakat bu sefer korkuya yenik düşmek yerine Allah’ın onlar için savaşacağı vaadine tutundular. Biz de, Allah’ın adı, inançlarımız ya da Allah’ın bizi yapmaya çağırdığı işler uğruna düşmanlıkla karşılaştığımızda, “Allah’ın bizim için savaşacağını” hatırlamamız gerekir.

Sonuçta, Yahudiler Rabb’in yapmakta oldukları işin arkasında olduğunu fark ettiler ve bu da onlara ilerlemeleri için cesaret verdi.

`Yaptığınız işin Allah’ın isteği olduğunu bilmek neden çok önemli? O halde sorulması gereken soru şu: Yaptığım şeyin Allah’ın isteği olduğunu nasıl bilebilirim?`