---
title:  Nehemya Görevi için Hazırlık Yapıyor
date:  10/10/2019
---

Rabb’in Nehemya’yı bu görev için çağırdığına ve tüm ihtiyaçlarını karşılayacak olduğuna şüphe yoktu. Allah’ın vaatleri ve O’ndan gelen çağrının açıklığıyla donanmış olan Nehemya işe koyuldu. Fakat dikkatlice ve duayla ilerliyordu. Diğer bir deyişle, Allah’ın kendisinin yanında olduğunu bilmesine rağmen, bu bilgi onu yapacaklarını derinlemesine düşünmekten alıkoymuyordu.

`Nehemya 2:11-20 ayetlerini oku. Suru yeniden inşa etme işine hazırlık için Nehemya ne yapıyor?`

Önderlik Dersleri: 1. Ders: Nehemya, Yeruşalim’de yapacaklarına ilişkin Tanrı’dan aldığı esinden ve tasarılardan kimseye bahsetmedi (bkz. Neh. 2:12). Bunu sadece düşmandan değil, Yahudi önderlerden de sakladı. Yapılması gereken işlerin neler olduklarını kavramak için bir keşif görevindeydi. 2. Ders: Herhangi bir şey açıklamadan önce, Nehemya ev ödevini yaptı ve yapılması gerekecek tüm işleri planladı. 3. Ders: Konuyla ilgili açıklama yapmaya başladığında, öncelikle o ana kadar Allah’ın bu yolculuğa önderlik etmek için neler yaptığını özetledi, daha sonra da kralın sözlerini buna ekledi. Bağlılık talep etmeden önce insanları yüreklendirdi. Yahudilerin, karşılaşacakları direnişi bilmelerine rağmen bu kadar olumlu karşılayıp inşa etmeye karar vermiş olmaları mucizeden başka bir şey değil. Allah Nehemya’nın duaları ve oruçları sırasında sadece kralı değil, bu kadar yürekli ve cesurca karşılık versinler diye Yahudileri de hazırlamış olmalıydı.

`Nehemya 2:19, 20 ayetlerini oku. Bu ayetler Nehemya’nın imanı hakkında bize ne söylüyor? Yasanın Tekrarı 7:9, Mezmurlar 23:1–6 ve Çölde Sayım 23:19 gibi ayetler Nehemya’ya nasıl yardım etmiş olabilir?`

Konuşmalarımız kim olduğumuzu ve gerçekte neye inandığımızı ortaya koyar. Nehemya moral verici sözler söyleme eğilimindeydi. Karşısındakiler onunla dalga geçip alay ettiklerinde bile, Allah’ı tüm söylediklerine dahil etmekten ve aynı zamanda da O’nu yüceltmekten korkmadı. Düşmanların kendilerini hor gördüklerinin farkında olmasına rağmen, söyleyeceklerini ağzında gevelemedi ya da Allah’ı konuşmasının dışında bırakmadı. Yıllar önce Mısır’da Yusuf’un yaptığı gibi, O’na inanmayan insanların karşısında Rabb’ini yüceltmekten korkmadı.