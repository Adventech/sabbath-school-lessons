---
title:  Nehemya Konuşuyor
date:  08/10/2019
---

Nehemya 1:11 ayeti, Nehemya’nın kralın sakisi olduğunu söylüyor. Bu bize önemsiz bir görevmiş gibi görünebilir fakat sakiler güçlü etki sahibi kişiler olabilirlerdi çünkü kralla yakın ve sürekli ilişki içindeydiler. Sakiler, kralın hastalanmasını ya da ölümünü engellemek için, onlar için hazırlanan içeceklerin tadına bakarlardı. Heredot, yüksek rütbeli memur sayıldıkları için, Perslilerin sakileri yüksek şerefli kabul ettiklerini belirtiyor. Örneğin Asur kralı Esarhaddon’un sakisi aynı zamanda krallığın başbakanıydı. Yani, Nehemya krallıkta yüksek bir mevkiye sahipti ve krala erişebildiği için Yahuda’nın durumu hakkında kralla konuşma işinde kendisini kullanması için Allah’a yalvardı.

`Nehemya 2:1-8 ayetlerini oku. Nehemya’nın duaları ve orucu ne sonuç verdi?`

Duaya M.Ö. 444 yılının Nisan ayında cevap geliyor. Hanani ve Yahudilerin Nehemya’ya Yeruşalim hakkında can sıkan haberleri getirmesinin üzerinden dört ay geçmişti. Nehemya dört ay boyunca dua edip oruç tutmuştu, her geçen gün ona sanki Allah cevap vermiyormuş gibi görünüyor olmalıydı. Fakat Allah’ın zamanlaması her zaman mükemmeldir. Allah kralı Nehemya’yı dinlemeye ve olumlu karşılamaya hazırlamıştı.

Bir sakinin farklı bir ülkede vali olmak için bir süreliğine görevlerinden azat edilmesi çok sık karşılaşılan bir durum değildi. Allah Nehemya üzerinden konuşarak, kral 1. Artahşasta’yı Nehemya’yı Yahuda bölgesine vali ataması için etkiledi. Kraliçeden bahsedilmiş olması bunun büyük olasılıkla özel bir etkinlik olduğunu düşündürüyor çünkü kraliçenin resmi ziyafetlerde bulunması pek alışılmış bir durum değildi. Nehemya kralın peşin hükümlü fikre kapılmasını engellemek için hemen Yeruşalim’den bahsetmiyor, onun yerine kendisi için kişisel bir konu hakkında duygusal bir açıklama yapıyor. Söz konusu yerin neresi olduğunu daha açıklamadan, kral kazanılmıştı.

`Nehemya’nın bu saraydaki mevkisi ile Daniel’in Babil’deki mevkisi arasındaki benzerliği ne şekilde görebiliriz? Kralın ona karşı bu kadar olumlu tavır sergilemiş olması, Nehemya’nın kişiliği hakkında bize ne söylüyor?`