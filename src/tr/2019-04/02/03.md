---
title:  Nehemya’nın Duası
date:  07/10/2019
---

`Nehemya 1:5–11 ayetlerinde bulunan Nehemya’nın duasını oku. Duanın farklı unsurları nelerdir? Neden suçlu olanlarla birlikte kendisini de duaya ekliyor?`

* RAB, sen yücesin ve merhamet sahibisin (Neh. 1:5).
    * Beni duy (Neh. 1:6).
        * Günahların itiraf edilmesi (Neh. 1:6, 7).
            * Vaatlerini hatırla (Neh. 1:8, 9).
        * Bizi sen kurtardın (Neh. 1:10).
    * Beni duy (Neh. 1:11).
* Rab başarı ve merhamet bahşet (Neh. 1:11).

Nehemya’nın duası, Allah’ın yüceliğini, kendilerinin günahkârlıklarını anlatan ve bir yardım çağrısıyla sonuçlanan güzel bir şiir. Dua, Daniel 9. bölümde bulunan Daniel’in duasını anımsatıyor. Nehemya’nın bu duaya aşina olması muhtemeldir. Nehemya’nın duasına yardım çağrısıyla başlamak yerine öncelikle Allah’ın kim olduğunu, yani Yüce ve Müthiş olduğunu ifade etmiş olması dikkate değer. Ayrıca Allah’ın antlaşmasına bağlı kaldığını ve Kendisine sevgi besleyenlere karşı merhamet duyduğunu, sanki Allah’a her zaman güvenilir olduğunu ve şimdi de başka türlü olamayacağını hatırlatırcasına ifade ediyor.

Dua (yukarıda tarif edildiği gibi), merkezde Nehemya’nın Allah’ın vaatlerini dillendirdiği 8. ayetin bulunduğu özel bir yapıya sahip. Nehemya şöyle diyor: “Anımsa!” Başka bir deyişle: Rab, sadakatsiz olduğumuzda bizi savuracağını fakat ayrıca bizi geri getirip her şeyi yeniden kuracağına dair verdiğin sözü anımsa. Bunların ilki gerçekleştiğine göre şimdi diğerini tamamlama vakti çünkü biz Sana dönüyoruz. Nehemya Allah’ın vaatlerini talep etmekten ve onları Allah’a hatırlatmaktan korkmuyor. Bu, tabii ki Allah verdiği sözleri bilmediği ya da hatırlamadığı için değil. Tersine, Allah O’nun vaatlerini talep etmedeki istekliliğimizden mutluluk duyar. O, vaatlerine inanmamızı ve onları Kendisine yüksek sesle söylememizi ister. Özellikle de umut yokmuş gibi göründüğü zamanlarda, Allah’ın bize vaat ettiklerini kelimelere dökerek bu vaatlere duyduğumuz güveni daha da güçlendirebiliriz.

`Allah’ın, hemen şimdi kendiniz için talep edebileceğiniz vaatlerinden bazıları nelerdir? Bu vaatleri talep etmekten asla vazgeçmemek neden çok önemli? (Sonuçta, eğer vazgeçerseniz geriye ne kalır?`