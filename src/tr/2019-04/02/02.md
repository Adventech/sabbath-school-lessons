---
title:  Kötü Haber Nehemya’ya Ulaşır
date:  06/10/2019
---

Nehemya kitapçığı da kısmen Daniel kitapçığı gibi başlar (Dan. 1:1, 2 ayetlerini oku), kötü haberle. Evet, birçokları atalarının topraklarına geri dönmüştü fakat orada işler onlar için çok da iyi gitmiyordu.

`Nehemya 1:1-4 ayetlerini oku. Nehemya neden o kadar sıkıntılıydı? Aldığı kötü haberi nasıl karşıladı?`

Yıllar önce esir alınmış olan bazı Yahudiler, Pers İmparatorluğunun dört yönetim merkezinden biri olan Sus’a getirilmişlerdi. Nehemya, oradaki kraliyet sarayında saki olarak hizmet veriyordu. “Kardeşlerimden Hanani” ifadesinde muhtemelen bir kankardeşten bahsediliyor çünkü Nehemya 7:2 ayetinde Hanani’den benzer şekilde fakat daha aileye ait biriymiş gibi bahsediliyor, ama tabii ki sadece bir İsrailli kardeşten bahsediliyor da olabilir. Hanani ile olan konuşmaları muhtemelen Ezra’nın Yeruşalim’e dönüşünden 13 yıl sonrasına denk gelen M.Ö. Kasım-Aralık 445 tarihlerinde gerçekleşti. Hanani Yeruşalim’deki durumun çok kötü olduğunu bildiriyor. Halk Yeruşalim’i inşa etmeyi başaramamıştı ve düşman kent surlarını yıkarak onu savunmasız bırakıp perişan etmişti.

Nehemya Samiriyelilerin kentin surlarını yıkmış olduğuna dair söylentileri daha önceden duymuş olabilirdi fakat o ana kadar kesin cevaplara sahip değildi. Üstüne, Kral Artahşasta’nın kendisi ırmağın ötesindeki halkların şikâyeti sonrasında, inşaat sürecini durdurarak dönenlerin umutlarını kırmıştı.

Tapınağın yeniden inşası tamamlanmış olmasına rağmen, tam olarak işlerliği sağlanmamıştı çünkü tapınak hizmetini görecek kişiler Yeruşalim’de yaşayamıyordu. Durum Nehemya’yı çok üzmüştü ve öğrendiği haberlerden çıkardığı anlam ruhuna işlemişti: Tam olarak bunun için dönmüş olmalarına rağmen, Yahudiler Allah’ı yüceltmemişlerdi. Onun yerine düşmanlarından ve itirazlardan korktukları için Allah’ın evini ve Kutsal Kenti ihmal etmişlerdi.

Bu yüzden Nehemya hemen Allah’a döndü. Yahuda halkının imanlarının yetersizliğinden şikâyet etmedi ya da onları korkaklar diye damgalamadı fakat durumu kabulleniyor da değildi. Nehemya sadece dizleri üzerine çöktü, dua etmeye ve oruç tutmaya başladı.

`Bu kötü haberler karşısında, Nehemya ağladı, oruç tuttu ve dua etti. Bu, özellikle de deneme zamanlarında Rabb’in yardımına ne şekilde başvurmamız gerektiğine dair bize ne söylüyor?`