---
title:  İman Hayati
date:   11/10/2019
---

#### 4,000 Euro’luk ArmağanViriato Ferreira

Bir Cuma sabahı beklenmedik ciddi bir ikilem ortaya çıktı.

VitaSalus Sağlık Merkezimizin mimarı, acilen bazı binaların etrafına parmaklıklar koymamız gerektiğini duyurdu.

“Biri düşerse başınız belaya girer” diye uyardı.

Haklı olduğunu biliyorduk. VitaSalus (Yedinci Gün Adventist Kilisesi’nin etik, profesyonel ve spiritüel değerleriyle uyumlu çalışan, Ellen White’tan esinlenerek kurulmuş bir “etki merkezi”) Portekiz’in başkenti Lizbon’un yaklaşık 185 km kuzeyindeki Penela kasabasının yanındaki bir dağın tepesinde bulunmaktadır.

Mimar parmaklıkların ücretinin 4.000 Euro olduğunu belirtti.

Mali işler müdürümüze döndüm.

“Buna yetecek paramız var mı?” diye sordum.

“Kesinlikle hayır” dedi. “Hiç para yok.”

Sıkıntılı düşünceler zihnimi doldurdu. Aniden, bir şeye kanaat getirdim.

“Bu kimin projesi?” diye düşündüm. “Bu bana ait değil. Bu Allah’ın projesi!”

Bu kanaatimi mali işler müdürümüzle ve o toplantıdaki diğer insanlarla paylaştım.

“Bu parmaklıklar için gereken kaynağı Allah sağlayacaktır” dedim. “Bu işe koyulup parmaklıkların siparişinin verilmesi konusunda hepimiz hemfikir miyiz?”

Başlarını onaylar şekilde salladılar ve ben dua ettim: “Rab, bu parmaklıkların siparişini vereceğiz, çünkü gerçekten gerekliler.” Siparişi verdik.

Beş gün sonra, bir Çarşamba günü, hiç tanımadığım birinden e-mail geldi.

“Doktor, size söylemek isterim ki, VitaSalus’un banka hesabına tam 4.000 Euro yatırdım” yazmıştı. “Rabb’e hamdolsun!” diye haykırdım. Cevap yazıp, önceki Cuma sabahı olan olayları anlattım. Hemen yanıtladı.

“Doktor, bu olay parayı bu proje için yatırdığımı kanıtlıyor” yazdı.

“Cuma sabahı VitaSalus’a yardım etme arzusuyla uyandım. Oraya hiç gitmemiştim, fakat içimde öyle bir istek vardı. Yine de, eşimin benimle aynı fikirde olacağından emin değildim, bu sebeple kısa bir dua ettim, ‘Rab, bu Senin isteğinse, aynı arzuyu eşimin yüreğine de koy.’

Ben duamı bitirdiğim anda eşim ofisime geldi ve ‘Hayatım, Penela’daki projeyi biliyor musun? Bence o projeye yardım etmeliyiz’ dedi.

Kulaklarıma inanamadım ve ona sordum, ‘Sence ne kadar göndermeliyiz?’

‘Bence 4,000 Euro yeterli olur,’ diye yanıtladı.”

Bana ne büyük bir ders oldu! Paramız olmadığı için VitaSalus’taki işimize ara verseydik, Allah’a güvenmemizle gelecek bu büyük bereketten mahrum kalacaktık. Konu sadece parmaklıklar değildi. Allah’ın, O’na güvendiğimizde O’nun işinin nasıl getirilebileceğini bize göstermesiydi.

_Dr. Viriato Ferreira (solda) Portekiz, Penela’daki VitaSalus Sağlık Merkezi’nin müdürü ve Yedinci Gün Adventist dünya kilisesi sağlık hizmetleri şubesinin fahri müdür yardımcısıdır._