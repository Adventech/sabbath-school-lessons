---
title:  Atalarınız da Aynı Şeyi Yapmadı mı?
date:  12/12/2019
---

Nehemya’nın Sebt Günü için gösterdiği gayret hayranlık uyandırıcı. Nehemya Sebt Günü’nü doğru bir şekilde tutmak konusunda o kadar heyecanlıydı ki, diğer uluslardan olan tüccarlara karşı bile “zor kullanacağını” söylemişti. Başka bir deyişle, bir daha Sebt Günü’nde onları kentte ya da kapının yakınında yakalarsa bizzat müdahale edecekti. Vali olarak bu emrin düzgün şekilde yerine getirilmesini sağlamak için resmi yükümlülükleri vardı.

“Nehemya görevlerini ihmal ettikleri için onları korkusuzca azarladı. ‘Yaptığınız kötülüğe bakın! Şabat Günü’nü hiçe sayıyorsunuz’ diye sertçe hesap sordu. ‘Atalarınız da aynı şeyi yapmadı mı? Bu yüzden Tanrımız başımıza ve bu kente bela yağdırmadı mı? Siz Şabat Günü’nü hiçe sayarak Tanrı’nın öfkesini İsrail’e karşı alevlendiriyorsunuz.’ Bundan sonra ‘Şabat’tan önceki akşam Yeruşalim kapılarına gölge düşünce, kapıların kapatılması ve Şabat sona erinceye kadar açılmaması’ emrini verdi; kendi hizmetkârlarına Yeruşalim’in mülki amirlerinden daha fazla güvendiğinden, emirlerinin uygulandığından emin olmak için adamlarını kapılara yerleştirdi.”—Ellen G. White, Peygamberler ve Krallar, s. 671, 672.

Nehemya’nın Sebt Günü’ne saygısızlığa ve onu çiğnemeye dair yaptığı uyarılar çağlar boyunca yankılanarak İsa’nın zamanına kadar ulaşmış görünüyor. Bunu biliyoruz, çünkü Müjdeler defalarca İsa’yı dini önderlerle Sebt’in uygun şekilde tutulması konusunda sorun yaşar bir halde resmediyor.

`Mat. 12:1-8, Mar. 3:1-6, Luk. 6:6–11 ve Yu. 5:5–16 ayetlerini oku. Buradaki mesele neydi ve eski İsrail’in tarihini öğrenmek anlaşmazlığın neden çıktığının açıklanmasına nasıl yardımcı olur?`

Yanlış yönlendirilmiş olsa da, bu din önderlerinin Sebt Günü’ne “saygısızlık” yapılmamasını sağlamak konusunda o kadar bağnazca bir gayret içindeydiler ki, “Sebt Günü’nün de Rabbi” (Luk. 6:5, KM) olan İsa’yı, onu çiğnemekle suçladılar. İyi bir şeyi fazla ileri götürmeye bakın! İronik olan, bu adamlardan birçoğunun yasa konusunda duydukları büyük endişeyi ifade ederken, aynı yasanın “önemli konularını,” yani “adaleti, merhameti, sadakati” (Mat. 23:23) unutmuş olmaları.

`Biz, hem kişisel hem de kilise olarak, Sebt Günü konusunda ya da iman için önemli olduğuna inandığımız başka bir konuda, bu adamların düştüğüne benzer yanlışlara düşmemek için nasıl daha dikkatli olabiliriz?`