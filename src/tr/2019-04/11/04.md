---
title:  Ondalıklar ve Sunular
date:  10/12/2019
---

Nehemya’nın tapınaktaki reformlarından biri de ondalıkların ve sunuların uygulanmasıydı.

`Çölde Sayım 18:21–24; Malaki 3:10; Matta 23:23; 1. Korintliler 9:7–14; 2. Korintliler 9:6–8; ve İbraniler 7:1, 2 ayetlerini oku. Bu ayetler ondalıkların ve sunuların sadece tapınak hizmetinde değil, aynı zamanda bugün de taşıdıkları öneme dair bize ne öğretiyor?`

Ondalık ve sunular toplanmadan tapınak işlevini yerine getiremiyordu. Ondalıklar kesildiğinde tapınak hizmetleri bozuldu ve tüm ibadet sistemi tehlikeye girdi. Tapınak çalışanları ailelerini geçindirmek için başka işlere gittiklerinde, tapınağın bakımı işine odaklanamadılar. Sonuç olarak, Allah’a ibadet azaldı.

“Ondalık sistemi basitliğiyle güzeldir. Sistemin adaleti, zenginden ve fakirden orantılı taleplerinde ortaya konuyor. Allah’ın Kendi mülkünden bizim kullanımımıza verdiği oranda, biz de ondalığı O’na geri vermeliyiz.

“Allah ondalıkları istediğinde (Mal. 3:10), minnettarlık ya da cömertlik duygularına hitap etmiyor. Her ne kadar minnettarlığın Allah’a karşı tüm ifadelerimizin bir parçası olması gerekiyorsa da, ondalık vermemizin sebebi bunu Allah’ın emretmiş olmasıdır. Ondalık Rabb’e aittir ve O ondalığı Kendisine geri vermemiz istiyor.”—Seventh-day Adventists Believe… [Yedinci Gün Adventistlerinin İnançları] (2. baskı) (Boise, Idaho: Pacific Press ® Publishing Association, 2005), s. 304.

Aynı İsraillilerin tapınağında olduğu gibi, üyelerin ondalıklarının ve sunularının sağladığı destek olmasa bizim kilisemiz de dağılırdı. Nitelikli hizmet, planlama ve Allah’ın kilisesinin yönetimi amacıyla zamanlarını vermeleri için ücret alan kişiler olmasa, kilise hizmetlerimiz işlevini sürdüremez. Allah’a ibadetin kalitesi de düşerdi. En önemlisi de, ondalıklar ve sunular olmasaydı müjdecilik diye bir şey olmazdı.

Dahası, ondalıkları Allah bu sistemi Kendi Sözü’nde tesis ettiği için veriyoruz. Allah’ın bir şeyi niye tesis ettiğini açıklamak zorunda olmadığı zamanlar vardır. Bizden O’nun her şeyi kontrol ettiğine güvenmemizi bekler. Biz sistemin nasıl işlediğini öğrenmeli ve bu konuda bilgi sahibi olmalıyız, fakat sonra bunu O’nun ellerine emanet etmeliyiz.

`Ondalık vermek kendi ruhsallığımız için ve Allah’a kişisel olarak ne kadar güvendiğimizin ölçüsü olarak neden çok önemli?`