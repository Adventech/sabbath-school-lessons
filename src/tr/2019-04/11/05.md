---
title:  Sebt Günü Üzüm Sıkmak
date:  11/12/2019
---

`Nehemya 13:15, 16 ayetlerini oku. Burada Nehemya hangi soruna değiniyor?`

Azınlıkta olduğunuzda Allah’ı savunmak kolay değildir. Allah Sebt Günü’nün hiç kimsenin herhangi bir iş yapmadığı kutsal bir gün olması gerektiğini söylediği için, Nehemya bu emrin Yeruşalim’de yerine getirilmesini sağlamaya çalışıyordu. Tavrını ortaya koymak ve ona göre harekete geçmek için ahlâki bir yükümlülük hissetmiş olduğuna şüphe yok.

Sebt Günü Yaratılış haftasının doruğu olarak yaratılmıştı, çünkü insanların işleriyle ya da diğer dünyasal uğraşlarıyla meşgulken yapamayacakları şekilde Allah’la birlikte zaman geçirerek, yenilenip yeniden yaratılacakları özel bir gündü.

Şöyle bir deyiş vardır: “İsrail’in Sebt Günü’nü tuttuğundan fazla, Sebt Günü İsrail’i tuttu” Vurgulanmak istenen, Yedinci Gün Sebti’nin, Allah’ın lütfuyla onu tutmak, bize sunduğu fiziksel ve ruhsal faydalardan keyif almak isteyen kişilerde imanı canlı tutmanın güçlü bir aracı olduğu ve olmaya devam ettiğidir.

`Nehemya 13:17–22 ayetlerini oku. Nehemya Sebt gününde “alım satımı” durdurmak için ne yapıyor?`

Nehemya Yahuda valisi olduğu için, kendisini yasaların uygulayıcısı olarak görüyor. Yahuda’daki kurallar Allah’ın yasasına dayandığı için, Nehemya yasanın koruyucusu oluyordu ve Sebt günü de buna dahildi. Yahuda’nın soyluları Başrahipten kaynaklanan yozlaşmaya karşı durmuş olsalardı, Nehemya belki de kendisini bu durumda bulmayacaktı. Fakat yöneticiler ve soylular belki de çok önceden onları yoksullara geri vermeye zorlamış olduğu için Nehemya’ya içerlemişlerdi; bu nedenle Elyaşiv ve Toviya’nın getirdikleri değişikliklere de karşı gelmiş gibi görünmüyorlardı.

Nehemya öncelikle soyluları azarlıyor, sonra da kapıların kapanması emrini verip kapılara nöbetçilik yapmak üzere adamlarını yerleştiriyor. Pazar yeri kentin içinde değil de dışarıda kurulmaya başlandıktan sonra, Nehemya daha da sert önlemler alıyor ve tüccarları bir sonraki Sebt günü zor kullanmakla tehdit ediyor. Nehemya sözünün eri olmalı, zira tüccarlar mesajı aldılar ve o günden itibaren uzak durdular.