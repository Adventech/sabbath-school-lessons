---
title:  İman Hayati
date:   13/12/2019
---

#### Mutlu Bir Evin Sırrı

_Andrew McChesney, Adventist Müjdeleme_

Hazel Moyo için evi, ona huzur veren bir yer değildi. Zimbabve’nin küçük bir kasabası olan Gwanda’da yaşayan ailesi sık sık kavga ediyor, babası hep içiyordu. Hazel mutlu bir ailenin özlemini çekiyordu.

Hazel 14 yaşındayken ailesini kökten değiştirecek zincirleme olayları başlatan bir karar verdi. Kiliseye gitmeye başladı. Diğer çocukların Pazar ibadetlerine gittiğini görmüştü ve o da katılmak istedi. Böylece 9 yaşındaki erkek kardeşinin elinden tutup yola koyuldu.

Liseden sonra Hazel, evinden otobüsle yaklaşık 2 buçuk saat uzakta Yedinci Gün Adventist enstitüsü Solusi Üniversitesi’nin gazete reklamını gördü. Üniversitenin kayıt memurları kasabasını ziyaret ettiklerinde onlarla tanıştı ve babası da okul masraflarını karşılamayı kabul etti.

Hazel Solusi’de çok geçmeden bir koroya katıldı ve onlara Sebt’le ilgili birçok soru sordu. Grup üyelerinden biri, genç ve evli bir pastör olan Elyght Nyatanga, “Bu gencin benim kızım olmasını istiyorum” diye duyurdu. “Her Çarşamba onun Allah’ı tanıması için dua edip oruç tutacağım.”

Diğer beş grup üyesi bu fikri beğendiler ve Hazel ile birlikte ona katıldılar.

Üç ay boyunca oruç tutup dua ettiler. Daha sonra Solusi Üniversitesi bir dua haftası düzenledi ve Hazel vaftiz oldu.

Hazel 23 yaşına bastığında Elyght ona Ellen White’ın “Messages to Young People [Gençlere Mesajlar]” kitabını verdi. Hazel mutlu aileler için tavsiyeden etkilendi. Mutlu bir aile istiyordu.

“Öfkeli bir ebeveyne nasıl yaklaşacağımı, anne–babamla aramdaki bazı sorunları nasıl ele alacağımı ve anne–babama nasıl saygı göstereceğimi öğrendim” dedi.

Sevdiği bir bölümde şu yazılıydı: “Gerçeği bildiğini ileri süren, ancak anne–babasına gereken saygıyı ve yakınlığı göstermeyen, annesini ve babasını sevmeyen, onların isteklerini yerine getirerek ve endişelerini gidermeye çalışarak onları şereflendirmeyen pek çok çocuk var.” (sayfa 331).

Hazel kitabın tavsiyesini yerine getirdikçe evindeki huzur artıyordu.

Daha sonra bir okul tatilinde, Hazel anne–babasına yatmadan önce Kutsal Kitap okumalarını ve dua etmelerini önerdi. Onlar da kabul ettiler! Ertesi akşam Hazel’in annesi ona tekrar Kutsal Kitap okuyup dua etmek istediğini söyledi. Kısa sürede aile her gün sabah ve akşam ibadetleri yapmaya başladı.

Artık evleri mutluluk saçıyor ve Hazel ailesinin vaftiz olması için dua ediyor.

Hazel (solda) “Artık her zaman dilediğim gibi mutlu bir aileyiz” dedi.

2015 On Üçüncü Sebt Sunusu’nun bir kısmı, Solusi Üniversitesi’nin 500 kişilik kafeterya kapasitesinin iki katına çıkarılmasında kullanıldı. Solusi gibi Adventist okullarının Kutsal Ruh’la birlikte çalışarak ailelerin sonsuza kadar değiştirmelerini sağlayan hizmet sunularınız için teşekkür ederiz.