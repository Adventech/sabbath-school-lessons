---
title:  İman Hayati
date:   06/12/2019
---

#### Abhazya’da 3 Uyarı

_Andrew McChesney, Adventist Müjdeleme_

Gürcistan’dan ayrılan Abhazya bölgesinde yaşayan Valentina Dmitrienko, ailesine lepyoşka pidesi yapmak için aceleyle pazara gidip mısır almakta kararlıydı.

Çok parası yoktu ve memleketi olan Sohum’da aylar süren silahlı çatışma ciddi bir gıda kıtlığına neden olmuştu.

Bez çantada kurumuş mısır taneleri satan bir kadın gördü, ama yeterli parası yoktu. Valentina sessizce durup düşündü, “Ailemi nasıl besleyebilirim?”

Aniden birinin sol omzuna dokunup ona dostça ama sert bir ses tonuyla, “Valya, buradan hemen çık!” dediğini duydu.

İrkilerek arkasına döndü. Kimse yoktu.

Valentina bir an afalladı, ama düşünceleri hızla Yedinci Gün Adventist pastör olan kocası Pavel ile 16 yaşındaki kızları Nataşa’ya döndü. Kadına ve elindeki değerli mısırlara baktı.

Yeniden birinin omzuna dokunduğunu hissetti.

“Valya, hemen çık!”

Bir şeylerin ters gittiğini fark eden Valentina hızla çıkışa doğru yöneldi, fakat iki komşusu Yuri ve Taisia’yı selamlamak için durdu. Ardından saplı süpürge satan bir kadın gördü ve “Bunlar ne kadar?” diye sordu.

Omzuna üçüncü kere birinin dokunduğunu hissetti. “Valya, hemen çık!”

Valentina kaçtı. İki dakika sonra başının üstünden geçen bir top mermisinin korkunç ıslığını duydu. Hemen ardından iki mermi daha atıldı.

Valentina şehir merkezinden gelen patlamanın gürültüsüyle donakaldı. Pazardan dev bir duman ve toz bulutunun kalktığını gördü.

Eve koştuğu sırada gözyaşları yanaklarından süzülüyordu ve dua ediyordu, “Tanrım, beni kurtardığın için sana şükürler olsun! Ama ben kimim ki? Beni neden korudun?”

Valentina daha sonra pazar yerine döndü ve patlamaların oluşturduğu kraterleri gördü. İki krater, tam onun mısırlara ve süpürgeye özlemle bakarken durduğu yerlerdeydi.

Valentina 1993’teki o günü düşünürken sıklıkla Yeşaya 43:2 ayetindeki Rabb’in şu sözlerini anımsıyor: “Suların içinden geçerken seninle olacağım, ırmakların içinden geçerken su boyunu aşmayacak. Ateşin içinde yürürken yanmayacaksın, alevler seni yakmayacak.”

Valentina (solda) “Havan topu aynı insanları yakan alev gibi, ama Allah ‘seninle olacağım’ vaadini veriyor” dedi . “Biz O’nunla birlikte yürüyerek ve O’nunla yaşayarak Allah’a bizi koruma hakkını tanıdık. Tüm hayatımız hizmet etmekle geçti. Mesih neden bu dünyaya geldi? Ellen White’ın dediği gibi, hizmet etmek için. Hayatımızın amacı bu olmuştur: hizmet etmek.”