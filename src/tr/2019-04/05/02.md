---
title:  İnsanların Yakınması
date:  27/10/2019
---

`Nehemya 5:1-5 ayetlerini oku. Burada ne oluyor? Bu insanlar ne için feryat ediyorlar?`

Yahudi halkı dış baskılara karşı Nehemya’nın önderliği altında birleşmiş görünüyor. Fakat zulme karşı ayakta duran ve kendisini yabancı saldırılardan koruyan ulusta her şey iyi değil. Dışarıdan, düşmana karşı birleşmiş, dimdik ayakta görünmesine rağmen, halk içeriden çökmüş durumdaydı. Önderler ve zenginler, yoksullarla kısıtlı imkanlara sahip olanları kendi yararlarına kullanıyorlardı ve durum o kadar kötüleşmişti ki aileler rahatlama için feryat ediyorlardı. Bazı aileler çocuklarını besleyecek yeterli gıdaya sahip olmadıklarını söylüyordu; bazıları kıtlık yüzünden evlerini ipotek ettiklerini, şimdiyse ellerinde hiç bir şey kalmadığını söyleyerek feryat ediyordu; bazılarıysa Perslilere vergi ödemek için borç aldıklarından ve çocuklarının bile köle olduğundan yakınıyordu.

Öyle görünüyor ki, sıkıntının sebebi, yoksul ailelerin komşularından yardım istemesine sebep olan kıtlık ve vergi ödemeleriydi. Pers yönetimi Yahuda eyaletinden her yıl vergi olarak 350 talant gümüş talep ediyordu. Eğer bir kişi mecburi verginin belirlenmiş kısmını ödeyemezse, aile öncelikle mülklerini ipotek ediyor ya da borç para alıyordu. Buna rağmen bir sonraki yıl boyunca gerekli parayı kazanamazlarsa, aldıkları borca karşılık bir şey yapmak zorunda kalıyorlardı. Genellikle borca karşılık köle almak sıradaki seçenek oluyordu. Topraklarını çoktan kaybetmişlerdi ve şimdi de aileden birini, çoğu zaman da çocuklardan birini kendilerine borç veren kişinin hizmetine girerek borcu kapatsın diye vermek zorunda kalıyorlardı.

Hayatta, kendimizi yaptıklarımızın sonucu olarak sıkıntı içinde bulduğumuz zamanlar olur; bazen de hiç suçumuz olmamasına rağmen mali sıkıntı ya da bir darboğazın içinde oluruz. Yukarıdaki öykü, devlet uygulamalarının insanlara zarar verip yoğun bir yoksulluğa yol açtığı bir örneği aktarıyor. Gittikçe derinleşen bir yoksulluk sarmalına kapılmışlardı ve çıkış görünmüyordu.

`Bugün gibi o gün de insanların mali baskı ile mücadele ediyor olması ne kadar ilginç. Kutsal Kitap’ın sıklıkla bu konuya işaret etmesinden hangi mesajı çıkartabiliriz?`