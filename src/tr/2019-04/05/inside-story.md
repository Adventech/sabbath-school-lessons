---
title:  İman Hayati
date:   01/11/2019
---

#### İnatçı Eş

_Andrew McChesney, Adventist Müjdeleme_

Cumartesi’nin gerçek Kutsal Kitap Sebti olduğuna kanaat getiren Zelindo João Lay, eşine Doğu Timor’un Lospalos kentindeki Pazar kiliselerini bırakacağını söyledi.

Eşi Dulce ona “Ne diyorsun, sen çıldırdın mı?” diye çıkıştı. “İki küçük marketimizi Cumartesi kapatman yetmedi, şimdi de kiliseyi mi bırakıyorsun. Neden?”

Zelindo “Kutsal Kitap’ta gerçeği gördüm” diye yanıtladı.

Dulce konuyu daha fazla tartışmayı reddetti.

“Bundan sonra sen kendi yoluna git, ben de benimkine” dedi.

Zelindo’ya yemek yapmayı bıraktı ve bazen kapıyı kilitleyerek onu dışarıda bırakıyordu.

Zelindo ağladı ve dua etti, “Bu başıma gelen nedir? Kutsal Kitap’ta gerçeği gördüm ama şimdi karım Kutsal Kitap’ın Sebt öğretisini takip ettiğim için benden boşanmak istiyor.”

Sabahları, her zaman olduğu gibi Dulce daha büyük olan markete gidiyordu ve Zelindo evde küçük oğullarına göz kulak oluyordu. Sonrasında markette öğleden akşam 9’a kadar olan vardiyayı alıyor, Dulce ise eve gelip oğullarına bakıyordu.

Bir sabah Zelindo dua etti, “Tanrım, kilisemi bırakmamı istiyorsan, bana bir mucize göster.”

Öğlen markete gittiğinde Dulce’nin Kutsal Kitap okuduğunu görünce şaşkına döndü. Onun daha önce hiç Kutsal Kitap okuduğunu görmemişti. Vahiy 12. bölümdeki ejderha ve kadın kısmını okuduğunu gördü.

“Canım, okuduğunu anlamıyorsan sana açıklayabilirim” dedi.

BAM! Dulce bir anda yumruğunu masaya vurdu. Gürültü içeride gezinen müşterilerin şaşkın bakışlarını çekti.

Dulce ağlamaya başladı. “Bize niye yalan söylediler?” dedi. “Bizden bunu niye gizlediler?” Zelindo ona sarıldı. “Tanrım, duamı yanıtladığın için sana şükrediyorum” dedi. “Bir mucize gördüm.”

Cumartesi günü ailecek ilk defa bir Yedinci Gün Adventist kilisesine gittiler.

Ardından, Zelindo ve eşi Adventist Kilisesi’nde vaftiz oldular.

42 yaşındaki Zelindo’ya göre, Tanrı, kendisi işinde O’nu yüceltmeye çalıştıkça onu ölçüsüz bereketlemişti. Alkol, tütün, kahve ve çay satmayı bıraktı ve çalışma koşullarını değiştirdi. Maaşın haricinde çalışanlarına oda verdi ve yemek masraflarını da karşılıyor. Onlardan kensisiyle birlikte sabah ve akşam ibadetine katılmalarını ve haftada bir Kutsal Kitap derslerine katılmalarını istiyor.

Zelindo her gün şöyle dua ediyor: “Ben bu işyerini Seni övmek için kullanmak istiyorum. İnsanları Sana getirmede bana yardımcı ol.”

Çalışanları Kutsal Kitap çalıştıkça hayretlerini ifade ettiler.

“Bize Kutsal Kitap’tan öğrettiğin şeyler gerçekten doğru” dediler.

Zelindo (solda) Allah’ın işini hayallerinin de ötesinde bereketlediğini söyledi. Dört yılda sekiz çalışanı vaftiz olmuştu.

2015 On Üçüncü Sebt Sunusu’nun bir kısmı, Doğu Timor’un başkenti Dili’de bir Yedinci Gün Adventist okulunun kurulmasında yardımcı oldu. Hizmet sunularınız için teşekkür ederiz.