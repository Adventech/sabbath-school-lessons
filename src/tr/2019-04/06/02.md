---
title:  Halk Toplanıyor
date:  03/11/2019
---

`Nehemya 8:1, 2 ayetlerini oku. Bu, Allah’ın Sözü’nün insanlar için ne kadar önemli olduğuna dair bize ne söylemeli?`

Yahudiler sonunda surun inşasını tamamlayıp Yeruşalim’e taşındıktan sonra, yedinci ayda Yeruşalim’in kent meydanında hepsi bir araya geldiler. Yedinci ay olan Tişri ayı İsrailliler için muhtemelen en önemli aydı, zira Boru Çalma Bayramı’na (Allah’ın yargısına hazırlık, ayın 1. günü), Kefaret Günü’ne (Yargı günü, ayın 10. günü) ve Çardak Bayramı’na (Allah’ın Mısır’dan kurtarışını ve çöldeki yolculuk boyunca devam eden tedarikinin hatırlanması, ayın 15. günü) tahsis edilmişti. Toplantı, Boru Çalma Bayramı’nın kutlandığı, ayın birinci günü gerçekleşti. Önderler, ulusun erkeklerini ve kadınlarını, Yasa’yı okuyarak onlara Tanrı’larını ve tarihlerini öğrenme fırsatı sağlamak amacıyla, bu özel toplantıda bir araya getirdiler.

Halk Ezra’dan Musa’nın Yasa Kitabını önlerine getirip okumasını istedi. Sırf bu toplantı için bir platform, yani bir kürsü bile inşa ettiler. Bu önderlerin topluluğa dayattığı bir şey değildi. Aksine “onlar”, yani halk, Ezra’dan Kitabı getirmesini istedi. Büyük ihtimalle Ezra, halka Musa’ya Sina Dağı’nda verilen yasayı da içeren Musa’nın kitapçıklarından bölümler okudu.

`Yasanın Tekrarı 31:9–13 ayetlerini oku. Rab onlara orada ne söyledi ve biz bundan kendimiz için hangi dersleri çıkartabiliriz?`

Yasa’nın Tekrarı 31:9–13 ayetlerinde Musa İsraillilere Çardak bayramında bir araya gelmelerini ve birlikte Allah’ın Yasası’nı okumalarını söyledi, bu ayetler toplantıya katılması gereken çeşitli grupları da belirtiyor: erkekler, kadınlar, çocuklar ve kentlerinde yaşayan yabancılar.

`Nehemya 8:1 ayeti sözlük anlamıyla halkın “bir adam gibi” bir araya geldiğini belirtiyor. Bu, imanlılar topluluğu arasındaki birliğin önemi hakkında bize ne anlatıyor?`