---
title:  Söz Okunuyor ve Yorumlanıyor
date:  05/11/2019
---

`Nehemya 8:4–8 ayetlerini oku. Yasa’nın okunması nasıl gerçekleştirildi?`

Okuma sırasında Ezra’nın yanında duran, her biri 13 kişiden oluşan iki grup vardı. İlk 13 kişilik grup (Neh. 8:4) Allah’ın Sözü’nün okunmasına yardım etti, ikinci grup ise (Neh 8:7) ayetlerin anlaşılmasına yardım etti. Bu düzenin meydanda ne şekilde işlediğine dair bilgiye sahip değiliz; ancak okumaya yardım eden adamlar muhtemelen Tevrat’ı tutuyorlardı (İbrani tomarları ağırdı ve yardımcılar tarafından açılmaları gerekiyordu), aynı zamanda da sırayla her biri okuyordu. Sabahtan öğlene kadar okuduklarından, meydandaki herkese ulaşmanın bir yolunu düşünmüşlerdi.

“Okuyup açıkladılar” ve “herkesin anlamasını sağlayacak biçimde yorumladılar” (Neh 8:8) ifadeleri, ayetlerin yorumlanmasına da tercüme edilmesine de işaret ediyor olabilir. Bu durumda her ikisi de mümkündür. İnsanlar yıllarca yaşadıkları Babil’den dönmüşlerdi ve oradaki asıl dil Aramice’ydi. Dolayısıyla, İbranice bir okumayı dinleyip anlamak, özellikle de genç nesiller için, kolay olmayabilirdi. Öte yandan, Kutsal Kitap’ı okuyanlar açıklama ya da yorumlardan yararlanabilir. Vaaz ve açıklama metnin canlanmasını sağlar ve dinleyicileri bilgiyi kendi hayatlarında uygulamaya teşvik eder.

`Elçilerin İşleri 8:26–38 ayetlerini oku. Yukarıdaki ayetlerde Yeruşalim’de gerçekleşen olay ile, bu ayetlerdeki olay arasındaki benzerlikler neler? Burada bizim için hangi dersler var?`

Protestanlar olarak, her bir imanlı bireyin Allah’ın Sözü’nü kendisi için bilmesi gerektiğini ve başka birinin Kutsal Kitap gerçeğine dair sözlerini, o kişinin yetkisi ne olursa olsun, körü körüne kabul etmemesi gerektiğini kabul ederiz. Öte yandan, hangimiz ayetlerin anlamının açıklanmasına yardım eden birinin olması sayesinde bereketlenmemiştir ki? Her birimizin inandığımız şeyi kendimiz için bilmemiz gerekir, fakat bu zaman zaman başkalarının öğrettikleriyle aydınlanmayacağımız anlamına gelmez.