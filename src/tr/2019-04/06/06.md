---
title:  Rabb’in Verdiği Sevinç
date:  07/11/2019
---

“Rabb’in verdiği sevinç sizi güçlü kılar” (Neh. 8:10) ifadesi, Allah’ın bizim sevinmemizi ve hayattan zevk almamızı istediğini hatırlatıyordu. Hepsinden önemlisi, söz konusu olan herhangi bir sevinç değil, bizim Allah’ı ve O’nun sevgisinin gerçeğini bilmemizden kaynaklanan bir sevinçtir. Allah’tan, O’nun iyiliğinde keyif almak ve Allah’ın bize sağladığı her şey için sevinç duymak, her gün yapmak için çaba sarf etmemiz gereken bir şey. Dahası, Allah’tan keyif almak günü karşılamakta ve karşımıza çıkan her şeyle başa çıkmakta bize güç verir.

`Nehemya 8:13–18 ayetlerini oku. Burada ne oldu ve bu bize o dönemdeki halk ve önderleri hakkında ne anlatıyor?`

Ertesi gün halkın önderleri Allah’ın kitabından daha fazla şey öğrenmek için Ezra’nın yanına geldiler. Önderlerin bu girişimi, toplumu Allah’a yönlendirmeyi arzu ettiklerini gösteriyordu. Bizzat kendileri Allah’ı ve O’nun bilgisini aramazlarsa, insanları doğru yola yönlendirmelerinin mümkün olamayacağını anlamışlardı.

`Levililer 23:39–43 ayetlerini oku. İsraillilere ne yapmaları emredilmişti, neden?`

Nehemya 8:15 ayetinde, onların yaptıklarının “yazılana” göre olduğundan bahsedildiğine dikkat edin. Burada, Allah’ın Sözü’ne artık ne kadar ciddiyetle itaat etmek istediklerinin bir diğer örneğini görüyoruz, çünkü sürgünde geçen on yıllarda, itaatsizlik konusunda derslerini almışlardı. Ayrıca, Levililer kitapçığındaki ayetlerde de, bayramı kutlamaları ve “Rabb’in önünde yedi gün şenlik yapmaları” (Lev. 23:40) isteniyor. Başka bir deyişle, Allah’ın merhamet, lütuf ve kurtuluş işlerini hatırladıkça, insanların Rabb’in onlar için yaptığı şeyden ötürü sevinmeleri gerekiyordu.

`Eski İsrail’in tüm bayramlarında simgelenen İsa’da bize neyin verildiğini düşün. Zor ve acı veren denemeler içindeyken bile Rab’de sevinmeyi nasıl öğrenebiliriz? Özellikle böyle zamanlarda bunu yapmamız bizim için neden çok önemlidir?`