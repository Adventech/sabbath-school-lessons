---
title:  Yasa Okunuyor ve Dinleniyor
date:  04/11/2019
---

Ezra “Yasa Kitabı’nı” okumak için topluluğun önüne getirdi. Onlara ne okudu? Yarım gün boyunca tekrar tekrar On Emir’i mi? Yasa Kitabı dendiğinde, İbranice Tevrat olarak bilinen, Yaratılış’tan Yasanın Tekrarı kitapçığına kadar olan Musa’nın beş kitabından bahsedildiği anlaşılmalıdır. Dolayısıyla “yasa” kavramı okunulanın sadece bir bölümünü oluşturmaktadır; bunu “talimatlar” olarak tercüme etmek daha doğru olur. Bunlar, hedefe ulaşmak için yürümemiz gereken yolu bilmemizi sağlayan, Allah’ın talimatlarıdır. Ezra okuduğu zaman, halk Yaratılış’tan başlayıp Yeşu’nun zamanına kadar Allah’ın halkı olarak kendi tarihini öğrendi. Öyküler, ilahiler, şiirler, bereketler ve yasalarla, Allah’ı izlerken yaşadıkları mücadeleleri ve Allah’ın onlara sadakatini hatırladılar. “Yasa” Tevrat’ın içindedir fakat Tevrat bundan fazlasıdır; Allah’ın halkının tarihini içerir ve özellikle de Allah’ın önderliğini ortaya koyar. Dolayısıyla, topluluğa köklerini ve kimliğini vermiştir.

`Nehemya 8:3; Yasanın Tekrarı 4:1; 6:3, 4; Yeşu 1:9; Mezmur 1:2; Süleyman’ın Özdeyişleri 19:20; Hezekiel 37:4 ve Matta 17:5 ayetlerini oku. Bu ayetler bize Allah’ın Sözü’yle ne şekilde etkileşim içinde olmamız gerektiğine dair ne öğretiyor?`

Halkın Allah’ın Sözü’nü duymak istemiş olması, büyük ihtimalle Ezra’nın 13 yıl önce Yeruşalim’e geldiğinden beri Söz’ü okuyup öğretmesinin bir sonucudur. Ezra Allah’ın işine adanmıştı ve fark yaratmakta kararlıydı. Allah’ın Sözü, halk bunu sürekli olarak Ezra’dan duydukça, onlar için gerçek oldu. Sonuçta, bilinçli bir tercih yaparak onu duyup dinlemek istediler çünkü Allah hakkında bilgi sahibi olmakla ilgileniyorlardı. Dolayısıyla, bu durumda, Tevrat’a saygıyla ve öğrenme arzusuyla yaklaştılar.

Kendimizi Söz’e doyurmak, hayatlarımızda Allah’a daha derinden bir özlem duymamızı sağlar.

`Allah’ın Sözü’yle ilişkin nasıl? Yani, ona inandığını iddia etsen de, bu iddia yaşamında Söz’ün öğrettiğine itaat etmeye çalışma anlamında kendisini nasıl gösterdi? Kutsal Kitap’a itaat etmeseydin ne kadar farklı bir yaşam sürerdin?`