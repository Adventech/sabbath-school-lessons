---
title:  İman Hayati
date:   08/11/2019
---

#### Bir Laneti Kırmak

_ChanMin Chung Tarafından Yazılmıştır_

Sunny ve Salma Ortadoğu’daki bir üniversitenin birinci sınıflar için intibak programında tanışmışlardı.

Asyalı Sunny bir “Valdens öğrencisi” yani Adventist Kilisesi’nin Ortadoğu ve Kuzey Afrika Birliği’ndeki dünyasal bir üniversitede öğrenim gören bir Yedinci Gün Adventisti.

Salma ise Hristiyan olmayan bir ailede yetişmiş yerli bir öğrenci.

İki genç kadın tanışır tanışmaz arkadaş oldular. Aynı derslere giriyorlar ve aynı mahallede oturuyorlardı. Salma kısa süre sonra arkadaşının bir Adventist Hristiyan olduğunu öğrendi. Ona Hristiyanlardan sakınması öğretilmişti, ama Sunny çok sevecen ve dürüsttü.

Arkadaşlıkları güçlendiği sırada, Salma, Sunny’nin evindeki bir Cuma akşamı toplantısına katılmayı kabul etti. Salma toplantıda başka Adventistlerle tanıştı ve onların canayakın sohbetleri hoşuna gitti. Çok geçmeden her Cuma akşamı onlarla beraber keyifle ilahiler söylemeye ve dua etmeye başlamıştı.

Bir yıl sonra Sunny Salma’yı bir Adventist Kilisesi’ne davet etti ve o da kabul etti. Fakat Salma ailesi ve arkadaşlarının sert eleştirilerine maruz kaldı.

“Orada ne yaptın?” dedi biri.

“Şimdi sen Hristiyan mı oldun?” dedi öteki.

Aile üyeleri de, Salma Hristiyan olursa lanetleneceklerini söyledi.

Salma tedirgin olmuştu, yine de kiliseye gitmeye devam etti. Hatta gençler korosuna ve sağlık seminerlerine katıldı. Adventist arkadaşları onun için dua ettiler.

Bir Cuma akşamı grup İsa’nın hayatıyla ilgili bir video izledi, ardından Salma, Elçilerin İşleri kitabını çalışmak istedi.

“Şaşırmıştım, çünkü Salma bir yıl boyunca Kutsal Kitap çalışmalarıyla hiç ilgilenmemişti,” dedi Sunny.

Salma haftalık Kutsal Kitap çalışmalarına başladı, ama vaftiz olmaya niyeti olmadığını açıkça belirtti. Ailesinin lanetlenmesinden korkuyordu.

Bir Sebt günü, Salma, herkesin kalp şeklinde bir kart seçip içindeki Kutsal Kitap ayeti üzerine düşündükleri bir kadın hizmetleri programına katıldı. Dua ederek bir kart seçti ve kartı açtı. İçinde şöyle yazıyordu: “Rab İsa’ya iman et, sen de ev halkın da kurtulursunuz” (Elçilerin İşleri 16:31).

Salma o an ailesinin başına lanet geleceğinden korkmaması gerektiğini anladı. Ayağa kalktı ve sesi titreyerek vaftiz olmak istediğini duyurdu.

“Bu son değil, başlangıç” dedi Sunny. “Okulumu bitirdikten sonra buraya yerleşip Salma gibi insanlarla dostluk kurmak istiyorum. Bana onun gibi daha fazla insan göndermesi için Allah’a dua ediyorum.”

_ChanMin Chung, Orta Doğu ve Kuzey Afrika Birliği’nin iletişim kordinatörüdür._