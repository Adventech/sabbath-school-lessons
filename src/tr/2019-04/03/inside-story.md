---
title:  İman Hayati
date:   18/10/2019
---

#### Japon Pastör 30.000 Dolar Buluyor

_Andrew McChesney, Adventist Müjdeleme_

Gelen aşırı su faturası Tokyo’da Japon kilise önderlerini şaşkına çevirmişti.

Faturanın geçen ayın iki katı gelmesine hayret eden Amanuma Yedinci Gün Adventist Kilisesi önderleri su dağıtım şirketini aradılar ve kısa süre sonra yeraltı borularından birinin patladığını ve su kaçırdığını öğrendiler.

Su borusu tamir edilemiyordu ve su dağıtım şirketi onlara bir yerüstü su borusu takmalarını tavsiye etti. Masraf 7 milyon Yen’di (yaklaşık 70.000 dolar).

Kilisenin 7 milyon Yen’i yoktu.

Üstelik	, kilise önderleri başka bir büyük masrafla karşı karşıyaydılar. Kiliselerinin 2018’de Japonya’daki 161 büyük müjdeleme toplantısına katılan yerlerden biri olması için gereken 16 milyon yenlik (160.000 dolar) malzeme alımını yapabilmek için para toplamaları gerekiyordu.

İşleri daha da karmaşık hale getiren, kilise üyelerinin de bu müjdeleme toplantılarına hevesli olmamalarıydı, aşırı masraflardan ve iş yükünden yakınıyorlardı.

Amanuma kilisesinin birinci ihtiyarı olarak bağış toplamayı denetleyen Kyoiçi Miyazaki “çok stresliydi” dedi.

Kilise yönetim kurulu su borusuyla ilgili dua etmek için toplandı.

Duanın hemen ardından kilisenin pastör yardımcısı Myunghun Rha ofisine gitti. Masasında 3 milyon yen (30.000 dolar) nakit buldu.

Güney Koreli bir müjdeci olan Rha çok heyecanlandı ve bu haberi hemen diğer kilise yönetim kurulu üyeleriyle paylaştı.

Ertesi Sebt günü, kilise kuruluna su borusu ihtiyacını söyledi. 3 milyon Yen’i nasıl ofisinde bulduğunu anlattı ve daha fazla katılımda bulunmalarını rica etti.

Kısa süre sonra, Sebt Okulu sunu tabağında bir başka sürpriz ortaya çıktı: içinde 1 milyon Yen (10.000 dolar) bulunan bir zarf.

Kilise önderleri çok sevinmelerine rağmen, parayı verenin bu eylemi tam olarak anlamadığından şüpheleniyorlardı. Sunular toplanıp sayıldıktan hemen sonra paranın kiliseyi ilk defa ziyaret eden biri tarafından verildiğini belirlediler ve kadınla konuşmak için kenara çektiler.

“Bu kadar çok para vermek istediğinden emin misin?” diye sordular.

Kadın yanıtladı, “Dün gece bir rüya gördüm. Rüyamda biri bana bir Hristiyan kilisesine bağışta bulunmamı söyledi. Ben Hristiyan değilim ve bildiğim bir Hristiyan kilisesi yok. Bu nedenle bir Hristiyan kilisesi araştırdım ve sizi buldum.”

1 milyon Yen’in kilisede kalması için ısrar etti.

O Sebt gününden sonra o kadın bir daha hiç görülmedi. Ayrıca kilise 3 milyon Yen bağışın da nereden geldiğini hiç öğrenemedi.

Kilise böyle mucizeler sayesinde hem su borusu için, hem de müjdeleme toplantılarında kullanılacak malzemeler için gerekli parayı toplayabildi.

Rha, mucizevi bağışların ve vaftizlerin 900 üyesiyle Japonya’daki en büyük Adventist kilisesi olan Amanuma kilisesinin atmosferini değiştirdiğini söyledi.

“İnsanlar umutsuzdu, ama artık hevesliler,” dedi Rha (solda). “Allah’ın yaşayan Tanrı olduğunu biliyorlar.”