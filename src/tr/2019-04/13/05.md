---
title:  Gaye ve Tutku
date:  25/12/2019
---

`Aşağıdaki ayetler Ezra ve Nehemya’nın hayatlarının itici gücü hakkında bize ne öğretiyor? (Neh. 2:1–10, Ezra 7:8–10).`

Ezra ve Nehemya tüm yaptıklarında Allah’ın isteğinin O’nun halkının hayatlarında gerçekleştiğini görmeye çalışıyorlardı. Evet, halk işleri berbat etmişti; evet, bunun için cezalandırılmışlardı. Fakat Allah, yenilenme vaatlerine sadık kalarak, halkının Vaat Edilen Ülke’ye dönmesinin yolunu açmıştı ve sadık kalırlarsa onlar için koyduğu hedefleri yerine getirecekti. Rab, bilgeliğiyle, aynı nesiller önce Musa’yı özel bir görev için seçmiş olduğu gibi, bir nebze Musa’ya benzeyen bu iki çok adanmış adamı, yenilenmede en önemli görevi üstlensinler diye seçmişti.

Bu iki adam gibi büyük önderlerin hedefleri olur. Tüm eylemlerine yön veren bir yaşam gayesine sahiptirler. Ezra’nın da Nehemya’nın da yaşamlarında gayeleri olduğu söylenebilir. Onların Allah’ın halkını görmek istedikleri yere dair vizyonları vardı ve hedefe ulaşmak için her şeyi kullandılar.

Ezra bunu Kutsal Yazılar’ı çalışıp insanlara Söz’ü öğreterek yaptı. Nehemya doğru olanı yapmaları ve Allah’ı cesaretle savunmaları için insanları yüreklendirdi. İki adam da yenilenmiş bir Yeruşalim görmek istiyordu, fakat istedikleri yenilenme sadece maddesel değildi. Kentte yaşayanların ruhsal hayatlarında da bir uyanış ve yeniden yapılanma görmek istiyorlardı. İşte bu nedenle halkı düzelttiler, azarladılar ve bazen de belirli bir eylem planı dahilinde hareket etmelerini istediler. Büyük önderler sıradan ve vasat olandan daha büyük bir şeye inanırlar. Ezra ve Nehemya, seven, kudretli, mucizeler yaratabilen bir Allah’a inanıyorlardı; ve herkesin O’nunla derinden bağlantılı olmasını istiyorlardı.

Nehemya kitapçığının ilk bölümünden başlayarak, okuyucu Nehemya’nın gayesine olan adanmışlığı ve halkının kötü durumu karşısında yaşadığı sıkıntıdan etkileniyor. Birinci bölümde, Yahuda’daki İsraillilerin yaşadığı zorlukları öğrendiğinde ağlıyor. Dizüstü çöküp Allah’ın ondan istediği her şeyi yapacağına yemin ediyor. Nehemya dünyada bir değişim gerçekleştirme fikrinin motivasyonuyla hareket ediyor gibi görünüyor. O bir eylem adamıydı, Allah için eyleme geçiyordu. Değişimi, en yüksek maaşa ya da mevkiye ulaşarak değil, (Pers krallığında her ikisine de zaten sahipti), attığı her adımda düşmanlıkla karşılaşacağı, pek müreffeh bir ulus olmayan Yahuda’ya giderek gerçekleştirmeyi seçti. Karşısındaki engellere rağmen, imanla adım attı.