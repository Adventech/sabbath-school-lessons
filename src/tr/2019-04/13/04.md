---
title:  Cesaret ve Güçlendirme
date:  24/12/2019
---

`Nehemya 4:7–23 ayetlerini oku. Nehemya hangi şekillerde cesaret gösterdi? Ona bu cesareti veren nedir?`

Nehemya, Yahudilerin gözlerini korkutmaya çalışan düşmanlarına karşı çıktı. Nehemya halkı çatışmaya hazırlamaya önayak olarak karşılık verdi. Nehemya “Tanrım, her şeyin üstesinden Sen gel” demedi. Aksine, insanların kendi üzerlerine düşeni yapmalarını sağladı. Bir yandan surları inşa etmeye çalışırken, kılıç ve diğer silahları kuşandılar. Nehemya önderliğindeki Yahudiler korkup sinmediler, aksine kendilerini savunmak için cesaretle silah kuşandılar. Nehemya insanları yüreklendirdi, onlara inandı, onlarla çalıştı ve onlara harekete geçme sorumluluğu verdi. Sorumlulukları insanlara dağıtırken, işi yapmaları için onları güçlendirdi. Fakat Nehemya insanlara ne yapacaklarını söyledikten sonra gidip odasında saklanmadı. Onların yanında durdu ve yapılması gereken zor işi üstlendi.

Kutsal Kitap’ta Allah’ın insanlara bekleyip Kendisinin savaşmasına tanıklık etmelerini söylediği zamanlar vardır, başka bir çok olayda da Allah “Harekete geçmeye hazır olun, Ben size zafer kazandıracağım” demiştir. Allah’ın kurtarışını ve bereketlerini görmek istiyorsak, biz de üzerimize düşeni yapmalıyız.

“Düşmanlarının Nehemya’yı etki altına alamamalarının nedeni, Allah’ın işine sıkı sıkıya bağlı oluşunda ve aynı şekilde Allah’a sıkı sıkıya itimat etmesinde yatıyordu. Tembel can ayartıya kolaylıkla av olur; ancak asil bir hedefi, sürükleyici bir amacı olan yaşamda, kötülük dayanak bulamayacaktır. Sürekli olarak ilerleyen kişinin imanı zayıflamaz; zira yukarıda, aşağıda ve bunların ötesinde, Kendi iyi tasarısını gerçekleştirmek için her şeyi düzenleyen Sınırsız Sevgi’yi fark eder. Allah’ın gerçek hizmetkârları boşa çıkmayacak bir kararlılıkla çalışırlar, çünkü sürekli olarak lütuf tahtına bağımlıdırlar.”—Ellen G. White, Peygamberler ve Krallar, s. 660.

Sonuç olarak, Nehemya Allah’ın gerçekliğine ve gücüne dair anlayışından cesaret aldı. Yine de, görmüş olduğumuz gibi, Allah’a dair bilgisi sayesinde imanına uygun şekilde davrandı.

`Bağlamı farklı olsa da, Nehemya’da gördüğümüz şey aşağıdaki ayeti ne şekilde yansıtıyor: “Ama biri şöyle diyebilir: ‘Senin imanın var, benimse eylemlerim.’ Eylemlerin olmadan sen bana imanını göster, ben de sana imanımı eylemlerimle göstereyim” (Yak. 2:18)?`