---
title:  Alçakgönüllülük ve Sabır
date:  26/12/2019
---

`Ezra 8:21–23, 31, 32 ayetlerini oku. Ezra’nın kralla konuşmama kararı sence akılsızlık mı yoksa cesaret mi? Ezra ve halk ne şekilde alçakgönüllülük gösterdi?`

Bir zaman sonra, Nehemya korunma için kralın maiyetini kabul etti. Fakat Ezra’nın durumunda, Ezra kraldan herhangi bir şey istemezlerse Allah’ın Kendisini en iyi şekilde göstereceğine inanıyordu. Bu yüzden zarar görmeden Yahuda’ya varmayı başardıklarında, bunu kendi Tanrı’larına bağladılar. Belki de bazı durumlarda diğer insanlara gereğinden fazla dayanıyor ve Allah’ın Kendisini göstermesine yeterince izin vermiyoruz. Ezra içinde bulundukları durumda işi Allah’ın yapmasına izin verdi ve krala Allah’ın gerçekten de kudretli bir Tanrı olduğunu kanıtlamış oldu.

Fakat Ezra haddini aşarak hareket etmedi. Halkı bir araya topladı ve içinde bulundukları durum için oruç tutup dua ettiler. Allah’la ciddi bir zaman geçirmeden yolculuklarına başlamadılar. Alçakgönüllülükle Allah’ın karşısına gelip, O’nun korumasının gücünün bir işareti olmasını istediler, Allah da onlara cevap verdi.

`Nehemya 5:14–19 ayetlerini oku. Nehemya ne şekilde alçakgönüllülük gösterdi?`

Gerçek önderler kendilerini alçaltmaya ve hizmetkârlık etmeye istekli olmalıdırlar. Yetkin önderler itibar kazanmak için “unvana” ihtiyaç duymazlar. Nehemya kapılarını açık tuttu ve cömertçe insanlara verdi. Allah’a olan imanını gösterdi ve onun Allah’a olan muazzam adanmışlığı insanlar için örnek teşkil etti. Güçlü bir kişiliğe ve mantıklı bir mizaca sahipti, fakat kendisini herhangi kimseden üstün görmedi. Yaşadığı dönemde Yahudi ulusun en yüksek mevkisine sahipti, fakat yine de cömertti. Bu şekilde, önderlik etmenin en iyi yolunun başkalarına hizmet etmek olduğunu bize öğreten İsa’nın yaşamını ve öğretilerini yansıtıyordu. İsa öyle yaptı, her ne konumda olursak olalım biz de aynı şekilde yapmalıyız.

`“İsa oturup Onikiler’i yanına çağırdı. Onlara şöyle dedi: ‘Birinci olmak isteyen en sonuncu olsun, herkesin hizmetkârı olsun.’ (Markos 9:35). İsa’nın buradaki sözleri Allah’ın gözünde gerçek bir önder olmanın ne anlama geldiğine dair bize ne öğretiyor?`