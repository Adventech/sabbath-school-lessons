---
title:  İman Hayati
date:   27/12/2019
---

#### Büyük Resmi Görmek

_Andrew McChesney_

Beş kişilik bir aile neredeyse her gün Güney Sudan’ın başkenti Juba’daki Yedinci Gün Adventist Kilisesi’nin yerleşkesine yiyecek istemek için geliyordu.

Yerleşkedeki Munuki Yedinci Gün Adventist Kliniği’ni işleten müjdeci doktor Peter Fenoy, ailenin davranışlarını garipsedi.

Kendi kendine “Bu insanların sorunu ne?” diye sordu. “Niye her gün yiyecek için geliyorlar? Bu insanlar kendi başlarına hiçbir şey yapamıyorlar mı?”

Cevapları arayan Peter, bir gün bu ailenin yakınlardaki evine gitti. Gördüğü manzara onu şaşkına çevirdi. Anne, baba, iki kızları ve bir oğulları sırayla yemek yiyorlardı. Baba ve oğul bir gün yemek yiyordu, ardından anneleri ve iki kız ertesi gün yemek yiyordu.

Arjantinli olan Peter merkeze geri döndü ve bunu eski Sovyetler Birliği bölgesi olan Güney Osetyalı karısı Nataşa’yla paylaştı.

“Biz sadece elimizdeki işe, yani tıbbi çalışmaya odaklanıyoruz ve çevremizdeki başka şeylere ihtiyacı olan insanları unutuyoruz” dedi ona. “Tıbbi çalışma iyi bir şey, ama toplumun başka şeylere ihtiyacı var: temiz su, yiyecek, sinek telleri ve su taşımak için kaplar.”

Peter, dua ettikten sonra Adventist Geliştirme ve Yardım Kurumu’nun (ADRA) ABD’deki genel merkezine 150.000 dolarlık bir teklif yazma kararı aldı. Daha önce hiçbir proje teklifinde bulunmamıştı, yine de ADRA teklifi kabul etti ve bütçesini karşıladı. Kısa süre sonra, Muniki Yedinci Gün Adventist Kliniği artık ADRA Juba Projesi olarak anılmaya başladı. Yıl 2005’ti, bölgenin kanayan yarası olan silahlı çatışmanın bir barış antlaşmasıyla sona ermesinden birkaç ay öncesiydi.

Küçük klinik kısa sürede hizmetlerini de genişletti. Artık gıda ve başka eşyalar sunuyor, su temizliği sağlıyor ve acil destek hizmeti veriyordu. Tek bir yıl içinde projeye ayrılan bütçe 150.000 dolardan 2 milyon dolara fırladı.

Peter “Çok şaşırmıştım” dedi. “İnsanlara odaklanıp ihtiyaçlarını karşılamaya çalışmak, başkalarına da yardım sağlayan projelere önayak olabiliyordu.”

Peter’ın hayatı ciddi anlamda değişti. ADRA onu uluslararası gelişimde master derecesi alması için ABD’nin Michigan eyaletindeki Andrews Üniversitesi’ne gönderdi. Ardından, ADRA, Danimarka Mülteci Konseyi, World Vision ve UNICEF dahil olmak üzere birçok yardım kuruluşunda, Ürdün, Lübnan, Bolivya, Güney Osetya ve Rusya’nın Çeçenistan Cumhuriyeti gibi ülkelerde görev aldı.

Fakat her şey küçücük bir adımla başladı: bir ailenin neden her gün yemek istediğini anlama arzusu.

39 yaşındaki Peter, kendi mezun olduğu ve dünyanın çeşitli bölgelerine onun gibi müjdeciler gönderen River Plate Adventist Üniversitesi’ndeki bir röportajda “Bundan önce hayatım sadece sağlık üzerine kuruluydu. Hayatta muayene odasının ötesinde bir şeyler olduğunun henüz farkında değildim” dedi.

Peter (solda) “Sadece ne yaptığınıza ve ne yapmanız gerektiğine odaklanmayın” dedi. “İnsanların gerçekten neye ihtiyacı olduğunu anlamaya çalışın; işte o zaman daha iyi ve daha Mesih’e yaraşır bir çözüm sunabilirsiniz.”