---
title:  Artahşasta’nın Emri
date:  02/10/2019
---

`Ezra 7:11–28 ayetlerini oku. Kralın emrinin unsurları nelerdi? Bu emirler İsrail halkı için neden önemliydi?`

Artahşasta’nın emri, Koreş’in ilk buyruğuna benziyor. Kral isteyen herkese, özellikle de rahip sınıfından olanlara, Yeruşalim yolculuğuna çıkmalarını salık veriyor. Murashu tarihi belgelerine göre, Yahudilerin büyük bölümü (Ester’in öyküsünde anlatıldığı gibi) sonunda Pers ülkesinde kalmış olmasına rağmen, atalarının topraklarında yeni bir yaşama başlama fırsatını bekleyen birçokları da mevcuttu. Kral sözlerinin çoğunu Fırat’ın ötesindeki topraklarda bulunan hazine görevlilerine yönlendirdi. Hazine görevlileri, şehri eski haline koyması ve “Rab evini” (Ezr. 7:27 KM) güzelleştirmesi için Ezra’nın her ihtiyacını karşılamakla yükümlüydü. Sonuçta kral, Ezra’yı yargı sistemini kurarak Rabb’in Yasası’nın ve aynı zamanda ülkenin yasasının düzgün bir şekilde yerine getirilmesiyle görevlendirdi. Bu buyruğun meydana getireceği düzen ve sistem, her topluluğun önemli unsurlarını oluştururdu. Dahası, kral Ezra ve İsraillilerin ülkelerini yeniden inşa etmelerini kolaylaştırdı.

Kralın, kentin ve tapınağın yeniden inşasıyla ilgilenmesi, onun da Ezra’nın Rabbi’ne iman edenlerden olduğunu mu gösteriyor? Artahşasta, Allah’tan “Yeruşalim’de konut kuran İsrail’in Tanrısı” (Ezr. 7:15) diye bahsediyor. Kralın İsrail’in Tanrısından bahsederken kullandığı terimler, onun Rabb’i armağanlarla yatıştırılması gereken yerel ilahlardan bir diğeri gibi gördüğüne işaret ediyor. Bu yerel ilahın kendisine ve oğullarına karşı kızgın olmasını istemiyordu (Ezr. 7:23). Ayrıca, M.Ö. 457 yılının Mısırlıların Pers yönetimine karşı baş kaldırdığı yıl olduğunu bilmeliyiz; yani kralın uzlaşmacı hareketlerinin, Yahuda eyaletinin bağlılığını kazanma amacına yönelik olması muhtemeldir.

Maalesef, kralın hem Ezra hem de Nehemya ile olan ilişkisi onu Allah’a iman eden biri yapmadı. En azından yazılarda öyle olduğunu düşündürecek bir bilgi bulunmuyor. Bu da demek oluyor ki, Rab yeryüzünde Kendi istediğini gerçekleştirmek için ihtida etmemiş kişileri bile kullanabilir.

Çok fazla acı ve kederin içindeyken bile, burada görüldüğü gibi Allah’ın dünya üzerindeki egemenliğine güvenmeyi nasıl öğrenebiliriz?