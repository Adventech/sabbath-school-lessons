---
title:  Saygınlık ve Eğitim
date:  03/10/2019
---

`Ezra 7:6 ve 10 ayetlerini oku. Bu ayetler düzgün dini eğitimin önemi ile ilgili bize ne öğretiyor?`

Ezra’nın Allah’a samimi bağlılığı ve Allah’ın Sözü’nü çalışma, uygulama ve öğretmedeki kararlılığı (Ezr. 7:6, 10) onu İsrail’de daha büyük bir göreve hazırladı. Kutsal yazılarda onun kendisini Allah’ın Yasa’sını çalışmaya, hayata geçirmeye ve öğretmeye adadığı açıkça belirtiliyor.

Ellen G. White önemli bir bilgi veriyor: “Harun’un soyundan gelen Ezra rahiplik eğitimi görmüş, buna ek olarak Med–Pers krallığındaki sihirbazların, astrologların ve bilgelerin yazılarına aşina olmuştu. Ancak ruhsal durumundan hoşnut değildi. Allah’la tam bir uyum içinde olmayı arzuluyordu; ilahî isteği yerine getirecek bilgeliği arzuluyordu. Böylece ‘kendini Rabb’in Yasası’nı inceleyip uygulamaya... ada[dı].’ Ezra 7:10. Bunun sonucunda, peygamberlerin ve kralların yazılarında kaydedilen Allah halkının tarihini dikkatle araştırmaya kendini verdi.  Rabb’in Yeruşalim’in yıkılmasına ve Kendi halkının putperest bir ülkeye tutsak olarak götürülmesine neden izin verdiğini öğrenmek amacıyla Kutsal Kitap’ın tarihsel ve şiirsel kitapçıklarını inceledi.”—Peygamberler ve Krallar, s. 608.

“Ezra’nın Kutsal Yazılar’ı araştırmaya yönelik ilgiyi canlandırma gayretleri, Kutsal Metinleri korumaya ve çoğaltmaya yönelik ömür boyu süren itinalı çalışmasıyla süreklilik kazandı. Yasanın bulabildiği tüm nüshalarını topladı, bunların kopyalarını yazdırarak dağıttırdı. Bu şekilde çoğaltılan ve pek çok kişinin eline verilen pak söz, paha biçilemez değerde bir bilgi sağladı.”—Sayfa 609.

Ezra putperestlerin yöntemlerini öğrenmiş olmasına rağmen onların doğru olmadığını görmüştü; o yüzden gerçeği gerçeğin kaynağından öğrenmeye çalıştı, o da Allah’ın Sözü ve “Rabb’in Yasa’sıydı”. Dünyasal okullarda öğrendiklerinin büyük bölümünü unutmak zorundaydı çünkü şüphesiz, onların öğrettiklerinin çoğu yanlıştı. Sonuçta “büyücülerin ve yıldızbilimcilerin yazıları” onun ne kadar işine yarayacaktı?

`Aynı şekilde, bugün bile dünyadan bize öğretilenlerin bir çoğunu unutmaya ihtiyacımız olabilir mi?`