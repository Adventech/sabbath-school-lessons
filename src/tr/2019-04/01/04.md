---
title:  Sürgünlerin İkinci Dönüşü
date:  01/10/2019
---

Ezra 7:1–10 ve 8:1–14 ayetlerinde, Kral 1. Artahşasta’nın Ezra’nın Yeruşalim’e dönmesine ve yanında dönmek isteyen herkesi götürmesine izin verdiğini görüyoruz (M.Ö. 457 senesi). Kral ve Ezra arasındaki ilişki ya da Ezra’nın onun için çalışıp çalışmadığı hakkında pek bir şey bilinmiyor. Ezra 8. bölümde, dönenlerin ailelerinin başları ilk önce rahipler, daha sonra kral soyu, en son da Yahudi halk tabakası olacak şekilde listeleniyor. Özellikle on iki ailenin belirtilmiş olması, bunun İsrail›in on iki kabilesinin bir hatırlatması olduğu izlenimini veriyor.

Metinde 1500 erkek listelenmiş, bu da kadın ve çocuklar sayıldığında toplamda aşağı yukarı 5000 ya da 6000 kişi oldukları anlamına gelir. Bu, Zerubbabel ve Hoşea ile birlikte dönen ilk topluluğa görece çok daha küçük bir topluluktu.

`Ezra 7:1-10 ayetlerini oku. Ayetler bize Ezra hakkında ne söylüyor?`

Ezra, rahip mirasına sahip bir yazmandır. Rahipliği, İsrail ulusunun ilk rahibi Musa’nın erkek kardeşi Harun’un soyundan geldiği içindir. Ezra kitapçığında kaydedilmiş olan öyküler ve bir o kadar da Yahudi geleneği sayesinde, Ezra’nın adı bugün bile çok yükseklerde yer alır. Ezra, Kral Artahşasta’nın mahkemesinde yazman olarak hizmet verdi mi bilinmiyor; o yüzden Ezra’nın bir yazman olarak tarif edilmesi onun önceki sorumluluklarına ya da Yahuda’ya varması sonrasında kullanmaya başladığı yeteneklerine işaret ediyor olabilir. Fakat kral onu yolculuğun önderi olarak gönderdiğine göre, Ezra’nın Artahşasta için önemli görevlerde çalışmış olduğu belli.

Ezra 7:6 ve 10 ayetlerinde, ondan “bilgin” ve “adanmış” yazman ya da öğretmen diye bahsediliyor. “Bilgin” kelimesi tam olarak “hızlı” anlamına gelir ve kişinin bilgiyi kavrama ve zihninde yerleştirme konusunda hızlı olduğuna işaret eder. Ezra’nın kafası hızlı çalışırdı–Allah’ın yasasına dair sahip olduğu bilgiyle ve zekiliğiyle tanınırdı. Dahası, kralın bir grup İsrailliyi Yahuda’ya götürmesi için onu tercih etmiş olması Ezra’nın cesaretinin ve önderlik becerilerinin bir göstergesidir.

`Dikkat edin, Ezra yüreğini “RAB’bin Yasası’nı” (Ezr. 7:10) araştırmaya hazırlamıştı. Bu ilkeyi kendi yaşamlarımıza şimdi ne şekilde uygulayabiliriz?`