---
title:  Pavlus Filipi’de
date:   30/12/2025
---

Pavlus’un ikinci müjdeleme yolculuğu sırasında, Timoteos’un ekibine katılmasından kısa bir süre sonra, Anadolu’ya devam etmeleri Kutsal Ruh tarafından yasaklanır (Elç. 16:6). Bunun üzerine Pavlus gece gördüğü bir görümde, bir adamın kendisine “Makedonya’ya geçip bize yardım et” diye yalvardığını görür (Elç.16:9). Bunun üzerine hemen Makedonya’ya en yakın liman kentine giderler ve Truva’dan Ege Denizi’ni geçerek Avrupa kıtasındaki Neapolis’e yelken açarlar. Ancak orada müjdeleme yapmak yerine, Pavlus, Silas, Timoteos ve (Elç. 16:11 ayetinde kullanılan ifadeden anlaşıldığı üzere) Troas’ta onlara katılan Luka ile birlikte Filipi’ye giderler.

Pavlus müjdeleme faaliyetlerinde her zaman stratejik düşünürdü. Filipi “Makedonya’nın o bölgesinde önemli bir kentti” (Elç.16:12). Aslında Roma İmparatorluğu’nun en itibarlı kentlerinden biriydi ve bir kente verilebilecek en üst düzey unvan olan Ius Italicum statüsüne sahipti. Vatandaşları, toprak vergisi ve nüfus vergisinden muafiyet de dahil olmak üzere, kent İtalya’da bulunuyormuş gibi aynı ayrıcalıklara sahipti ve kentte doğan herkes doğrudan Roma vatandaşı oluyordu. Burası aynı zamanda Roma’yı Doğu’ya bağlayan ana karayolu olan Via Egnatia üzerinde önemli bir uğrak yeriydi. Burada önemli bir Hristiyan varlığı oluşturmak, Amfipolis, Apollonia, Selanik ve Veriya da dahil olmak üzere yakınlardaki diğer birçok kente müjdeyi götürmelerini mümkün kıldı (bkz. Elç. 17:1, 10).

İlginçtir ki, birinci yüzyılda Filipi’deki resmi dil Latinceydi ve Latince yazılmış eserlerin baskınlığı da bunu kanıtlamaktadır. Hatta Filipililer 4:15 ayetinde Pavlus, onların bu özel Romalı statülerini göz önünde bulundurarak, onlara Latince bir isimle, Philippēsioi diye hitap ediyor. Bununla birlikte, pazar yerinin ve çevredeki kasaba ve kentlerin dili, Müjde’nin yayılmasında araç olan Grekçe’ydi. Luka, Pavlus ve ekibinin, Lidya ve ev halkının ihtida ettiği ırmak kenarında dua eden insanlara nasıl katıldığını anlatıyor (Elç 16:13-15). Bir iş kadını (“Mor kumaş ticareti yapan”) olan Lidya, Pavlus’un hizmetinin Filipi’deki en büyük maddi destekçilerinden biri olacaktı. Pavlus ve Silas’ın hapishanede geçirdikleri zaman, başka bir ailenin, yani gardiyanın tüm ailesinin ihtida etmesini sağlamıştı.

Kutsal Ruh, Filipi’nin müjdenin Avrupa’ya yayılması için ideal bir liman olacağını biliyordu, ancak orada zulüm de yaşanacaktı. Ne kadar kötü olursa olsun, zulüm bazı durumlarda müjdenin başka türlü ulaşamayacağı insanlara ulaşmasını sağlayabilir.

`Elçilerin İşleri 9:16 ayetini okuyun. Bu ayet Pavlus’un yaşadığı bazı denemeleri anlamamıza nasıl yardımcı olabilir? Bu bizim bazı denemelerimizi anlamamıza nasıl yardımcı olabilir?`