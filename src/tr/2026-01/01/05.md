---
title:  Pavlus ve Kolose
date:   31/12/2025
---

Pavlus’un Kolose’yi ziyaret ettiğine dair elimizde hiçbir kayıt bulunmamaktadır, bu da yine bizlere onun müjdeleme yönteminin etkinliği hakkında bir şeyler söylüyor. Müjde’yi bu kente getiren ilk kişi (Kol. 1:7) Kolose’de yaşayan Epafras’tı (Kol. 4:12). Peki ama o nasıl ihtida etmişti? Büyük olasılıkla 50’li yılların ortalarında, Pavlus Efes yakınlarındayken ve “Asya İli’nde yaşayan herkes Rab’bin sözünü” işittiğinde (Elç. 19:10; Elç. 20:31 ile karşılaştırın).

Vahiy kitabı müjdenin bu bölgede ne kadar geniş bir alana yayıldığına tanıklık ediyor (Va. 1:4). Kolose’ye yayılması da dahil olmak üzere, bu başarının en olası açıklaması, mesajı ilk olarak Asya İli’nin en önemli kenti ve büyük bir liman olan Efes’te duyan Pavlus’un mühtedilerinin çalışmalarının bir sonucu olmasıdır. Epafras Pavlus’un Efes’teki vaazlarını duymuş ve onun yardımcılarından biri olarak müjdeyi memleketi Kolose’ye götürmüştü.

Laodikya’nın yaklaşık 15 kilometre güneydoğusundaki kent henüz daha yeni kazılmaktadır, bu nedenle bölgenin daha önemli kentlerine kıyasla hakkında daha az şey biliyoruz. “Frigya’nın o bölgesinde yaşayan on bin kadar Yahudi” ile oldukça büyük bir Yahudi nüfusa sahip olduğunu biliyoruz.—Arthur G. Patzia, New International Biblical Commentary: Ephesians, Colossians, Philemon [Yeni Uluslararası Kutsal Kitap Yorumu: Efesliler, Koloseliler, Filimon], 10. cilt, s. 3. Kolose’de basılan sikkeler, birçok Roma kentinde olduğu gibi buradaki halkın da çeşitli tanrılara taptığını gösteriyor. Putperest uygulamaları ve güçlü kültürel etkileri, oradaki Hristiyanlara sadece kenti müjdelemekte değil, aynı zamanda müjdenin saf inancına sadık kalmakta da büyük zorluklar çıkarıyordu. Kolose’de öne çıkan bir başka Hristiyan da Epafras’la muhtemelen aynı dönemde ihtida etmiş olan Filimon’du.

`Filimon 15, 16 ayetlerini okuyun. Ayrıca Koloseliler 4:9 ayetine bakın. Pavlus Filimon’u Onisimos konusunda hangi yolu izlemesi için nazikçe teşvik etti?`

Roma yasaları Pavlus’un Onisimos’u Filimon’a geri göndermesini gerektirse de, Pavlus bir imanlı olarak Filimon’un yüreğine ve vicdanına hitap ederek, Onisimos’a bir köle gibi değil, bir kardeş gibi davranmasını öğütlüyordu (Flm. 16).

`Kölelik fikrinden ne kadar nefret ediyor olsak ve Pavlus’un bu uygulamayı kınamış olmasını dilesek de, Pavlus’un burada söyledikleriyle nasıl uzlaşacağız? (Amerika’daki kölelik döneminde, Ellen G. White’ın Adventistlere, insanların kaçan köleleri geri getirmelerini emreden yasaya karşı çıkmalarını özellikle söylemiş olması ne kadar büyüleyicidir.)`