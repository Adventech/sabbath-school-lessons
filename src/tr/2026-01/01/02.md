---
title:  İsa Mesih’in Tutsağı Pavlus
date:   28/12/2025
---

Pavlus zindandayken yazıldıkları için Filipililer ve Koloseliler mektuplarına Zindan Mektupları denir (diğerleri Efesliler ve Filimon’dur). Çoğu yorumcuya göre bu mektuplar Pavlus Roma’dayken, yaklaşık M.S. 60-62 yıllarında yazılmıştır (bkz. Elç. 28:16).

`Efesliler 3:1 ve Filimon 1 ayetlerini okuyun. Pavlus’un tutsaklığını nitelendirme biçimi ne anlama geliyor?`

Pavlus hayatını İsa Mesih’e hizmet etmeye adamıştı. Bu hizmet tutsak olmayı gerektiriyorsa, o buna hazırdı. Pavlus kendisini “zincire vurulmuş” elçi diye tarif ediyor (bkz. Ef. 6:20). Müjdeleme yolculuklarına çıkmış, kiliseler kurmuş ve Rab için işçiler yetiştirmişti. “Bu zincirler olmasa çok daha fazlasını yapabilecekken neden buradayım?” diye sorabilirdi. Pavlus daha sonra da zindana atılmış ve bir Pastör mektubu olarak kabul edilen 2. Timoteos’u yazmıştır. Yani Yeni Antlaşma’nın en az beş kitabı Pavlus zindandayken yazılmıştır.

Pavlus zindandan yazdığı mektupların hiçbirinde tam olarak nerede hapsedildiğinden bahsetmez; bu nedenle bazı kişiler Efes ya da Sezariye’yi öne sürmüştür. Ancak Kutsal Kitap’ta Pavlus’un Efes’te hapsedildiğine dair hiçbir kanıt bulunmamaktadır. Sezariye daha olası bir ihtimal gibi görünebilir, ancak bu kentte Pavlus’un hayatına yönelik açık bir tehdit yoktu. Oysa Filipililer’e mektubun yazıldığı sırada böyle bir tehdit kesinlikle vardı (bkz. Flp. 1:20, Flp. 2:17).

Bu mektup bize Pavlus’un hapsedildiği sırada nerede olduğuna dair başka ipuçları da veriyor. Birincisi, orada bir karargah merkezi (praetorium) vardı. Bu, aynı zamanda İsa’nın Pilatus tarafından sorgulandığı Yeruşalim’deki (Mat. 27:27, Yu. 18:33) ve Pavlus’un hapsedildiği Sezariye’deki (Elç. 23:35) gibi bir eyalet valisinin resmi konutu anlamına da geliyor olabilir. Ancak Pavlus bu ifadeyi açıkça bir yer için değil, insanlar için kullanıyor. “Bütün saray muhafızları dahil, herkes Mesih uğruna zincire vurulduğumu öğrendi” (Flp. 1:13) diye yazıyor. Bunlar Roma’da imparatoru koruyan ve onun tutsak ettiği kişilere muhafızlık eden yaklaşık neredeyse 9.000 kişilik seçkin askerlerdi.

İkinci olarak, Pavlus ayrıca “Sezar’ın ev halkından” olanlardan da selam gönderiyor (Flp. 4:22). Bu, Pavlus’un Roma’da tutsak olduğunu ve imparatorluk hanedanına hizmet edenlerle temas halinde olduğunu göstermektedir.

`İçinde bulduğumuz zor durumdan en iyi şekilde yararlanmayı nasıl öğrenebiliriz? Bunu yapmak neden her zaman kolay olmuyor?`