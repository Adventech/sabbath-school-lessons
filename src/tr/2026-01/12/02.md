---
title:  Kocalar ve Eşleri
date:   15/03/2026
---

Yeni Ahit’te Hristiyan evleri için çeşitli talimatlar yer almaktadır (bkz. Ef. 5:21-6:9, Kol. 3:18-4:1, Titus 2:1-10, 1Pe. 2:18-3:7). Dikkat çekici bir şekilde, bu “ev kuralları” tamamen hiyerarşik olmayıp, ilişkileri daha karşılıklı ve birbirini geliştirici hale getirecek unsurlar içermektedir

`Koloseliler 3:18, 19 ayetlerini okuyun. Siz nasıl bir denge görüyorsunuz? Pavlus Efesliler 5:22-25, 33 ayetlerinde başka hangi öğütler veriyor?`

Bazı kişiler “Ey kadınlar... kocalarınıza bağımlı olun” (Kol. 3:18) ayetinden alıntı yaparken burada duruyorlar oysa Pavlus’un eklemiş olduğu önemli ifadeye dikkat edin: “Rab’be ait olanlara yaraşır biçimde.” Yeni Ahit’in hiçbir yerinde kadınların tüm erkeklere boyun eğmesi gerektiği;eşlerin köle gibi itaatkâr ya da boyun eğdirilmiş olması gerektiği;; ya da kocalarının her türlü heves ve arzusuna körü körüne boyun eğmeleri gerektiği öğretilmemektedir. Pavlus’un işaret ettiği nokta, kadının sadakatinin önce Rab’be, sonra da kocasına olması gerektiğidir. Kadının bireyselliği kocası tarafından yutulmamalıdır, kocası da onun vicdanı gibi davranmamalıdır.

Mesih’in Kendisini kilise için feda ederek gösterdiği sevgi, kocaların eşlerini nasıl sevmeleri gerektiğini örneklemektedir (Ef. 5:25). Bedeli ne olursa olsun sadık kalmalıdırlar. Eşlerinin çıkarlarına en uygun kararları vermelidirler, ancak normalde bu çıkarların birbirine uygun olması gerekir. Böyle bir sevgi, kadının Tanrı’nın kocasına saygı göstermesi buyruğuna itaat etmesini kolaylaştırır (Ef. 5:33).

Sağlıklı bir Hristiyan evliliğinin özelliği karşılıklı olmasıdır –birbirlerine danışmak, birlikte düşünmek ve kararları bir çift olarak almak. Bazen, tüm aile için ciddi sonuçları olan kararlar alınırken, çocukları da bu tartışmalara dahil etmek uygun olabilir, ancak anne babalar asla onların önünde tartışmamalıdır. Böyle bir süreçten sonra karı koca bir anlaşmaya varamazsa, Kutsal Kitap’a göre esenliğe giden yol, Tanrı’nın Sözü’nü ihlal etmediği sürece kadının kocasının kararını kabul etmesidir. Aynı şekilde, çoğu koca, hatta belki de hepsi, eşlerini dinledikleri ve tavsiyelerini dikkate aldıkları için mutlu oldukları zamanları hatırlayabilirler. Karı koca bir ekip olarak ne kadar çok birlikte çalışırsa, evlilik de o kadar mutlu olacaktır.

`Maalesef tarih boyunca yapılmış olan bir şeyi yapmaktan, yani bu ayetlerde ifade edilen güzel ilkeleri alıp kötü bir şeye dönüştürmekten nasıl kaçınabiliriz?`