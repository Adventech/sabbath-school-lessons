---
title:  Bilgece Davranmak
date:   19/03/2026
---

Hristiyanlar olarak bilebileceğimiz en önemli gerçek nedir? Elbette, İsa Mesih’in günahlarımız için öldüğü ve O’na iman ederek sonsuz yaşama sahip olabileceğimizdir. Bu, kendi başımıza asla çözemeyeceğimiz bir gerçektir. Bilakis, bu bize bildirilmesi ya da açıklanması gereken bir gerçekti. Ve bu gerçek bize Tanrı’nın Sözü’nde açıklanmıştır.

Tanrı, Sözü’nde bize açıklamış olmasaydı asla bilemeyeceğimiz çok sayıda gerçek, bilgi ve bilgelik bulunmaktadır. Ancak bu bilgi ve bilgelik bize bilgi olarak, yalnızca bilinmesi için verilmemiştir. Aksine, bu gerçeği, bu bilgiyi ve bu bilgeliği kendi yaşamlarımızda hayata geçirmeliyiz.

`Koloseliler 4:5, 6 ayetlerini okuyun. Pavlus hangi durumlarda özellikle “bilgece” davranmamız gerektiğini belirtiyor? Bu neden kaynaklanıyor olabilir?`

Ne yazık ki, Hristiyanlar olarak bazen Hristiyan dışında her şey olabiliyoruz! Pavlus’un da (Yeşaya 52:5 ayetinden alıntı yaparak) belirttiği gibi, İsrail inanmayanlar için de bir tökezleme taşıydı: “Sizin yüzünüzden uluslar arasında Tanrı’nın adına küfrediliyor” (Rom. 2:24). Başkalarına, özellikle de bizim inancımızdan olmayanlara nasıl davrandığımız çok önemlidir (bkz. Titus 2:5, 2Pe. 2:2). Bir Hristiyan evi, haylazlık yapmak için değil dua için bir araya gelmiş olan gençler, basit iyilikler ve sakin, sabırlı bir tutum, inancımızın samimi olup olmadığını anlamak için bizi izleyen kişilere çok şey anlatır.

Koloseliler 4:6 ayetinde Pavlus özellikle konuştuğumuz sözlere odaklanıyor: “Sözünüz... her zaman lütufla dolu olsun.” Konuştuğumuz sözler sadece nazik ya da kibar olmaktan öte, Kutsal Ruh’un etkisiyle Tanrı’nın lütfu tarafından yönlendirilmiş ve içimize nüfuz etmiş olmalıdır.

“Tuzla terbiye edilmiş.” Dünyanın “tuzlu” konuşma anlayışının tersine, sözlerimiz hitap ettiğimiz kişilere uygun olmalı ve onlara çekici gelmelidir.

“Böylece herkese nasıl karşılık vermek gerektiğini bileceksiniz.” Yalnızca Kutsal Ruh bize doğru zamanda doğru amaç için doğru sözleri verebilir ve işitenlerin zihinlerini paylaşmamız “gereken” mesaja hazırlayabilir (burada da dei ifadesi kullanılmıştır –Koloseliler 4:4 ayetiyle ilgili dünkü açıklamalara bakın).

`Sözlerinizi, eylemlerinizi ve başkalarının önünde nasıl yürüdüğünüzü düşünün. İnancınız ve Hristiyan olmanın ne demek olduğu konusunda nasıl bir mesaj veriyorsunuz?`