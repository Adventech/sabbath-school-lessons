---
title:  İş İlişkileri
date:   17/03/2026
---

`Koloseliler 3:22-25 ve Koloseliler 4:1 ayetlerini okuyun. Kölelere hangi talimatlar veriliyor? Burada genel olarak iş ilişkileri için hangi ilkeler bulunmaktadır?`

Günümüzde insanlar bazen Kutsal Kitap’taki bazı tavsiyeleri geçmişte bırakmak ya da Kutsal Yazı’yı bütünüyle gözden düşürmek amacıyla kölelik konusunu gündeme getiriyorlar. Ancak, işin garibi, Eski Ahit İsrail’i ve Yeni Ahit kilisesi içindeki tarihsel bağlamlar hiç dikkate alınmıyor. İnsan Tanrı’nın suretinde yaratılmıştır ve Tanrı’nın tüm akıllı varlıkları gibi özgür olmak için tasarlanmıştır. Musa’nın kanunları İsraillilerin sürekli köle olmalarını yasaklamış (Yas. 15:12) ve borç kapatmak amacıyla en fazla altı yıl hizmet etmeyi şarta bağlamıştır (Çık. 21:2-6, Lev. 25:39-43). Kutsal Kitap’taki kölelik, günümüz anlayışına ne kadar çirkin görünse de, Batı dünyasında görülen ve insanlığa karşı işlenmiş korkunç bir suç olan iğrenç kölelik uygulamalarına normalde pek benzemiyordu.

Yeni Ahit döneminde kilise, köle sahibi olmayı mümkün kılan Roma hukuku çerçevesinde faaliyet göstermek zorundaydı: “Ancak, yakın geçmişteki kölelik uygulamalarının aksine, Roma hukuku kölelere önemli haklar ve fırsatlar tanıyordu ve bu uygulamayı kaldırmaya çalışmak müjdenin ilerlemesine zarar verebilirdi.”—Clinton Wahlen, “Kültür, Yorumbilim ve Kutsal Yazı: Evrensel Olanı Ayırt Etmek,” Frank M. Hasel, Kutsal Kitap Yorumbilimi: Bir Adventist Yaklaşımı, s. 166.

Aslında, Roma İmparatorluğu’nun genelinden farklı olarak, kilise içinde kölenin ilk yükümlülüğü Rab’be karşıydı. Ve efendilerine, “gökte sizin de bir Efendiniz olduğunu bilerek” (Kol. 4:1) kölelere adil davranmaları talimatı verilmişti. Dahası, Pavlus Filimon’a Onisimos’a artık kölesi olarak değil, kardeşi olarak muamele etmesi talimatını vermişti (Flm. 16). Aslında hem Eski hem de Yeni Ahit’te imanlılar Tanrı’nın köleleri (ya da hizmetkârları) olarak adlandırılmışlardır (bkz. örneğin, Mez. 34:22, Luka 17:10, 1Pe. 2:16).

Bazı Kutsal Kitap ayetlerinin yazıldığı dönemin kültürel koşullarını beğenmesek bile, yine de metnin yetkisini kabul etmeliyiz. Aksi takdirde, kendimizi ve kültürümüzü Kutsal Yazı’nın üzerine koymuş oluruz. Kutsal Kitap’ın bir konu hakkında bize ne söylediği hakkında bir sonuca varmadan önce Kutsal Kitap’ın o konu hakkında söylediği her şeye bakmak daha iyi bir seçenek olacaktır.

`Bu ayetin işyerinizdeki ilişkilerinize nasıl uygulanabileceğini düşünün. Bir işveren ya da çalışan olarak bu ilkeler size nasıl yardımcı olabilir?`