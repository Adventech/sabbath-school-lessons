---
title:  Birbirimiz İçin Dua Etmek
date:   18/03/2026
---

`Koloseliler 4:2-4 ayetlerini okuyun. Bu ayetlerde dua etmek için hangi ilkeleri buluyorsunuz? Pavlus hangi dua taleplerinde bulunuyor?`

Aile, sağlık, para ya da başka bir konuda çeşitli sorunlarla boğuşan birine söyleyebileceğimiz en önemli sözlerden biri “Senin için dua ediyorum”dur. Bu, bağlantı ve iletişim için göğün seçmiş olduğu araçtır. “Allah, iman duasına karşılık olarak, istediklerimizi bize lütfedecektir, eğer biz rica etmezsek vermeyecektir.”—Ellen G. White, Büyük Mücadele, s. 525.

Pavlus’un kullandığı etkileyici dua betimlemelerine dikkat edin: “Kendinizi duaya verin” (ya da ısrarla dua edin ), “uyanık kalın”, “şükredin” –bu ifadeler, bunun bir iman duası olduğuna işaret ediyor (Kol. 4:2). O bize “her zaman” (Ef. 6:18) ve “sürekli” (1Se.5:17) dua etmemizi söylüyor. En şaşırtıcı olanı, “Ne için dua etmemiz gerektiğini bilmeyiz, ama Ruh’un kendisi, sözle anlatılamaz iniltilerle bizim için aracılık eder” (Rom. 8:26).

`Koloseliler 4:3 ayetini bir daha okuyun. Tanrı imanınızı paylaşmanız için size hangi kapıyı açabilir?`

Dikkat çekici bir şekilde, Pavlus doğru sözleri söyleyebilmek için de dua ediyordu. Bazen mektuplarını ya da Elçilerin İşleri kitabındaki söylevlerini okuduğumuzda, elçinin her zaman güzel konuştuğunu ve ne söylemesi gerektiği konusunda hiç şüphe duymadığını düşünüyoruz. Ancak burada mesajı “açıklıkla” duyurabilmesi için onlardan dua etmelerini istiyor (Kol. 4:4). Ayrıca ayetin son cümlesinde çok önemli bir Grekçe sözcük (dei) kullanıyor; bu sözcük “ söylemem gerektiği gibi” diye tercüme edilebilir ve müjdeyi duyurma işinin ilahi zorunluluğuna işaret etmektedir. Sezar’ın ev halkı da dahil olmak üzere Roma yönetiminin en üst makamlarındaki kişilere mesajı sunmanın ne kadar önemli olduğunun farkındaydı.

“Dua etmek için her zaman dizlerinizin üzerine çökmek zorunda değilsiniz. Yalnız olduğunuzda, yürüdüğünüzde ve günlük işlerinizle meşgul olduğunuzda Kurtarıcı ile konuşma alışkanlığı geliştirin. Kalp sürekli olarak sessiz dualarda yardım, ışık, güç ve bilgelik için coşsun. Her bir nefes, bir dua olsun.”—Ellen G. White, Şifa Hizmeti, s. 432.