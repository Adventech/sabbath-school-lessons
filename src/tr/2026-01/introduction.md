### Göğü ve Yeri Birleştirmek

Bugüne kadar yaptığınız en zor işi düşünün. Onu zor yapan neydi? Beklentileriniz mi, o iş için ayırdığınız zaman mı, yoksa her ikisi de mi? Yoksa göreve karşı takındığınız tutum muydu? Ya da belki birlikte çalıştığınız insanlardı. Veya başarılı olmanız imkansız gibi mi görünüyordu?

Kurtuluş tasarısının amacını düşünün: gök ile yeri birleştirmek. İmkânsız gibi mi geliyor? İnsani açıdan konuşursak, kesinlikle öyle. Bununla birlikte, göğe yükselmeden hemen önce, İsa elçilerine görünüşte imkansız bir görev vermişti: “Bu nedenle gidin, bütün ulusları öğrencilerim olarak yetiştirin; onları Baba, Oğul ve Kutsal Ruh’un adıyla vaftiz edin” (Mat. 28:19, 20).

İsa, imkansız gibi görünen bu görevi yerine getirmesi için Pavlus’u diğer uluslardan olanlara göndermişti: “Seni, ulusların gözlerini açmak ve onları karanlıktan ışığa, Şeytan’ın hükümranlığından Tanrı’ya döndürmek için gönderiyorum. Öyle ki, bana iman ederek günahlarının affına kavuşsunlar ve kutsal kılınanların arasında yer alsınlar” (Elç. 26:18).

Bazıları bu tür görevler verildiğinde yenilgiyi baştan kabul edebilir. Ancak, bu iki durumda da İsa’nın verdiği vaatleri göz ardı etmemeliyiz. Elçilere şunları söylemişti, “İşte ben, dünyanın sonuna dek her an sizinle birlikteyim” (Mat. 28:20). Ve Pavlus’a da şöyle demişti, “Seni hizmetimde görevlendirmek için sana göründüm. Hem gördüklerine, hem de kendimle ilgili sana göstereceklerime tanıklık edeceksin” (Elç. 26:16).

Kısacası, İsa insani açıdan imkânsız görevler verir ki, bu görevleri yerine getirmek için kendimize değil O’na güvenelim. O bize asla bir işi, onu yapacak gücü sağlamadan vermez. “İnsanın iradesi Allah’ın iradesiyle işbirliği yaptığında, her şeye gücü yeter. O’nun emriyle yapılması gereken her şey, O’nun gücüyle gerçekleştirilebilir. O’nun tüm emirleri, yapma imkânlarıdır.”—Ellen G. White, Mesih’in Örnek Dersleri, s. 333.

Şaşırtıcı bir şekilde, Pavlus Koloseliler’e yazdığında, müjde “göğün altındaki bütün yaratılışa” duyurulmuştu (Kol. 1:23). Elbette herkes onu kabul etmemişti. Ancak elçilere (Mat. 28:18-20) ve elçi Pavlus’a verdiği görevlere dikkatle bakarsak, İsa hiçbir zaman herkesin öğrenci olacağını ya da herkesin ihtida edeceğini vaat etmemişti. “Göksel egemenliğin bu Müjdesi bütün uluslara tanıklık olmak üzere dünyanın her yerinde duyurulacak. İşte o zaman son gelecektir” (Mat. 24:14 vurgu eklenmiştir). Bu tanıklık neye benziyor? Bu tam olarak nasıl gerçekleştirilmelidir?

Bu çeyrek boyunca Pavlus’un Filipililer’e ve Koloseliler’e yazdığı mektupları inceleyeceğiz. Aralarında önemli benzerlikler bulunuyor. Her şeyden önce, gökle yeri birleştirecek kudrete sahip tek Kişi olan Mesih’i açıklıyorlar. O, Yakup’un yeryüzünden göğe uzandığını gördüğü merdivendir (Yar. 28:12; Yu. 1:51 ile karşılaştırın). İnsanoğlu ve Tanrı’nın Oğlu olarak bizi günahtan kurtarır ve bizim için arabuluculuk yapar.

Bu mektupları incelerken İsa’nın bu iki özelliğini de görmüş olacağız. Mesih’in ilahiliği ve bizi kurtarmak için nasıl her şeyinden vazgeçtiği konusunda herhangi bir yerde bulunabilecek en görkemli ifadelerden bazılarını ele alacağız. Pavlus’un içinde bulunduğu zindandan, kendi kurduğu bir kilisedeki (Filipi) ve daha önce bizzat hiç ziyaret etmediği bir kilisedeki (Kolose) sorunlarla nasıl mücadele ettiğini göreceğiz. Pavlus’un o dönemin “dünya kilisesi” boyunca kurduğu bağlantılar, bir Roma zindanından bile sorunlara yanıt vermesini sağlamıştır. Pavlus zamanının kısa olduğunu biliyordu, kiliseyi göğe ve birbirlerine yakınlaştırmak için elinden gelen her şeyi yaptı. Bunu yaparken de bize, Tanrı’nın kilisesinin, “üç meleğin mesajı” olarak bildiğimiz Vahiy 14. bölümdeki son gün görevini yerine getirmek üzere bugün gökle nasıl birlik olabileceğini gösteriyor.

_Clinton Wahlen, Ph.D., Genel Konferans’ta Kutsal Kitap Araştırma Enstitüsü’nün müdür yardımcısıdır. Uzmanlık alanları Yeni Ahit, yorum bilim ve Adventist tarihidir. Almanya, Yeni Zelanda, Rusya, Birleşik Krallık ve Filipinler’de yaşamış ve çalışmıştır. Eşi Gina ile birlikte iki yetişkin çocukları, bir gelinleri ve iki torunları bulunmaktadır._