---
title:  Dua Gücü
date:   08/01/2026
---

`Koloseliler 1:9-12 ayetlerini okuyun. Pavlus’un duasında hangi özel istekleri buluyorsunuz?`

Pavlus, “Tanrı’nın isteğini bütünüyle bilmeniz” için dua ediyor. O’nun isteğini bilmeyi, “tam bir bilgelik ve ruhsal anlayış” diye tarif ediyor (Kol. 1:9).Bilgelik her şeyden önce Tanrı’ya bütünüyle güvenmek, O’nun isteğini yerine getirmeye istekli olmak (Yu. 7:17) ve kendi anlayışımıza dayanmamakla edinilir (Özd. 3:5). Ancak sık sık şu soru ortaya çıkar: “Bu durumda Tanrı’nın benim için isteği nedir?” Dua ederek aradığımızda Tanrı’nın isteğini öğrenebileceğimiz üç ana kaynak bulunmaktadır:

1. Bilgeliğin en önemli kaynağı Kutsal Kitap’ın kendisidir. “Sözün adımlarım için çıra, yolum için ışıktır” (Mez. 119:105).
2. Tanrı’nın isteği ve yönlendirmesi, O’ndan kapıları açmasını ya da kapatmasını isteyerek, ilahi takdir aracılığıyla da bilinebilir (bkz. Kol. 4:3).
3. O’nun sesini tanımayı öğrendiğimizde Kutsal Ruh bize rehberlik eder: “Sağa ya da sola sapacağınız zaman, arkanızdan, ‘Yol budur, bu yoldan gidin’ diyen sesini duyacaksınız” (Yşa. 30:21).

Pavlus Koloseliler’in “Rab’be yaraşır biçimde” yaşamaları için dua ediyor (Kol. 1:10). Elbette hiç kimse doğuştan “yaraşır” değildir, ama Tanrı lütfuyla bizi yaraşır sayıyor ve bizi bu yüce çağrıya uygun yaşamaya çağırıyor (Ef. 4:1, 1Se. 2:12). Pavlus sadece bu mektupta üç kez daha “yaşamak” fiilini kullanıyor (Kol. 2:6, Kol. 3:7, Kol. 4:5). Bu, Tanrı’nın yasasına uygun olarak yaşamak ve hareket etmek anlamına gelir (Çık. 18:20) ki, bu da ancak Kutsal Ruh’un çalışmasıyla mümkündür (Hez. 36:27).

Pavlus ayrıca onların (ve bizim) “Rab’be yaraşır biçimde” yaşamaları için dua ediyor ve bunu yapmanın çeşitli yollarını sıralıyor: “O’nu her yönden hoşnut” etmek (Kol. 1:9, 10); sonra “Tanrı’yı tanımakta” ilerlemek (Kol. 1:10); ve son olarak şükretmek (Kol. 1:12).

`Birisi size “Tanrı’nın sizi şu ya da bu yöne yönlendirdiğini nereden biliyorsunuz?” diye sorsa nasıl cevap verirdiniz veneden?`