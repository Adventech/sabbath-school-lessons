---
title:  Müjdede Kardeşlik
date:   04/01/2026
---

`Filipililer 1:3–8 ayetlerini okuyun. Pavlus ne için şükrediyor? Filipililer’e hangi güvenceleri veriyor ve bu neden önemli?`

Filipi’deki kiliseyi kuran Pavlus’tu; dolayısıyla mektubuna yayılan Hristiyan kardeşliğinin samimiyetini görebiliriz. Yüzlerce kilometre uzakta olmasına rağmen, zincire vurulmuş ve hapsedilmiş durumda olan Pavlus kiliseyi ve üyelerini yüreğinde taşıyor; onları “Mesih İsa’nın sevgisiyle” özlüyor (Flp. 1:8); onlar için Tanrı’ya şükrediyor. Pavlus’un şükran duası, İsa’nın gökte bizim için yaptığı arabuluculuğun bir işaretini bile sunuyor.

Başkâhinin göğüslüğünde İsrail’in 12 oymağını temsil eden 12 taş bulunuyordu. Onlar için aracılık ederken, halkı “yüreğinin üzerinde” taşımalıydı (Çık. 28:29). Göksel tapınaktaki Başkahinimiz olarak İsa, daha da yüce bir biçimde, halkından olanların adlarını Kendiyle birlikte Baba’nın huzurunda taşımaktadır.

İlginç bir şekilde, Filipililer 1:3 ayetindeki, Pavlus ile Filipililer arasındaki yakın ilişkinin altını çizen ifade belirsizdir. Genellikle Pavlus’un dualarında onları hatırladığı şeklinde tercüme edilir, ama aynı zamanda onların Pavlus’u hatırlamalarından da bahsediyor olabilir. Her durumda, “ortaksınız” (Grekçe: koinonia) sözcüğünün de vurguladığı, paylaştıkları yakın karşılıklılığın altını çizmektedir. Pavlus’un Mesih’in acılarına ortak olması gibi (Flp. 3:10), Filipililer de Pavlus’un sıkıntılarına “ortak” olmuş ( Grekçe: sunkoinôneô) ve Pavlus’un hizmetini maddi olarak desteklemişlerdir (Flp. 4:14, 15). “İlk günden şimdiye dek” (Flp. 1:5) devam eden bu dayanışma, Pavlus’u onlar için Tanrı’ya şükretmeye ve onlar için “sevinçle” dilekte bulunmaya yöneltmektedir (Flp. 1:4).

İlginç bir şekilde, Pavlus hapishane ortamını oldukça olumlu bir şekilde, “Müjde’yi savunup doğrulamak” için bir fırsat olarak tanımlıyor (Flp. 1:7). Bu iki hukuki ifadeyi kullanması, yargılanmasının yakın olduğunu, ama aynı zamanda Pavlus’un askerleri ve ziyaretçileri müjdeyle etkin bir şekilde görüşüp paylaştığını gösteriyor. Müjde’yi saldırılara karşı savunmak (Grekçesi apologia) ve onun sonsuz gerçekliğini teyit etmek çok büyük önem taşımaktadır. Pavlus kendi geleceğinden ziyade müjdenin haklılığını kanıtlamayı önemsiyor gibi görünüyor. Pavlus, kendisi yaşasa da ölse de, Tanrı’nın O’na iman eden herkeste başlattığı “iyi” işi tamamlayacağından emin (Flp. 1:6).

`“Sizde iyi bir işe başlamış olan Tanrı’nın” bunu tamamlayacağı vaadinden ne anlıyorsunuz (Flp. 1:6)? Bu ne anlama geliyor? Bu iş İkinci Geliş’ten önce son bulacak mı?`