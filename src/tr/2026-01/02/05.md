---
title:  Müjdenin Meyvesi
date:   07/01/2026
---

Pavlus’un Koloselilerle olan ilişkisi Filipi’dekilerle olan ilişkisinden farklıydı. Onları “yüzümü hiç görmemiş olanlar” arasında saymıştı ( (Kol. 2:1). Yine de Pavlus, Filipililer’e yaptığı gibi onlar için de Tanrı’ya şükrettiğini ve onlar için “her zaman” dua ettiğini söylüyor.

`Koloseliler 1:3-8 ayetlerini okuyun. Pavlus hangi üç şey için Tanrı’ya şükrediyor?`

Pavlus başka yerlerde sözünü ettiği üç erdemi bir araya getiriyor: iman, umut ve sevgi (bkz. 1Ko. 13:13, 1Se. 1:3, 1Se. 5:8). Pavlus’un bunlar için Koloseliler’i sorumlu tutmadığına dikkat edin. O, bunlar için Baba’ya teşekkür ediyor, çünkü Yakup’un dediği gibi, bunlar O’ndan aldığımız “mükemmel” armağanlar arasındadır (Yak. 1:17). Tanrı’nın bize olan sevgisini gördüğümüzde, bu bizi Mesih’e iman etmeye yönlendirir (Ef. 2:4-8) ve böylece göksel umuda kavuşuruz. Petrus bunu şöyle tarif ediyor: O, “İsa Mesih’i ölümden diriltmekle bizi yaşayan bir umuda, çürümez, lekesiz, solmaz bir mirasa kavuşturdu. Bu miras sizin için göklerde saklıdır” (1Pe. 1:4).

Pavlus ayrıca müjdenin güvenilir olduğunu, çünkü “gerçeğin bildirisine” dayandığını vurguluyor. Bu, Pavlus’un başka yerlerde Tanrı’nın ilham edilmiş sözüne atfen kullandığı bir ifadedir (bkz. 2Ko. 6:7, 2Ti. 2:15). “İnsan sözü[nden]” farklı olarak, “imanlılarda etkin olan da bu sözdür” (1Se. 2:13) ve Tanrı’nın isteğini yerine getirir (Yşa. 55:11). Dolayısıyla, müjde duyurulduğunda, Tanrı’nın gücü Kutsal Ruh’un işi aracılığıyla işitenlerin yüreklerinde tezahür eder ve insanlar karşılık verir. Meyveyi müjdenin kendisi üretir, çünkü o “yaşam sözü[dür]” (Flp. 2:16).

Belki de en şaşırtıcı olan, müjdenin bu kadar kısa bir süre içinde yayılmış olmasıdır. Pavlus, Mesih’in ölümü ve dirilişinden sonraki yaklaşık otuz yıl içinde müjdenin “bütün dünyada” (Kol. 1:6) yayıldığını söylüyordu. Aynı bölümde biraz sonra, müjdenin “göğün altındaki bütün yaratılışa” duyurulduğunu söylemişti (Kol. 1:23). Kapsamlı Roma karayolu ağı hızlı iletişimi ve seyahati mümkün kılmış, Pavlus’un mektupları bu sayede bu kadar geniş ve hızlı bir şekilde yayılabilmiştir. Ancak bir kişide ruhsal yaşamı doğuran (Yak. 1:18, 1Pe. 1:23) ve onu Mesih’te yeni bir yaratık haline getiren (2Ko. 5:17), Tanrı’nın söz aracılığıyla işleyen gücüdür.

`Koloseliler 1:5 ayetinde Pavlus “göklerde sizin için saklı bulunan umut” hakkında yazıyor. Bu umuttan ne anlıyorsunuz ve gerçekten layık olmayan olmanıza rağmen neden sizin için de geçerli?`