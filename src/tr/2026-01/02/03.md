---
title:  Pavlus’un Dua İstekleri
date:   05/01/2026
---

Birkaç yıl önce, ben, ben, ben ve benim ihtiyaçlarım ya da arzularım etrafında dönen dualar hakkında konuşan bir pastör vardı. Bu duaları haklı olarak, “küçük bencil dualar” olarak nitelendiriyordu, çünkü Tanrı’nın aklında daha büyük şeyler bulunmaktadır.

`Pavlus’un Filipililer 1:9-11 ayetlerindeki duasını okuyun. Odak noktası nedir ve hangi büyük isteklerde bulunuyor? Bu size dua hakkında ne anlatıyor?`

Bu dua Grekçe’de sadece kırk üç sözcükten oluşmaktadır, ancak Pavlus’un mektubun geri kalanında açıklayacağı tüm düşüncelerini özetlemektedir: sevgi, bilgi, anlayış, samimi olmak, tökezletmemek, ve İsa Mesih aracılığıyla sahip olduğumuz doğruluk. Bu duanın ve Pavlus’un önceki şükran ifadelerinin altında yatan, bir bütün olarak kiliseye yapılan vurgudur. Pavlus’un duası, tüm kilise adına ve onun esenliği için, tamamen diğer insanlara odaklanmaktadır. Şimdi duanın bazı unsurlarına daha yakından bakalım:

_Durmadan artan sevgi._ Pavlus sadece daha fazla sevgi için değil, sevginin belirli bir yönde ilerlemesi için de dua ediyor: “bilgi ve her tür sezgiyle” (Flp. 1:9). Bilgiden kasıt sadece entelektüel bilgi değil, yalnızca Tanrı’yla paydaşlık ederek ve O’nun Sözü’nü çalışmakla elde edilebilecek ruhsal şeylerin bilgisidir (bkz. Ef. 1:17, Ef. 4:13, 1Ti. 2:4).

_Anlayış._ Bu, Pavlus tarafından “üstün değerleri ayırt” edebilmek (ahlaki açıdan zararlı olandan ayırabilmek) ve böylece “saf ve kusursuz olmak” şeklinde açıklanıyor (Flp. 1:10).

_Samimi olmak._ Bu sözcük Grekçe’de “güneş ışığıyla yargılanmak” anlamına gelmektedir ve eylemin lekesiz saflığını ifade eder: “ Hristiyanların yaptığı her şey güneş ışığı kadar şeffaf olmalıdır.”—Ellen G. White, Reflecting Christ [Mesih’i Yansıtmak], s. 71.

_Gücendirmemek._ Bu, bir tökezleme taşı olmamak, bir kişinin iman etmesini zorlaştıracak hiçbir şey söylememek ya da yapmamak anlamına gelir.

_Mesih aracılığıyla doğruluk._ Pavlus Romalılar ve Galatyalılar mektuplarında bu konu üzerinde uzun uzun duruyor ve Filipililer 3. bölümde de bu konuyu daha geniş bir şekilde ele alıyor. Kendimize ait bir doğruluğumuz bulunmaz, yalnızca Mesih aracılığıyla aldığımız doğruluğa sahibiz.

`Başka ne yaparsak yapalım, sevgimiz nasıl “her tür sezgiyle durmadan” artar (Flp. 1:9)? Bu Hristiyan yaşamı için neden bu kadar önemlidir? (Ayrıca bkz. 1Ko. 13:1-8.)`