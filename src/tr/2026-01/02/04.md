---
title:  Ruhsal Farkındalık Uygulaması
date:   06/01/2026
---

Filipililer Pavlus’un hapsedildiğini duyduklarında haklı olarak üzüldüler. Pavlus’un çalışmaları artık ciddi şekilde kısıtlanmıştı. Seyahat edemezdi. Vaaz veremezdi. Havraları ziyaret edemez ve insanlara İsa’nın Mesih olduğunu öğretemezdi. Artık kiliseler kuramazdı. Filipililer elçinin durumunu öğrenmek, onu yüreklendirmek ve fiziksel ihtiyaçlarının karşılanmasını sağlamak amacıyla Epafroditus’u gönderdiler.

`Filipililer 1:12-18 ayetlerini okuyun. Pavlus tutsaklığını nasıl görüyordu? Kendisini içinde bulduğu koşullara rağmen, onun bu tutumundan ne gibi dersler çıkarabiliriz?`

Pavlus’un gönderdiği mesaj Filipililer’i şaşırtmış olmalı. Pavlus içinde bulunduğu koşulları farklı gözlerle görüyordu. Ruhsal sağduyusu onu tutsaklığını iyi bir şey olarak görmeye yöneltmişti. Bu durum çalışmalarını hiç engellememiş, aksine “Müjde’nin yayılmasına” yaramıştı (Flp. 1:12). Başkalarının sadece zincirler ve parmaklıklar gördüğü yerde, Pavlus Romalı gardiyanları Tanrı’nın krallığındaki muhtemel canlar olarak görüyordu. Ayrıca, zindana atılmasının diğerlerini müjdeyi yaymak için daha etkin ve daha azimli olmaya, sonuçlarından korkmadan Mesih adına cesaretle konuşmaya teşvik ettiğini de görmüştü.

Hayal etmesi zor olabilir, ancak bazı kişiler Pavlus’un tutsaklığından yarar sağlamayı düşündüler. Görünüşe göre, onun karanlıkta kalmasının kendilerine ve kendi müjde vaazlarına daha fazla ilgi çekeceğini düşündüler. Kilise içinde bile insanın bencilliğinin ne kadar güçlü ama üzücü bir örneği. Yeremya’nın Pavlus’tan çok önce söylediği gibi: “Yürek her şeyden daha aldatıcıdır, iyileşmez, onu kim anlayabilir?” (Yeremya 17:9).

Neyse ki, bunun aksine, bazı sadık işçiler de müjdeyi yaymak için daha gayretli oldular. Pavlus’u o kadar çok seviyorlardı ki, imanı uğruna çektiği acıları görmek onları Mesih’e daha çok güvenmeye yöneltti ve Rab adına daha da etkin olmaları için yüreklendirdi. Daha önce gitmeye korktukları yerlere gitmeleri için onlara güç verdi; daha önce sessiz kaldıkları durumlarda konuşmalarını sağladı; daha fazla insanın Mesih’i kabul etmesini ve kurtuluş müjdesini yaymasını mümkün kıldı.

`Tartışmasız kötü olmasına rağmen bazı faydalar da sağlayan tecrübelerden ne gibi dersler çıkardınız? Bir faydanın açıkça görülmediği durumlarda bile, ne olursa olsun Tanrı’ya güvenmeyi nasıl öğrenebiliriz?`