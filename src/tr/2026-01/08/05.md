---
title:  “Başlangıç” (ve Başlatan)
date:   18/02/2026
---

`Koloseliler 1:18 ayetini okuyun. Mesih’in baş olduğu düşüncesi ile O’nun “başlangıç” olduğu düşüncesi arasındaki bağlantı nedir?`

İbranice’de baş (roʾš) ve başlangıç (rēʾšît) sözcükleri birbiriyle ilişkilidir. Bu sözcüğün Kutsal Yazı’daki ilk örneği Yaratılış 1:1 ayetinde yer almaktadır: “Başlangıçta [rēʾšît] Tanrı göğü ve yeri yarattı.” İsa, sadece beden alması nedeniyle değil, aynı zamanda Yaratıcı olması nedeniyle de insanlığın ve kilisenin başıdır.

Grekçe’de başlangıç (archē) sözcüğünün geniş bir anlamı bulunmaktadır. Burada “başlangıç”, tıpkı yaratılışın “başlangıcı” ya da başlatıcısı olması gibi, kilisenin kökeni ya da başlatıcısı (Kol. 1:18) ve dolayısıyla Başı olarak İsa’yı ifade etmektedir.

İsa sadece yaratılış ve kilise açısından başlatan değil, aynı zamanda -ölümden dirilişi sayesinde (Rom. 6:3, 4)- yeni yaratılışın başlatıcısıdır. Günahın bedeli ölüm olduğu için, O’nun ölüm karşısındaki zaferi aynı zamanda günaha karşı zaferini ve bizi Kendi suretinde yeniden yaratma gücünü de göstermektedir. Bütün bunlar O’nun neden “ölüler arasından ilk doğan” olduğunu gösteriyor (“ilk doğan” ifadesinin anlamı için Pazartesi günü dersine bakın). İlk olmasa da O’nunki en üstün diriliştir (İlk dirilen Musa’ydı, iblisle yaşanan çekişmenin onun bedeni yüzünden çıkmasının nedeni de budur [Yahuda 9]). Mesih dirilmemiş olsaydı, başka hiç kimse ölümden diriltilemezdi.

Bu noktada Pavlus’un İsa’nın üstünlüğü için gösterdiği tüm gerekçeleri kısaca gözden geçirmek yararlı olacaktır:

1. O görünmez Tanrı’nın kusursuz tezahürüdür.
2. O, her şeyin Kendisi aracılı yaratıldığı faildir.
3. O her şeyden önce vardı ve her şey O’nda bir araya getirildi.
4. O, kilisenin başıdır, kilise O’nun bedenidir.
5. Yaratılışın ve yeniden yaratılışın başlatıcısı O’dur.
6. O, günahı ve ölümü yenmiş ve böylelikle Kendisine Kurtarıcı olarak iman eden herkesi diriltme hakkını kazanmıştır.
7. İsa her zaman var olmuştur, ancak şimdi, tüm bunların bir sonucu olarak, insanlığın Başı ve kilisenin Başı olarak üstünlüğe sahip olmuştur.

`Mesih’in üstünlüğünü kendi yaşamınızda daha iyi tecrübe edebilmek için neyi değiştirmelisiniz?`