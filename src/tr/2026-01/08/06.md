---
title:  Her Şeyi Barıştırmak İçin
date:   19/02/2026
---

`Koloseliler 1:19, 20 ayetlerini okuyun. Çarmıh aracılığıyla gelen bu barıştırma nedir ve ne kadar kapsamlıdır?`

Pavlus İsa’yı tanımlarken Grekçe’deki çok ilginç bir ifadeyi kullanarak, dolaylı yoldan, Koloseliler 1:12 ayetinde bahsedilen Baba’ya işaret ediyor. Baba’nın İsa’da ikamet etmesinden hoşnut olduğu O’nun doluluğudur (Kol. 2:9 ile karşılaştırın). Bu “doluluk” nedir? Yuhanna bundan Baba’dan gelen, “lütuf ve gerçekle dolu” yücelik diye söz ediyor (Yu.1:14).

Ancak bu ayete göre, bu “doluluk” çok şeyi kapsamaktadır. Tanrı’nın sonsuzluğunu ve kendiliğinden var oluşunu, yaratma ve yeniden yaratma gücünü kapsamaktadır. En önemlisi de, O’nun günahı ve ölümü en inanılmaz yöntemle, yani çarmıhla alt etmesindeki bilgeliğini vurgulamaktadır. Ve böylece O, bu en utanç verici nesneyi yarattığı her varlığa duyduğu sonsuz sevginin bir tanıklığına dönüştürmüştür. “Çünkü Tanrı dünyayı öyle sevdi ki, biricik Oğlu’nu verdi. Öyle ki, O’na iman edenlerin hiçbiri mahvolmasın, hepsi sonsuz yaşama kavuşsun” (Yu. 3:16).

Günahın gerçekten sonsuza dek yenilgiye uğratılmasının ve barıştırılabilecek her şeyin barıştırılmasının tek yolu, bu görkemli gerçekte özetlenmiştir: Tanrı evreni sevdi ve bizi o kadar çok sevdi ki, Mesih’in çarmıhtaki ölümü aracılığıyla bizi kurtarmak için her şeyi tehlikeye attı. “Dünya” için kullanılan Grekçe sözcük kosmos’tur ve tüm evreni kapsayabilir. Pavlus, Mesih’in ardından gitme bağlamında bu evrensel gösteriye atıfta bulunuyor: “Hem melekler hem insanlar için, bütün evren için seyirlik oyun olduk” (1Ko. 4:9).

“Gök Mesih’in çarmıha gerilmesini acı ve şaşkınlık içinde izledi... Şeytan ve onunla birlik olan herkes, isyanla dolu bir yaşam sürerek kendilerini Allah’la o kadar uyumsuz bir hale getirmişlerdir ki, O’nun öz varlığı onlar için yakıp tüketen bir ateş olur. Kendisi sevgi olan Kişi’nin görkemi onları yok edecektir. Büyük mücadelenin başlangıcında, melekler bunu anlamadılar. . . .

Ancak büyük mücadele bittiğinde böyle olmayacaktır. O zaman, kurtuluş tasarısı tamamlanmış olarak, Allah’ın karakteri tüm akıllı yaratıklara açıkça gösterilir. . .

İşte o zaman Kurtarıcı’nın çarmıhına bakan melekler sevinç bulabilirler... Mesih’in Kendisi, Golgota’da sunulan kurbanlığın sonuçlarını tam olarak anlamıştı. Çarmıhtayken geleceğe doğru bakıp tüm bunları gördü ve haykırdı: ‘Tamamlandı!’”—Ellen G. White, Sevgi Öğretmeni, s. 760, 764.