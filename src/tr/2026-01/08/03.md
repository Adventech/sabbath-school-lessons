---
title:  Bütün Yaratılışın İlk Doğanı
date:   16/02/2026
---

Yeni Ahit’te “ilk doğan” ifadesi, Koloseliler’deki her iki örnek de dahil olmak üzere, neredeyse her zaman İsa’ya atıfta bulunmaktadır (bkz. Luka 2:7, Rom. 8:29, İbr. 1:6, Va. 1:5). Ancak başka kişilere atıfta bulunulduğunda dahi, kronolojik anlamda ilk doğan kişi manasına gelmek zorunda değildir. Kutsal Kitap’taki “ilk doğan” kavramı, doğum sırasına bakılmaksızın bir oğlun babasıyla olan özel ilişkisini vurgulamaktadır. Ayrıca, küçük oğulların daha öne çıktığı örnekler de bulunmaktadır: İshak, Yakup ve Yusuf bunlardan birkaçıdır.

Davut sekiz oğlun en küçüğü olmasına rağmen kral olarak meshedilmiştir (1Sa.16:10-13) ve Tanrı mezmurcu aracılığıyla şöyle demiştir: “Ben de onu ilk oğlum, dünyadaki kralların en yücesi kılacağım” (Mez. 89:27). Ayrıca Musa’ya “İsrail benim ilk oğlumdur” demiştir (Çık. 4:22). O halde bu ifade öncelik ve üstünlük anlamına gelmektedir.

`Koloseliler 1:15-17 ayetlerini okuyun. Pavlus, İsa’nın “bütün yaratılışın ilk doğanı” diye adlandırılması için hangi gerekçeleri gösteriyor?`

Pavlus’un İsa’nın yaratılan ilk varlık olduğu kastetmediği açıktır. Aslında, bu ihtimali kesin bir dille dışlıyor. İki kez, iki farklı şekilde, her şeyi yaratanın İsa olduğunu söylüyor. Her şey O’nda ve O’nun için yaratılmıştır (Kol. 1:16). Her iki durumda da İsa, Tanrı’nın yaratma sürecinin aracılığıyla gerçekleştirildiği kişisel fail olarak belirtilmektedir (ayrıca bkz. Ef. 3:9, Yu. 1:1-3, Va. 4:11).

Pavlus’un ifadesi mümkün olduğunca kapsayıcıdır. Mekânsal olarak (yerde ve gökte), ontolojik olarak (görünen ve görünmeyen) ve işlevsel olarak (tahtlar, egemenlikler, yönetimler, hükümranlıklar) her şeyi kapsamaktadır. Bu son ifadeler normalde melekleri işaret eder (bkz. Ef. 3:10, Ef. 6:12). Pavlus yanlış anlaşılmayacağından emin olmak istercesine, İsa’nın “her şeyden önce” var olduğunu da belirtiyor (Kol. 1:17). Grekçe ifade zaman bakımından olduğu kadar mertebe bakımından da önceliği ifade ediyor olabilir, ancak Pavlus’un yazılarındaki diğer tüm örneklerde bu ifade zamandan bahsetmektedir (örneğin bkz. 1Ko. 2:7, Gal. 1:17, Ef. 1:4).

Pavlus’un İsa’nın üstünlüğü için gösterdiği bir başka gerekçe de her şeyin varlığını O’nda sürdürmesidir (Kol. 1:17). Grekçe sözcük (synistēmi) kelimenin tam anlamıyla “bir araya getirmek” ya da “birleştirmek” anlamına gelmektedir. İsa, sadece Yaratıcı olma özelliği nedeniyle değil, aynı zamanda Kurtarıcı olması nedeniyle de evrenin birleştirici unsurudur.

`Yaratıcı olan Tanrı bizim için öldü. Bizim işlerimiz buna ne katabilir ki? İşlerimizin Mesih’in bizim için zaten yapmış olduğu şeylere katkı sağlayabileceği düşüncesi neden küfürdür?`