---
title:  Görünmez Tanrı’nın Görünümü
date:   15/02/2026
---

Aynaya ya da bir fotoğrafa baktığımızda kendimizin bir suretini görürüz, ancak bu düz, iki boyutlu bir resimdir. Bazı açılardan bir heykel daha net bir fikir verse de yine de yaşayan, nefes alan, hareketli bir gerçekliğin çok gerisinde kalır. Kutsal Kitap’taki suret kavramı, bazen bu daha küçük temsillere atıfta bulunsa da, yine daha geniş ve derin bir anlama işaret etmektedir.

`Yaratılış 1:26, 27; Yaratılış 5:3; 1. Korintliler 15:49; 2. Korintliler 3:18 ve İbraniler 10:1 ayetlerini okuyun. Bu ayetlerdeki “suret” kavramının çeşitli anlamlarını özetleyin. Bunlar İsa’nın Tanrı’nın görünümü olarak tanımlanmasından nasıl farklı olabilir?`

İnsanlar fiziksel, ruhsal, ilişkisel ve işlevsel olarak mümkün olduğunca Tanrı’ya benzemek üzere yaratılmışlardır. Yine de Tanrı’nın suretini sadece belirli bakımlardan yansıtırlar ve günah buna bile zarar vermiştir. Ancak İsa görünmez Tanrı’yı görmemizi sağlamaktadır. “Beni görmüş olan” diyor İsa, “Baba’yı görmüştür” (Yu. 14:9). O, Tanrı’nın doğasının “öz görünümüdür” (İbr. 1:3). O, Tanrı’nın işitilir kılınan düşüncesi ve görünür kılınan karakteridir.

`Matta 11:27 ve Yuhanna 1:1, 2, 14, 18 ayetlerini okuyun. İsa neden Baba’yı eşsiz bir biçimde açığa vurabilmektedir?`

İsa’nın Baba Tanrı’yla olan ilişkisini tarif ettiği diğer ifadelere dikkat edin:

- “Babam hâlâ çalışmaktadır, ben de çalışıyorum” (Yu. 5:17).
- “Ben ve Baba biriz” (Yu. 10:30).
- “Benim aracılığım olmadan Baba’ya kimse gelemez” (Yu. 14:6).

İsa aynı zamanda Kendisini defalarca mutlak anlamda Tanrı’nın adıyla tanımlamıştır: “BEN’İM” (bkz. Çık. 3:14); “Yaşam ekmeği Ben’im” (Yu. 6:35); “Ben dünyanın ışığıyım” (Yu. 8:12); “Ben iyi çobanım” (Yu. 10:11, 14); “Diriliş ve yaşam Ben’im” (Yu. 11:25); “Ben Baba’dayım, Baba da bendedir. (Yu. 14:11); ve “İbrahim doğmadan önce ben varım” (Yu. 8:58).

`Eğer İsa Tanrı’nın Kendisinden başka biri olsaydı, bu Baba’nın yaratılmış bir varlığı bizim için ölsün diye göndermesinden başka ne anlama gelirdi? Bu, Tanrı’nın Kendisinin Mesih’in Kişiliğinde bizim için ölmesinden neden son derece kökten ve hayati bir biçimde farklıdır?`