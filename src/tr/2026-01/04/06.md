---
title:  Tanrısallığın Sırrı
date:   22/01/2026
---

1\. Korintliler 8:2, Kutsal Kitap’taki meşhur ayetlerden biridir. “Bir şey bildiğini sanan, henüz bilmesi gerektiği gibi bilmiyordur.” Hakkında her şeyi bildiğimiz hiçbir konu mevcut değildir. Herhangi bir şey hakkında her zaman daha fazla şey öğrenebiliriz. Tanrılık ve Beden Alması ile bağlantılı sonsuz gerçekler için bu ne kadar da doğrudur? Pavlus sık sık Mesih’in bir insan olarak gösterdiği inanılmaz lütufkârlıktan söz ediyor. Bu, sonsuzluğun bile tüketmekte yetersiz kalacağı bir konudur.

`Romalılar 8:3, İbraniler 2:14-18 ve İbraniler 4:15 ayetlerini okuyun. İsa’nın lütfederek insan doğasını almasını niteleyen neydi?`

Tanrı’nın sonsuz Oğlu’nun, Kutsal Ruh’un işleyişiyle (bkz. Luka 1:35) Meryem’in rahminde tanrısal-insani bir varlık haline gelmesi nasıl mümkün oldu? Sonsuz ve ebedi olanın nasıl olup da birdenbire ölüme tabi olan sonlu bir insan haline gelebildiği akıllara durgunluk veriyor. Pavlus’un “Tanrı yolunun sırrı” (1Ti. 3:16) dediği şeyin özü budur.

Filipililer 2. bölümdeki güzel ilahide Pavlus bu inayeti bazı açılardan Kutsal Yazı’nın başka hiçbir yerinde olmadığı kadar ayrıntılı bir şekilde ele alıyor.

- “Tanrı özüne sahip” (Flp. 2:6). Morphç (biçim) sözcüğü O’nun ilahi doğasına, İsa’nın Baba’ya eşit olduğuna işaret ediyor (Yuhanna 1:1 ayetiyle karşılaştırın).
- “Ululuğunu bir yana bıraktı” (Flp. 2:7). İsa’nın gerçekten insan olabilmek ve bizim gibi sınanabilmek için Kendisini ilahi ayrıcalıklarından yoksun bırakmasının sır dolu doğası hayret vericidir.
- “Kendini alçalttı” (Flp. 2:8). İsa insan doğasını alarak, evrensel düzeyde yücelikten, İblis’in hedefinin tam tersi olan mutlak kulluğa geçmiştir.
- “Çarmıh üzerinde ölüme bile boyun” eğdi (Flp. 2:8). İsa’nın “barışıklık öğüdü[nde]” (Zek. 6:13 KM) Baba’yla birlikte tasarladığı, Musa’nın yılanı kaldırmasıyla önceden örneklediği (Say. 21:9, Yu. 3:14) ve “Mesih sayesinde Tanrı’nın doğruluğu olalım” (2Ko. 5:21) diye bizim için günah sunusu olan İsa’nın seçtiği yoldan daha aşağılayıcı bir ölüm şekli olamazdı.

`İsa’nın çarmıhta bizim için yaptıklarına odaklanmak -çarmıhı teslimiyet ve alçakgönüllülük örneğimiz olarak görmek- bizi nasıl daha alçakgönüllü ve Tanrı’ya daha itaatkâr yapabilir ve yapmalıdır?`