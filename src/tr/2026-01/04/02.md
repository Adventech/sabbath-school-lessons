---
title:  Filipi’de Bölünme
date:   18/01/2026
---

`Filipililer 2:1-3 ayetlerini okuyun. Hangi etmenler kilise içinde ayrılığa yol açmış gibi görünüyor? Pavlus çare olarak ne öneriyor?`

Kurduğu ve çok sevdiği kilisenin rekabet ve çekişmelerle boğuştuğunu görmek Pavlus için büyük bir hayal kırıklığı olmuş olmalı. Sorunları tanımlarken çok sert bir dil kullanıyor. “Bencil tutkular” daha önce Filipililer 1:17 ayetinde Pavlus’un Roma’da Mesih’in davasını ilerletmekten çok kendilerini öne çıkarmaya çalışan çıkarcı rakiplerini tarif etmek için kullandığı bir sözcüğün (Grekçesi, eritheia) tercümesidir.

“Bencil tutkular” bedenin işleri arasındadır (Gal. 5:20) ve Yakup’un da belirttiği gibi, “nerede kıskançlık, bencillik varsa, orada karışıklık ve her tür kötülük vardır” (Yak. 3:16). “Övünme” için kullanılan Grekçe sözcük Yeni Ahit’te sadece burada kullanılmıştır, ancak Kutsal Kitap dışı yazında övünme, içi boş gurur ve kendini büyük görme anlamında kullanılmaktadır. Pavlus Galatyalılar’a öğüt verirken bununla yakından ilişkili bir ifade kullanıyor: “Boş yere övünen, birbirine meydan okuyan, birbirini kıskanan kişiler olmayalım” (Gal. 5:26).

Pavlus’un bu sorunlar için sıraladığı çarelere bakın:

1. _Mesih’te avunmak._ Pavlus Mesih’in örneğini güçlü bir teşvik olarak kullanmaya devam edecektir.
2. _Sevgi tesellisi._ İsa ilahi sevgiyi açıklayarak bize “sizi sevdiğim gibi birbirinizi sevin” diye buyurmaktadır (Yu.15:12).
3. _Ruh’un paydaşlığı._ Kutsal Ruh’un varlığı ilk kiliseye yayılmış olana benzeyen samimi bir Hristiyan ilişkisi oluşturur (Elç. 2:42; 2Ko. 13:14 ile karşılaştırın).
4. _Şefkat (ya da acıma)._ Bu ilahi niteliğin Mesih’in yaşamında sık sık ortaya çıktığını (bkz. Mat. 9:36, Mat. 20:34, Mar. 1:41), iyi Samiriyeli (Luka 10:33) ve kayıp oğul (Luka 15:20) benzetmelerinde anlatıldığını görüyoruz.
5. _Merhamet._ İsa tarafından örneklenen bu nitelik, O’nun ardından gidenlerin yaşamlarında da görülmelidir (Luka 6:36).
6. _Benzer düşüncelere sahip olmak, aynı sevgiye sahip olmak, aynı fikirde olmak_. Ne güzel bir tablo! Pavlus’un birliğin önemini nasıl daha güçlü bir şekilde vurgulayabileceğini hayal etmek zor. Pavlus’un da işaret edeceği gibi, “Mesih İsa’daki düşünce” bizde de olmalıdır (Flp. 2:5).