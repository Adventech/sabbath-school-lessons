---
title:  Birliğin Kaynağı
date:   19/01/2026
---

Pavlus’un Filipililer 2:2 ayetinde esasen aynı şeyi dört farklı şekilde söyleyerek birliğe yaptığı vurgu üzerinde biraz daha düşünün. Ayrıca zihne , düşünce ve duygulara odaklandığına da dikkat edin. Din önderleri dışa dönük davranışları vurgulama eğilimindeyken, İsa düşüncelerimize ve duygularımıza odaklanmıştır. Örneğin, zengin genç yönetici yasaya her zaman uyduğunu iddia ediyordu. Ancak İsa ona sahip olduğu her şeyi satmasını, yoksullara vermesini ve ardından gelmesini söylemekle, onun dünyevi şeylere olan bağlılığını sınadı. Ayrıca kişiyi kirletenin yürekten (ya da zihinden) gelenler olduğunu söyledi: “Kötü düşünceler, cinayet, zina, fuhuş, hırsızlık, yalan yere tanıklık ve iftira hep yürekten kaynaklanır” (Mat. 15:19) ve “ağız yürekten taşanı söyler” (Mat. 12:34).

`Filipililer 2:3, 4 ayetlerini okuyun. Pavlus kilisede birliğin sağlanması için hangi somut adımların atılmasını öneriyor?`

Pavlus’un sözleri tevazunun bir resmini sunuyor: zihinde alçakgönüllülük başkalarını kendimizden üstün görmek, sadece kendi çıkarlarımızı değil diğer insanların çıkarlarını da gözetmek. Söylemesi yapmaktan daha kolay, değil mi? Ancak bunlar tüm ilişkilerimizde akılda tutulması gereken önemli ilkelerdir. Konuşmalarda çoğu zaman, karşımızdakinin ne söylediğini anlamak için dinlemeye odaklanmak ve meseleyi onun bakış açısından görmeye çalışmak yerine, söylenenlere vereceğimiz cevaba odaklanma eğiliminde oluruz. Çoğu zaman anlaşmazlıklar, sadece etkin bir şekilde dinleyerek önlenebilecek basit yanlış anlamalardan kaynaklanır. Aynı fikirde olmayabiliriz ama dinlemek ve karşımızdakinin bakış açısını anlamaya çalışmak sağlıklı bir iletişim ve güveni geliştirmenin ilk adımıdır.

Pavlus, “Ruh’un [ürettiği] birliğini esenlik bağıyla korumaya gayret edin” diyor (Ef. 4:3). Kilisede çekişme varsa, Kutsal Ruh suları yatıştırabilir ve bizi birliğe kavuşturarak bir ahenk yaratabilir. Aynı bölümde Pavlus “imanda ve Tanrı Oğlu’nu tanımada birliğe” erişeceğimizden söz ediyor (Ef. 4:13). Bu ikisi birbiriyle ilişkilidir. Aynı imana sahip olmak, Mesih’i ve O’nun öğretilerini bilmekten kaynaklanan aynı Kutsal Yazı anlayışına sahip olmak, aramızda birliğin hüküm sürmesi için hayati önem taşımaktadır.

`Ne tür bir benlik ölümü bizi gerçekten de başkalarını kendimizden daha üstün tuttuğumuz bir duruma getirebilir? Bunu yapmayı nasıl öğrenebiliriz? Hepimiz böyle yaşasaydık ilişkilerimiz ne kadar farklı olurdu?`