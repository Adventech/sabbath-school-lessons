---
title:  Mesih’in Düşüncesi
date:   21/01/2026
---

Muhammed Ali bir keresinde “Ben en büyüğüm” demişti. Ağustos 1963’te, dünya ağır siklet boks şampiyonluğunu kazanmadan altı ay önce, “Ben En Büyüğüm” adlı bir albüm bile çıkarmıştı. Ali’nin harika bir sporcu olduğuna kuşku yok, ancak Mesih’in düşüncesine sahip olmak isteyenlerin izlemesi gereken bir örnek değildi.

Buna karşılık İsa kusursuz bir şekilde günahsızdı. “Her alanda bizim gibi denenmiş” (İbr. 4:15) olmasına rağmen, bir düşünceyle bile asla günah işlemedi. İbraniler 5:8 ayeti şöyle diyor, “Oğul olduğu halde, çektiği acılarla söz dinlemeyi öğrendi.” İsa’nın Baba’nın isteğine olan teslimiyeti her zaman kusursuzdu. Kuşkusuz çoğu zaman kolay olmasa da, O’nun boyun eğmeyi reddettiği bir an bile olmadı.

`Kimilerinin Kutsal Yazı’daki en güçlü ve güzel ayetler olarak değerlendirdiği Filipililer 2:5-8 ayetlerini okuyun. Pavlus burada bize ne söylüyor? Bu sözlerden çıkarılacak sonuçlar nelerdir? En önemlisi, burada ifade edilen ilkeyi kendi yaşamlarımıza nasıl uygulayabiliriz?`

Tanrı’yla eşit olan ve Tanrı olan İsa, yalnızca insan bedenine bürünmekle kalmadı, aynı zamanda bir “kul” (doulou, bir hizmetkâr, bir köle) oldu ve sonra da günahlarımız için Kendisini kurban olarak sundu! Pavlus başka bir yerde O’nun “bizim için” lanetlendiğini söylüyor (Gal. 3:13). Yaratıcımız olan Tanrı, aynı zamanda Kurtarıcımız olmak için çarmıhta öldü ve bu O’nun bizim uğrumuza lanetlenmesini gerektiriyordu.

Bunun ne anlama geldiğini zihnimizde nasıl canlandırmaya başlayabiliriz? Daha da önemlisi, bu ayetlerin bize yapmamızı söylediği şeyi, yani kendimizi alçaltmaya ve başkalarının iyiliği için feda etmeye aynı şekilde istekli olmayı nasıl başarabiliriz?

Başka bir yerde İsa şöyle demişti: “Aranızda en üstün olan, ötekilerin hizmetkârı olsun. Kendini yücelten alçaltılacak, kendini alçaltan yüceltilecektir” (Mat. 23: 11, 12). Bu, birçok yönden Pavlus’un Filipililer 2:5-8 ayetlerinde bize yapmamızı söylediği şeyi gösteriyor.

Pavlus burada, daha önce “bencil tutkularla ya da boş övünmeyle” (Flp. 2:3) hiçbir şey yapmamakla ilgili söylediği şeyi daha güçlü bir şekilde ifade ediyor.

`Filipililer 2:5-8 ayetlerinde tasvir edildiği gibi, Mesih’in bizim için yaptıklarına nasıl karşılık vermeliyiz? Dizlerimizin üzerine çöküp tapınmaktan başka hangi yanıt Mesih’in bizim için yaptıklarına “layık” ya da yerinde olabilir? Yaptığımız işlerin Mesih’in bizim için yapmış olduklarına katkıda bulunabileceğini düşünmek neden son derece yanlıştır?`