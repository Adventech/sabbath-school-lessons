---
title:  Mesih Yüceltilecek
date:   11/01/2026
---

`Filipililer 1:19, 20 ayetlerini okuyun. Pavlus’un yargılanmasının sonucuyla ilgili beklentisi ne gibi görünüyor? Beraat etmekten bile daha önemli gördüğü şey nedir?`

Pavlus bir suçlu olmamasına rağmen, ilk kez hapse atılmıyordu ve zulme yabancı değildi. O zamana kadar çektiği acıları Korintliler’e ayrıntılı olarak anlatmıştır: “Hapse daha çok girdim, sayısız dayak yedim, çok kez ölümle burun buruna geldim. Beş kez Yahudiler’den otuz dokuzar kırbaç yedim. Üç kez değnekle dövüldüm, bir kez taşlandım, üç kez deniz kazasına uğradım. Bir gün bir gece açık denizde kaldım. Sık sık yolculuk ettim. Irmaklarda, haydutlar arasında, gerek soydaşlarımın gerekse öteki ulusların arasında tehlikelere uğradım. Kentte, kırda, denizde, sahte kardeşler arasında tehlikelere düştüm. Emek verdim, sıkıntı çektim, çok kez uykusuz kaldım. Açlığı, susuzluğu tattım. Çok kez yiyecek sıkıntısı çektim, soğukta çıplak kaldım” (2Ko. 11:23-27).

Ancak zihnini tüm bu acıların meşgul ettiğini düşünmememiz için Pavlus hemen şunu ekliyor, “Öbür sorunların yanısıra, bütün kiliseler için her gün çektiğim kaygının baskısı var üzerimde” (2Ko. 11:28).

`1. Korintliler 4:14-16; 1. Selanikliler 2:10, 11; Galatyalılar 4:19 ve Filimon 10 ayetlerini okuyun. Pavlus’un kurduğu kiliselerle ve Mesih için kazandığı insanlarla nasıl bir ilişkisi vardı?`

Bizi kurtarmak için hiçbir şeyden kaçınmayan İsa gibi Pavlus da iman kardeşleri uğruna malını da kendisini de seve seve harcamaya istekliydi (2Ko. 12:15). Ancak, çelişkili bir şekilde, bir kişinin yaptıkları İsa’nın yaptıklarına ne kadar benzerse, kimileri tarafından o kadar az sevilmekte ya da takdir edilmektedir. “Mesih İsa’ya ait olup Tanrı yoluna yaraşır bir yaşam sürmek isteyenlerin hepsi zulüm görecek” (2Ti. 3:12). Ancak sadık Hristiyanlar, Tanrı’yı yüceltmenin ve müjdenin gerçeğini açıklamanın belki de en güçlü yolu olmaya devam ediyorlar (Flp. 1:7 ile karşılaştırın). “Pavlus’un uzun ve haksız hapis hayatı sırasındaki sabrı ve sevinci, cesareti ve imanı, sürekli bir vaaz gibiydi.”—Ellen G. White, Elçilerin İşleri, s. 464.

`Nasıl yaşadığınıza ve insanlara, özellikle de size iyi davranmayan insanlara nasıl davrandığınıza bakın. İsa için ne tür bir tanıklık sunuyorsunuz?`