---
title:  Birlikte ve Korkusuz
date:   15/01/2026
---

`Filipililer 1:27-30 ayetlerini okuyun. Birliğimiz ve “Müjde’de açıklanan inanç uğruna tek can halinde birlikte mücadele” etmemizin korkusuzlukla nasıl bir ilişkisi vardır?`

Şeytan’ın taktiği bölmek ve ele geçirmektir. Bölünmüşlük ölümcüldür. İsa şöyle demişti, “Bir ev kendi içinde bölünmüşse, ayakta kalamaz” (Mar. 3:25). Bu, Şeytan’ın unutmamızı istediği basit bir ilkedir. Kutsal Kitap’taki peygamberlik sözünde yer alan bakiye halk olarak işlevimizi yerine getirmemizi (Va. 12:17) ve “sonsuza dek kalıcı olan Müjde’yi,” “her ulusa, her oymağa, her dile, her halka” (Va. 14:6) duyurmamızı mümkün kılan birlik olmamızdır. Tanrı vergisi bu mesajı yayma görevimizi yerine getirmek için birlik çok önemli olduğundan ve İsa’nın Yuhanna 17. bölümdeki duası Tanrı’nın Sözü’nün gerçeğini birlik için en önemli unsurlardan biri olarak vurguladığından (Yu 17:17, 19), mesajımız görevimizden ya da birliğimizden ayrı tutulamaz. Üçü birlikte ayakta durur ya da üçü birlikte düşer. Bu üç unsurdan biri eksik olursa başarılı olamayız. Ancak üçü de yerindeyse korkacak bir şey yok demektir. Bize “karşı olanlardan hiçbir şekilde” yılmamamız gerekmektedir (Flp. 1:28). Şeytan yenilgiye uğratılmış bir düşmandır. İnancımız yüzünden öldürülsek bile, “iyilik yapmakta gayretli” (1Pe. 3:13) olursak hiçbir şey bize zarar veremez. İblis, Tanrı’nın gerçeğinin ilerleyişini durduracak güçte değildir.

`Aşağıdaki Kutsal Kitap ayetlerini okuyun ve ortak konularını kısaca özetleyin: Matta 10:38, Elçilerin İşleri 14:22, Romalılar 8:17, 2. Timoteos 3:12.`

Bu düşmüş dünyada yaşamın kendisi, “en iyilerimiz” için bile zordur. Eyüp doğru bir adamdı; Kutsal Kitap şöyle diyor, “Kusursuz, doğru bir adamdı. Tanrı’dan korkar, kötülükten kaçınırdı” (Eyüp 1:1). Yine de bir gecede onu ve ailesini felaket vurdu. Kişisel tecrübeleri sonucu ya da başkalarının başına gelenleri görerek, buradaki yaşamın bir uçurumun üzerinde yaşandığını ve uçurumdan ne zaman düşeceğinizi asla bilemeyeceğinizi öğrenmeyen var mıdır? Acı çekmek, bir dereceye kadar, hepimizin kaderidir. Yine de sonunda, Mesih uğruna acı çekmek başka bir şey uğruna acı çekmekten daha iyidir.

`Hristiyanlar olarak çektiğimiz acılar karşısında nasıl bir umuda, nasıl bir teselliye sahip olmalıyız?`