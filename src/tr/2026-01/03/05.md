---
title:  Birlik İçinde Kalın
date:   14/01/2026
---

İsa’nın öğrencileri için son duasına tek bir ana fikir hâkimdi: birlik. İsa çarmıhın ötesine, Babasıyla birleşmeye ve bizimle birleşmeye bakıyordu: “Baba, bana verdiklerinin de bulunduğum yerde benimle birlikte olmalarını ve benim yüceliğimi, bana verdiğin yüceliği görmelerini istiyorum” (Yu. 17:24). İsa, “bizim gibi bir” olsunlar diye Baba’nın çocuklarını koruması için dua etmişti (Yu.17:11). Ayrıca bölünmüşlüğün vahim sonuçlarının da altını çizmişti –bu, pek çok kişinin iman etmemesi için bir neden haline gelmektedir. İsa bu kısa duada iki kez, “dünya da beni senin gönderdiğine iman etsin” ve “dünya beni senin gönderdiğini... anlasın” diye O’nunla ve Baba’yla bir olduğumuzu vurguluyor (Yu.17:21, 23).

`Filipililer 1:27 ayetini okuyun ve Yuhanna 17:17-19 ayetleriyle karşılaştırın. Hem İsa hem de Pavlus kilisede birlik için neyin vazgeçilmez olduğunu söylüyorlar?`

Filipililer 1:27 ayetinde “yaşayışınız Mesih’in Müjdesi’ne layık olsun” diye tercüme edilen Grekçe sözcük politeuomai’dir ve “bir yurttaş gibi,” herhangi bir dünyevi krallığın değil, göksel krallığın bir yurttaşı olarak yaşayın anlamına gelir. Dağdaki Vaaz göksel Baba’nın çocukları ve O’nun egemenliğinin bir ferdi olmanın ne anlama geldiğinin güzel bir tasvirini yapar: ruhta yoksul, yumuşak huylu, doğruluğa aç ve susamış, merhametli, yüreği temiz, barışı sağlayan, diğer yanağını çeviren, düşmanlarını seven, bize lanet edenleri kutsayan, bizden nefret edenlere iyilik yapan. Kısacası, adil davranan, sadakati seven ve alçakgönüllülükle O’nun yolunda yürüyen (bkz. Mika 6:8).

`Böyle birine kızmak ya da öfkelenmek zordur, yoksa değil midir? Bazen çok iyi görünen insanlara güceniriz. Hatta kendimizi daha iyi hissetmek için onları küçümsemek ya da göründükleri kadar iyi olmadıklarını kanıtlamak için zayıf bir noktalarını bulmak isteyebiliriz. Bunun yerine, neden ne kadar daha sevgi dolu, ne kadar daha cömert, ne kadar daha merhametli, ne kadar daha alçakgönüllü olabileceğimizi görmeyelim?`

Ellen G. White, “dünyayı ve onun kazançlarını, Tanrı’yı ya da gerçeği sevdiklerinden daha çok sevenlerden” söz etmişti.—Kilise İçin Tanıklıklar, 5. cilt, s. 277.

Kilisedeki ayrılıklar sıklıkla gururdan kaynaklanmaktadır. “Gurur ve dünyevi hırs beslendikçe, Mesih’in ruhu uzaklaştı; taklit, anlaşmazlık ve çekişme ortaya çıkarak kilisenin dikkatini dağıttı ve onu zayıflattı.”—Kilise için Tanıklıklar, 5. cilt, s. 240, 241.

Her birimizin İsa’nın bizim için örnek oluşturduğu alçakgönüllülüğü ve yumuşak başlılığı öğrenmesi ne kadar da önemlidir! Ne kadar farklı bir kilisemiz olurdu, değil mi?