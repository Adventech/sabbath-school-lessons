---
title:  İman Hayati
date:   06/03/2026
---

### Hapis ve Ölüm Riski

Altı ay boyunca Şabat günleri kiliseye gittikten sonra, Rene patronu tarafından çağrıldı. “Diğer muhasebeci senin kadar iyi çalışmıyor,” dedi. “Senden bir iyilik isteyebilir miyim? Cumartesi günü en az bir saat çalışabilir misin?”

Rene, iki yıl boyunca “Tanrım, bana Cumartesi günü kiliseye gitme şansı verirsen, ölene kadar Şabat'ı kutsal tutacağım” diye dua ettiğini hatırladı.

Başını iki yana salladı. “Yapamam,” dedi.

“Yapmak zorundasın,” dedi patronu. “Sadece bir saat. Kilisende ibadet saat kaçta?”

“Saat sekizden on ikiye kadar.”

“Öğleden sonra. Saat 1’de gelebilirsin.”

“Ama Cumartesi.”

“Sorun değil.”

“Benim için sorun.”

Rene’nin patronu ona uzun uzun ve sert sert baktı.

“Sen bilirsin” dedi ve gitti.

Altı hafta sonra patronu, üstü kapalı bir tehdit içeren bir ültimatom verdi. “Son kararın ne?” dedi. “Önümüzdeki Cumartesi çalışmak zorundasın. Çalışmazsan ne yapacağımı bilmiyorum.”

Rene, Hristiyanlığa düşman bir ülkede çalıştığını biliyordu. İnsanların dinlerini yaşama hakkı yoktu. İnsanların inançları yüzünden hapse atıldığını ve ölümle karşı karşıya kaldığını duymuştu.

Eve döndüğünde, “Tanrım, sanırım birçok sorunum var. Burada ölmemi mi istiyorsun?” diye haykırdı.

Üç gün sonra Rene, Şabat günü kiliseye gitti. Ofisiyle aynı binada bulunan bir dairede yaşıyordu. Binadan çıkarken bir iş arkadaşı, “Bugün gelmiyor musun?” diye sordu.

“Gelmeyeceğim,” diye yanıtladı Rene.

Rene’nin şirket cep telefonu vardı ve onu kapatmıştı. Kiliseye gittiğinde takip edilmek istemiyordu.

O öğleden sonra patronu ofise sürpriz bir ziyarette bulundu. Rene’yi defalarca aradı ama telefonla ulaşamadı. Daha sonra iş arkadaşı Rene’ye, “Patron şeytan gibiydi. Gözleri kıpkırmızıydı, sanki seni yemek istiyormuş gibi. Seni hapse atabilir. Lütfen bizim de başımızı belaya sokma.” dedi.

_Rene Tucaldo, Filipinler’in Silang kentindeki merkezi 1996 yılı On Üçüncü Şabat Sunuları’nın yardımıyla inşa edilen 1000 Müjdeci Hareketi’nin mali işler müdürüdür. Devamını gelecek hafta okuyabilirsiniz._