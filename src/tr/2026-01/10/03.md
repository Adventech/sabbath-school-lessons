---
title:  Mesih’te Köklenmek ve Gelişmek
date:   02/03/2026
---

Koloseliler mektubunun konusu Hristiyan yaşamını sürdürmek için en açık düsturlardan biridir: “Bu nedenle Rab Mesih İsa’yı nasıl kabul ettinizse, O’nda öylece yaşayın” (Kol. 2:6). Kurtuluşu sadece bir öğretiler bütününü değil, bir Kişi’yi kabul ederek alıyoruz. Ancak İsa’yı kabul etmek, Kutsal Kitap’taki elçiler ve peygamberler aracılığıyla bildirilen tüm öğretilerini kabul etmeyi de gerektirmektedir (bkz. Ef. 2:20).

Mesih’i kabul etmek her şeyden çok benliğin ölümü, benliğin yaşayan Mesih’e tamamen teslim olması anlamına gelmektedir.

Yaşayan Söz (İsa) Yazılı Söz’den (Kutsal Kitap) ayrı tutulamaz. Bunlar aynı madalyonun iki yüzüdür. Aslında sadece Kutsal Yazı aracılığıyla İsa’yı tanıyabiliriz. Yaşamlarımızı O’nda yürürüz ya da O’nda yaşarız, yani O’nun Sözü’nün ve Ruhu’nun tüm kararlarımızda ve eylemlerimizde bize rehberlik etmesine izin veririz.

Koloseliler 2:7 ayetinde Pavlus, Hristiyanları bir bitkiye benzeten yaygın bir Kutsal Kitap benzetmesi kullanıyor. O’nu Kurtarıcımız olarak kabul ederek ve yaşamımızı O’nun Sözü’ne göre düzenleyerek Mesih’te kökleniriz. Bu şekilde “imanda güçlen[miş]” oluruz.

`Aşağıdaki ayetler imanlıların bir simgesi olarak bitki benzetmesini nasıl aydınlatıyor? (Bkz. Yşa. 61:3, Mat. 3:10, Luka 8:11-15, 1Ko. 3:6.)`

Pavlus imanlılara açık olan iki seçeneği net bir şekilde tanımlıyor. Biri “RAB’bin diktiği doğruluk ağaçları” (Yşa. 61:3) olmak, O’na ve öğretilerine tutunarak Mesih’te dolmaya devam etmektir. Diğeri ise gerçek gibi görünen ama aslında cansız olan yapay bir bitkiye benzetilebilir. İnsan felsefelerini ve geleneklerini benimseyerek “tutsak” alınırız (Kol. 2:8). Mesih bizi özgür kılmış olsa da, bir tutsaklık boyunduruğuyla yeniden köleleştirilmemiz mümkündür (Gal. 5:1; Elç. 15:10 ile karşılaştırın).

Kısacası, Kutsal Kitap’a aykırı öğretileri kabul etmek Mesih’i reddetmek anlamına gelmektedir, çünkü sahte öğretilere inananlar ne yazık ki farklı bir müjdeyi benimsemiş ve Kutsal Yazı’nın yetkisi yerine insan yetkilerini kabul etmişlerdir (bkz. Gal. 1:6-9). Bu ilk kilisede bir tehlikeydi ve bugün de öyle olmaya devam etmektedir.

`Mesih’i kabul etmek için benliğe ölmenin ne anlama geldiği konusunda kendi tecrübeniz ne oldu? Bu neden devam eden bir süreç olmalıdır?`