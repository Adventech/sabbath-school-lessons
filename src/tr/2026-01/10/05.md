---
title:  Gölge mi Asıl mı?
date:   04/03/2026
---

`Koloseliler 2:16-19 ayetlerini okuyun. Pavlus burada hangi Yahudi-Hristiyan uygulamalarının altını çiziyor?`

Araştırmacılar bugün dahi Pavlus’un burada değindiği konuların tam olarak ne olduğu konusunda hemfikir değildir. Emin olabileceğimiz tek şey, Pavlus’un mektubunun kendisinin, çoğunluğu diğer uluslardan olan bu kilise üzerindeki bölücü Yahudi- Hristiyan etkisi hakkında oldukça fazla bilgi verdiğidir (Kol. 2:13). Yani, Yahudi imanlılar üyelerin uymaları gerekmeyenşeyler öne sürüyorlardı.

Koloseliler 2:16 ayetinde, Hristiyanlığı kabul eden bazı Yahudiler arasında sürdürüldüğü anlaşılan bir takım geleneksel Yahudi uygulamaları sıralanmıştır. Ancak Koloseliler 2:18 ayetindeki unsurlar bile aynı bağlama uymaktadır. İsa din önderlerinin sahte alçakgönüllülük gösterilerini eleştirmişti (örneğin, Mat. 6:1, 5, 7, 16). Kumran yazmalarından, meleklerin bazı Yahudi ibadet anlayışlarında önemli bir yer tuttuğunu öğrendik. Dolayısıyla, Pavlus’un Kolose’de karşılaştığı sorunlar büyük olasılıkla başka yerlerde karşılaşılanlara benziyordu.

Koloseliler 2:16 sıklıkla yanlış anlaşıldığından, bu ayeti daha ayrıntılı olarak ele almak önemlidir. Şu noktalara dikkat edin:

Pavlus’un “bu nedenle” ifadesini kullanması, bunun daha önce söylediklerinden çıkarılan bir sonuç olduğuna işaret etmektedir. Daha önce, önemli olan yüreğin içsel değişimi olduğu için, elle yapılan sünnetin gerekliliğini reddetmişti (Kol. 2:11-15).

“Yiyecek içecek” ifadesi, İsraillilerin tapınağa getirdikleri yiyecek ve içecek sunularını ifade ediyor.

“Bayram, Yeni Ay ya da Şabat Günü” (Kol. 2:16) ifadesinin Hoşea 2:11 ayetine gönderme yaptığı anlaşılıyor; burada da, törensel Sebt günlerini de içeren aynı törensel günler dizisinden söz ediliyor (örneğin bkz. Lev. 23:11, 24, 32).

Bu ayeti anlamamız için önemli olan Pavlus’un kendi yorumudur: “Bunlar gelecek şeylerin gölgesidir, aslı ise Mesih’tedir” (Kol. 2:17). Bu törensel günler, kurbanlar gibi, Mesih’in işine işaret ediyordu (bkz. 1Ko. 5:7, 1Ko. 15:23). Buna karşılık yedinci gün Şabat, günahtan önce ve tapınağın törensel kurbanları uygulanmaya başlamadan çok önce Aden’de tesis edilmişti; dolayısıyla çarmıhtan sonra ortadan kalkacak bir gölge değildi.

`Burada yedinci gün Sebti söz konusu olmasa da, Pavlus’un diğer insanları yargılamamakla ilgili öğüdünü nasıl uygulayabilirsiniz?`