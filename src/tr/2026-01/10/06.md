---
title:  İnsanların Buyrukları
date:   05/03/2026
---

`Koloseliler 2:20-23 ayetlerini okuyun. Bu bölümde ele alınan diğer konular ışığında Pavlus’un uyarılarını nasıl anlıyorsunuz?`

Galatyalılar mektubunda olduğu gibi, Pavlus Yahudi törenlerini yerine getirme konusundaki kaygıyı “dünyanın temel ilkelerine dayanan felsefe” olarak niteliyor (Kol. 2:8, 20; Gal. 4:3, 9 ile karşılaştırın). Başka bir deyişle, yeryüzündeki tapınak gibi, bu şeyler de yeryüzüne aittir, oysa bizim vatanımız göklerdedir. Törensel yasayla yükümlü olmamamız gerekir, çünkü o yalnızca şu anda Mesih aracılığıyla sahip olduğumuz gerçekliğin önceden gölgesiydi. Yani, başlangıçta Tanrı tarafından verilmiş olsa da, bu kurallar işlevlerini yerine getirdikten sonra artık gerekli değildir.

Tapınağın perdesini yırtan ilahi elin de gösterdiği gibi (Mat. 27:51; Dan. 9:27 ile karşılaştırın), tüm bu düzenlemeler çarmıhta ortadan kaldırıldığı için, Hristiyanlar (Yahudi-Hristiyanlar da dahil) bu kurallara tabi değildir. Bunlara tabi olursak, aslında kendimizi Mesih’te bize vaat edilen yeni dünyanın aksine, geçip gitmekte olan bu dünyayla özdeşleştirmiş oluruz.

Sonuçta, biz yalnızca bu eski dünyanın yenilenmesini değil, “doğruluğun barınacağı yeni gökleri, yeni yeryüzünü bekliyoruz” (2Pe. 3:13).

Ferisiler ve din bilginlerinin Musa’nın getirdiği düzenlemelerin üzerine ek olarak insani yükümlülükler eklemiş olmalarının yanı sıra (bkz. Mar. 7:1-13), Mesih tarafından tamamlanmış olan Eski Ahit törenlerinin devam ettirilmesi artık tanrısal bir gereklilik olarak değil, sadece insanların dayattığı görevler olarak ele alınmalıydı. Gerçekten de anlaşılan o ki, bu törenler imanı güçlendirmek yerine imana yük olmaya başlamıştı. Tüm bunları yapmayı sadece kendini yapmayanlardan üstün kılmak gibi görmeye başlamak çok kolaydır, ki bu zaten yeterince kötüdür, ancak belki de alttan alta bir şekilde kurtarılmaya layık olmaya çalışmak gibi de değerlendirilebilir ki bu da adım atmak istemediğimiz bir tuzaktır.

Hristiyanlık tarihi boyunca Kutsal Kitap uzmanları, Kutsal Ruh’un imanlılara ayetlerin ne anlama geldiği konusunda rehberlik etme işlevini gasp ederek, dini açıklamalarda bulunma ayartısına kapılmışlardır. Pavlus ve diğer Kutsal Kitap yazarları tarafından öğretildiği üzere, Kutsal Yazılar’ın hakikatinin fışkırdığı pınar Mesih’in Kendisidir.

`Kurtuluş için tek dayanağımızın İsa’nın –içimizde yaptıklarından bağımsız olarak– bizim dışımızda, bizim yerimize bizim için yaptıkları olduğunu anladığımızdan nasıl emin olabiliriz?`