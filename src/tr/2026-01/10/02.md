---
title:  Tanrı’nın Bilgeliği ve Bilgisi
date:   01/03/2026
---

Eyüp, “Bilgelik nerede bulunur? Aklın yeri neresi?” diye sormuştu (Eyüp 28:12). Pavlus şöyle cevaplıyor: “Bilginin ve bilgeliğin bütün hazinelerinin saklı olduğu” Mesih’te (Kol. 2:3; 1Ko. 1:30 ile karşılaştırın. Eğer Mesih’e sahipsek, her şeye, hatta yaşamın amacını “anlayışın verdiği tam güvenliğin bütün zenginliğine” bile sahibiz (Kol. 2:2). Tanrı’nın tüm kurtuluş tasarısını kapsayan sırrı, O’nun aracılığıyla açıklanmıştır.

`Koloseliler 2:1-7 ayetlerini okuyun. Pavlus’un bu mektubu yazmaktaki amacı nedir?`

Grekçedeki paraklēthōsin sözcüğü cesaretlendirilmiş ya da güçlendirilmiş anlamına gelmektedir (Kol. 2:2). Pavlus’un arzusu sadece Kolose’deki imanlıların sahte öğretileri fark etmelerine yardım etmek değil, aynı zamanda onları Hristiyan sevgisinde “birleştirmektir”. Her iki fiil –“Yüreklerinin cesaret bulmasını, sevgide birleşmelerini dilerim”– için kullanılan zaman kipi Pavlus’un bu mektubun amacına ulaşacağından emin olduğunu gösteriyor.

Yine de, onları düzenlilikleri, Mesih’e imanlarının sağlamlığı nedeniyle övmüştür (Kol. 2:5).

“Düzen” olarak tercüme edilen Grekçedeki taxis sözcüğü Yeni Ahit’te Harun’un (Luka 1:8, İbr. 7:11) ve Melkisedek’in (İbr. 5:6, 10; İbr. 6:20; İbr. 7:11, 17) kahinlik düzenleriyle ilgili olarak kullanılmıştır, ancak Pavlus bu sözcüğü burada olduğu gibi kilisedeki düzene de uygulamıştır (1Ko. 14:40). Bazen kilise düzenini ve örgütlenmesini hiçbir teolojik önemi olmayan sadece bir kilise kurumu olarak görme eğilimi vardır.

Ancak Pavlus ibadetlerde uygun görgü kuralları koyarak (örneğin bkz. 1. Korintliler 11), ihtiyarların ve diyakonların nasıl seçilmesi gerektiğini belirterek (1. Timoteos 3, Titus 1) kilisede düzeni korumaya çok dikkat etmiştir. Bu önlemler sayesinde Tanrı’nın bilgeliği ve Kutsal Kitap’ın öğretileri korunmuş ve yayılmıştır.

Koloseliler Pavlus’un yardımcılarından aldıkları doğru öğretinin bir sonucu olarak, imanda “kararlılığa” sahiptiler. Sarsılamazdı, çünkü Kutsal Kitap’a dayalı sağlam bir temele dayanıyordu ve bu temele bağlı kalınırsa, sahte öğretmenler tarafından yayılan yanlışlardan korunmalarına yardımcı olacaktı.

`Kendi ruhsal yaşantınızda “düzen” ihtiyacıyla ilgili tecrübeleriniz ne oldu?`