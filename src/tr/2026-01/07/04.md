---
title:  Rab’de Her Zaman Sevinin
date:   10/02/2026
---

`Filipililer 4:4-7 ayetlerini okuyun. “Tanrı’nın her kavrayışı aşan” esenliğini nasıl tecrübe edeceğiz?`

Pavlus yine birlik olma ihtiyacına değindikten sonra (Flp. 4:1-3), başka bir konuya geçiyor: Rab’de sevinmek (Flp. 4:4-7).

Ortaya çıktıkları gibi çabucak yok olup giden şeyler yüzünden kaç kere endişelendiniz? İsa’nın kaygılanmamamız gerektiğini defalarca vurgulamasının (bkz. Mat. 6:25-34, Mat. 10:19) iyi bir nedeni var; Petrus da bize tüm kaygı ve endişelerimizi Rab’be yükleyebileceğimizi hatırlatıyor: “Çünkü O sizi kayırır” (1Pe. 5:7). Aslında, dünya çapında artan sorunlar bizde Rab’bin gelişinin yakın olduğuna dair umut uyandırmalıdır (Mat. 24:33, Luka 21:28, Yak. 5:8 ile karşılaştırın).

Her durum dahil, her konuda kaygının panzehiri imanla dua etmektir (Flp. 4:6, 7). Açıkça görüldüğü gibi, daha gerçekleştiğini görmeden duamızın yanıtlandığına inanmalı ve buna göre hareket etmeliyiz, çünkü “şükranla” dua etmeliyiz. Ayrıca kullanılan yalvarma (Grekçe, deçsis) sözcüğü aşırı ve ivedi durumlara işaret etmektedir (örneğin bkz. Luka 1:13, Flp. 1:19, 1Ti. 5:5, Yak. 5:16). Dualarımız hâlâ dileklerdir, ancak “O’nun isteğine uygun” bir şekilde dilediğimiz sürece dileklerimizin kabul edildiğini bilebiliriz (1Yu.5:14). O zaman tüm dileklerimizin Tanrı’nın elinde olduğunu bilerek dinlenebilir ve esenlik bulabiliriz.

`Aşağıdaki ayetler Tanrı’nın esenliği hakkındaki anlayışımızı nasıl geliştiriyor? Mez.29:11, Yşa. 9:6, Luka 2:14, Yu. 14:27, 1Ko. 14:33.`

Tanrı’nın esenliği dünyanın asla veremeyeceği bir şeydir, çünkü Tanrı’nın esenliği Kurtarıcımız İsa aracılığıyla sonsuz yaşam armağanına sahip olduğumuzun güvencesinden kaynaklanmaktadır (Rom. 5:1, Rom. 6:23). Bu esenlik yaşamdaki her unsuru etkiler ve “her kavrayışı aşa[r]” (Flp. 4:7). Burada kullanılan Grekçe _nous_ (zihin) sözcüğünün belirttiği gibi sadece zihinle kavranamaz.

`Tanrı’nın esenliğini tecrübe etmenin ne anlama geldiğini birine nasıl tarif edersiniz?`