---
title:  Yeter Ki İmanda Temellenip Yerleşmiş Olarak Kalın
date:   23/02/2026
---

`Koloseliler 1:23 ayetini okuyun. Sizce Pavlus “imanda temellenip yerleşmiş olarak” kalmakla ne kastediyor? (Ayrıca bkz. Kol. 2:5 ve Ef. 3:17.)`

Grekçe’de her biri farklı nüanslara sahip dört değişik türde “yeter ki” ifadesi bulunmaktadır. Koloseliler 1:23 ayetinin başında yer alan ifade, koşulun doğruluğunu varsaymaktadır. Yani, Pavlus Koloseliler’i gerçekten de imanda devam edecekleri düşüncesiyle cesaretlendiriyor. Pavlus’un birazdan belirteceği gibi, onların imanlarının ve kararlılıklarının kanıtlarını zaten görmüştü (Kol. 2:5). Yine de umutları, girmiş oldukları iman yolunda sebat etmelerine bağlıydı.

Bu sebat etme düşüncesi, “yerleşmiş olarak kalın” (Kol. 1:23) diye tercüme edilen Grekçe sözcüğün anlamıdır. Bu sözcük, zina ederken yakalanan kadına ne yapılması gerektiği konusunda durmadan İsa’dan yanıt isteyen din bilginleri ve Ferisiler için (Yu. 8:7); ayrıca Roda’nın Petrus’un sesini tanımasına rağmen kapıyı kilitli bırakıp diğerlerine haber vermek için içeri koşmasının ardından, Petrus’un kapıyı çalmaya devam etmesi bahsinde (Elç. 12:16) kullanılmıştır. Ayrıca verdiği öğretiyle ve uygulamayla ilgili talimatlara sadık kalması için Timoteos’u teşvik etmek isteyen Pavlus tarafından da kullanılmıştır (1Ti. 4:16). Buradaki anlamı, genel olarak imanlılar için geçerli olması dışında benzerdir.

Gelecek haftaki derste göreceğimiz gibi, Pavlus Koloseliler’in müjdenin sunduğu umuda sımsıkı sarılmak yerine insan kaynaklı kurtuluş yollarının peşinden gitmelerinden endişe ediyordu (örneğin bkz. Kol. 2:8, 20-22). “Temellenip” ifadesi, Tanrı’nın Sözü’ne dayanan sağlam bir iman ve sevgi temeli atmış olmayı ifade ediyor (bkz. Mat. 7:25, Ef. 2:20, Ef. 3:17).

Bu düşünceyle bağlantılı olarak, Grekçe’den “yerleşmiş” diye tercüme edilen sözcük, sarsılmaz bir yapıya ve dolayısıyla “Müjde’nin verdiği umuttan” (Kol. 1:23) kopmayan bir Hristiyana işaret etmektedir. 1. Korintliler 15:58 ayetinde de aynı sözcük kullanılmıştır: “Rab yolunda verdiğiniz emeğin boşa gitmeyeceğini bilerek dayanın, sarsılmayın, Rab’bin işinde her zaman gayretli olun” (1Ko. 15:58).

“Bir kez kurtulan daima kurtulmuştur” şeklindeki yaygın inanışın aksine, Pavlus tamamen farklı bir şey söylüyor.

`İmanı uygulamaya devam etmenin önemi konusunda sizin tecrübeleriniz nelerdir? Yani, bunu yapmak için neden her zaman bilinçli bir seçim yapmanız gerekir? Eğer yapmazsanız ne olur?`