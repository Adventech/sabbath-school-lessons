---
title:  Tanrı’nın Ebedi Planı
date:   24/02/2026
---

`Koloseliler 1:24, 25 ayetlerini okuyun. Pavlus Mesih uğruna çektiği acılar hakkında ne söylüyor?`

Pavlus Koloseliler’i Roma’da ev hapsindeyken yazmış olsa da, belki de en büyük acıyı daha önce yaptığı gibi oradan oraya, evden eve gezerek çok yoğun bir şekilde çalışamadığı için çekmiştir (Elç. 20:20). Mesih’in önceden haber verdiği (Mat. 24:9, Yu. 16:33) bu acılar (ya da sıkıntılar), “gözümüzün önüne serilecek yücelikle karşılaştırılmaya değmez” (Rom. 8:18). Bu daha büyük bir resimdir. Pavlus Filipi’deki Hristiyanlara yazdığı gibi, şimdi de Koloseliler’e yazdığı mektupta onların yararına çektiği acılardan dolayı seviniyor (Kol. 1:24).

Pavlus zindanda olabilir, ama “Tanrı’nın sözü zincire vurulmuş değildir” (2Ti. 2:9). Pavlus bu zindandayken Filipililer, Efesliler ve ayrıca Filimon kitapları yazılmıştır. Serbest bırakıldıktan sonra Tanrı ona 1. Timoteos ve Titus kitaplarında bulunan önemli öğütleri yazması için esin verdi. Ardından, bir Roma zindanında geçirdiği son tutukluluk döneminde 2. Timoteos’u yazdı. Kısacası, bu son yılları Pavlus’a, muhtemelen İbraniler’i de içeren Yeni Ahit’in önemli bir bölümünü yazma fırsatı sağlamıştır.

Tanrı’nın ebedi planı tüm bunları ve daha fazlasını öngörmüştü. Pavlus’un Koloseliler 1:25 ayetinde kullandığı ve genellikle “hizmetkâr” diye tercüme edilen Grekçe sözcük oikonomia’dır. Sınırlı bir anlamda kullanıldığında (örneğin 1Ti. 1:4 ayetinde olduğu gibi), “Tanrı’nın işleri düzene koyma şekli” anlamına gelmektedir.”—Luke Timothy Johnson, The First and Second Letters to Timothy [Birinci ve ikinci Timoteos Mektupları], s. 164. Pavlus’un elçiliği de buna dahildir. Ancak daha geniş anlamda, Tanrı’nın kurtuluş tasarısında yaptığı tüm hazırlıkları kapsamaktadır. Pavlus’un, diğer elçilerin ve hatta Musa da dahil olmak üzere Eski Ahit peygamberlerinin (Ef. 2:20, Ef. 3:5) hizmeti, hepsi bu ilahi tasarıyla bağlantılı olarak “Tanrı’nın sözünü... eksiksiz duyurmak” (Kol. 1:25) için tasarlanmıştır.

Yarınki dersimizde bu konuya daha yakından bakacak olsak da, bu noktada Pavlus’un kendi hizmetini “dünyanın kuruluşundan beri” (Mat. 13:35, Ef. 1:4) uygulanmaya başlayan çok daha büyük, uzun vadeli bir ilahi tasarının sadece küçük bir parçası olarak gördüğünü fark etmek yararlı olacaktır.

`Kendi yaşamınız hakkında düşünün. Aldığınız (büyük ya da küçük) kararlar Tanrı’nın büyük planına nasıl uyuyor olabilir? Bir kararın aslında “küçük” olup olmadığını gerçekten bilebilir miyiz? Nasıl sonradan ortaya çıkacak daha büyük yansımaları olabilir?`