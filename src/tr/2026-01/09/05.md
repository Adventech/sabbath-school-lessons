---
title:  Tanrı’nın Sırrı Açıklanıyor
date:   25/02/2026
---

`Koloseliler 1:26, 27 ayetlerini okuyun. Pavlus iki kez “sır” hakkında konuşuyor. Hangi sır?`

Başka bir yerde Pavlus Tanrı’nın sırrından bahsediyor; bu sır “zamanın başlangıcından önce Tanrı’nın bizim yüceliğimiz için belirlediği” (1Ko. 2:7) ve kurtuluş tasarısı aracılığıyla ortaya konan O’nun ebedi gayesidir. Petrus bu gerçekten peygamberlerin öngördüğü ve meleklerin “yakından görmeye büyük özlem” duyduğu bir şey olarak söz ediyor (1Pe. 1:10-12). “Dünyanın kuruluşundan önce” (1Pe. 1:20) tasarlanmış ve “sonsuz çağlardan beri saklı” tutulmuştur (Rom. 16:25). Ancak Mesih’in yaşamı, ölümü ve dirilişi sayesinde bu sır açığa çıkarılmıştır (2Ko. 3:14).

**Tanrı’nın sırrına yapılan aşağıdaki atıflar kurtuluş planının çeşitli boyutlarını nasıl aydınlatıyor?**

`Ef. 1:7-10`

`Ef. 3:3-6`

Nihayetinde, göklerdeki ve yeryüzündeki “her şey” tam bir birlik içinde Mesih’te bir araya getirilecektir. Mesih’in Yuhanna 17. bölümdeki duasının odak noktası buydu. Bunun tam olarak nasıl gerçekleşeceği, artık müjde aracılığıyla açıklanmış olan bir sırdı.

Tanrı’nın neden, kurtuluşumuz için göğün paha biçilmez hazinesi olan İsa’yı verecek kadar bizi sevdiğini sonsuzluk boyunca araştıracağız. Fakat şunu biliyoruz: “Mesih herkes için öldü. Öyle ki, yaşayanlar artık kendileri için değil, kendileri uğruna ölüp dirilen Mesih için yaşasınlar” (2Ko. 5:15). Sonuç olarak, Mesih’e inanan herkes, hem Yahudiler hem de diğer uluslardan olanlar, müjde aracılığıyla Tanrı’nın vaatlerini eşit olarak paylaşmaktadır ve tek bir bedende, kilisede bir araya getirilmiştir.

“Mesih içinizdedir” (Kol. 1:27), Mesih’in iman aracılığıyla yürekte ikamet etmesini ifade etmektedir (Ef. 3:17; Gal. 2:20 ile karşılaştırın). Mesih’le olan bu ruhsal birlik, imanlıların şimdi bile “göksel yerlerde” (Ef. 2:6) oturmalarını ve “gelecek çağın güçlerini” (İbr. 6:5) tatmalarını sağlamaktadır. Mesih, yaşamlarımızdaki varlığı aracılığıyla, bizi şimdiden gökle birleştirmeye başlamıştır. “Bizi kutsalların ışıktaki mirasına ortak olmaya yeterli kılan” (Kol. 1:12), imanlıların yüreklerinde işleyen müjdedir.