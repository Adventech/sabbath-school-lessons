---
title:  Kötülüklerden Barışmaya
date:   22/02/2026
---

`Koloseliler 1:21, 22 ayetlerini okuyun. Pavlus Tanrı’ya yabancılaşmaya ve düşman olmaya yaptığı atıfla ne ima ediyor? Ve Mesih’in ölümünün beklenen nihai sonucu nedir (ayrıca bkz. Ef. 5:27)?`

Pavlus her zaman insanlığın, en azından Mesih’in doğruluğundan yoksun insanlığın karamsar bir tablosunu çizmiştir. Ve bugün, neredeyse iki bin yıl sonra, kim bu görüşe karşı çıkabilir? Birisi bir keresinde, imanla kabul edilmesi gerekmeyen tek Hristiyan öğretisinin insanlığın günahkârlığı olduğunu söylemişti.

Ancak günahın ortaya çıkmasından bu yana Tanrı, ne kadar kötü olursak olalım, bizi Kendisiyle barıştırmak için girişimde bulunmuştur. Yani, Tanrı en başından beri günah sorununu çözmek için, bu çözüm sadece çarmıhta Bizzat ölmesiyle gerçekleşebilecek olsa bile, çalışmıştır.

O, Aden’de, yaratımının baş yapıtı olan Adem’e, “Neredesin?” diye seslenmişti. (Yar. 3:9). Ve bugün de kaybolan o tek koyununu, yani bizi aramaya devam ediyor. Bizi teker teker arıyor. O, Yaratılış 3:15 ayetindeki tohum halindeki müjde vaadini uygulayıp, bizimle Şeytan arasına düşmanlık koyarak bize ulaşmak için kusursuz bir plana sahiptir.

Müjde bazen o kadar karmaşık ve kuramsal hale getiriliyor ki, uygulamada yirmi birinci yüz yıldaki yaşam için çok az anlam taşıyor. Ama aslında oldukça basit ve anlaşılırdır.

Müjdenin üç aşaması bulunmaktadır:

Birincisi, kendimizi kurtarmaya gücümüz yetmediği için İsa geldi ve günahlarımız için öldü. (Bkz. Rom. 5:6-8.)

İkincisi, iman, tövbe ve vaftiz yoluyla O’nun ölümünü bizim ölümümüz olarak kabul ederek aklanıyor ve günahın mahkûmiyetinden kurtuluyoruz. (Bkz. Rom. 5:9-11; Rom. 6:6, 7.)

Üçüncüsü, şu anda yaşadığımız hayat Mesih’le birleşmenin, O’nun yeniden yaratma gücünü tecrübe etmenin ve O’nun hayatını içimizde yaşamasının sonucudur. (Bkz. 2Ko. 5:17-21, Gal. 2:20.)

Bunlar illa ki birbirinden ayrı aşamalar ya da olaylar değildir. İsa’yı yaşamlarımıza kabul etmeye hazır olduğumuz anda hepsi bir anda gerçekleşebilir. Ve her sabah kendimizi O’na teslim ettiğimizde her gün yenilenebilirler. Her birimiz Mesih’in kurtarma işini yaşamlarımızda nasıl tecrübe etmiş olursak olalım, temel her zaman İsa’nın ölümüne dayanmaktadır. Her zaman buna geri dönmeliyiz.

`Kendinize, karakterinize ve en içteki varlığınıza baktığınızda, gördükleriniz çarmıha olan ihtiyacınız konusunda size ne söylüyor?`