---
title:  Müjdenin Gücü
date:   26/02/2026
---

`Koloseliler 1:28, 29 ayetlerini okuyun. Pavlus neye odaklanıyor? Sizce neden “herkesi” ifadesi iki kez tekrarlanıyor?`

Pavlus’un vaazının odak noktası Mesih ve O’nun çarmıha gerilmiş olmasıydı (1Ko. 1:23). Efesliler 5:27 ayetine göre, Mesih’in kurban edilmesinin amacı “kiliseyi üzerinde leke, buruşukluk ya da buna benzer bir şey olmadan, görkemli biçimde kendine” sunmaktır. Dolayısıyla Pavlus’un müjde vaazının amacı “her insanı Mesih’te” yetkinleştirmektir (Kol. 1:28). Pavlus bunu öğreterek ve uyararak –Hristiyan öğretisinin ve yaşamının çeşitli konularını öğreterek (2Se. 2:15, 1Ti. 4:11, 1Ti. 5:7, Titus 1:9) ve müjdeyi reddetmenin sonuçları ve sahte öğretmenlerin tehlikeleri konusunda uyararak (Elç. 20:29-31, Rom. 16:17)– yapıyor.

Bizler de yetkin Hristiyanlar olmak için bu şekilde, yani Kutsal Yazı’nın öğretilerini kabul ederek ve uyarılarına kulak vererek gelişiyoruz. Yetkinlik önemli bir kavramdır. Yeni doğan bir bebeğin anne babası her bir aşamayı –ilk sözcükleri, yürümeyi ve okumayı öğrenmesini– kutlar. Hangi anne-baba çocuğu birkaç yıl sonra hâlâ yürüyemiyor ya da konuşamıyorsa endişelenmez ki? Büyüme ve gelişme normaldir ve beklenir. Aynı şey Hristiyan yaşamı için de geçerlidir.

“Yetkin” diye tercüme edilen Grekçe sözcük (teleios) kusursuz ve hatasız anlamına gelmektedir. Hristiyan gelişim süreci boyunca, Tanrı’nın yasasının derinliğinin ve gerekliliklerinin “sınır tanımaz” (Mez. 119:96) olduğunun farkına varırız. “Yüreğin düşüncelerini, amaçlarını” bile kapsadığını anlarız (İbr. 4:12).

Ancak dikkatli olmamız gerekir, Pavlus’un Koloseliler 1:28 ayetinde uyarı sözcüğünü kullanmasının nedeni de budur. “Öyle yol var ki, insana düz gibi görünür, ama sonu ölümdür” (Özd. 14:12). Ruhsal kavrayış Tanrı’nın Sözü’nün Ruh tarafından yönlendirilen bilgisinden kaynaklanır. Sahte öğretilerde genellikle bazı gerçekler vardır ama Kutsal Kitap’ın söylediklerine bir şeyler ekler ya da çıkarırlar (bkz. Yşa. 8:20). Sahte öğretiler genellikle, Tanrı’nın söylediklerinden doğrudan kuşku duyarak olmasa bile, en azından bunun gerçekten mümkün olup olmadığını ya da günümüze uygulanıp uygulanamayacağını sorgulamak suretiyle başarılı olurlar. Öğretiyle ilgili gerçeği yanılgıdan ayırt etme konusunda yılan gibi bilge ama güvercin gibi zararsız olmalıyız.

`“Mesih’te yetkinleşmiş” (Kol. 1:28) olmak ne anlama geliyor? İsa’nın çarmıhta bizim için gerçekleştirdiklerini anlamak “Mesih’te yetkinleşmiş” olmanın ne anlama geldiğini bilmeye nasıl yardımcı olur?`