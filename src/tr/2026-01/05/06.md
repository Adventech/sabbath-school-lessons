---
title:  “Onun Gibi Kişileri Onurlandırın”
date:   29/01/2026
---

`Filipililer 2:25-30 ayetlerini okuyun. Pavlus Epafroditus’u nasıl tanımlıyor? Bu Hristiyan işçinin hangi özel tutum ve davranışları onun karakterini ortaya koyuyor?`

Epafroditus’tan sadece bu mektupta bahsedilmektedir, ancak ondan bahseden birkaç kısa cümleden onun hakkında epeyce şey öğreniyoruz. Adına bakılırsa (Afrodit kültüne işaret ediyor), putperest bir geçmişten iman etmişti. Ona “emektaşım” denmesi, hizmette etkin olduğunu, belki de Filipi’de Pavlus’la birlikte çalıştığını gösteriyor. “Omuz omuza mücadele” vermiş olmaları (Flp. 1:27 ile karşılaştırın) muhtemelen Epafroditus’un müjdeyi yayarken karşılaştığı ve hayatını bile tehlikeye atmaya hazır olduğu çatışmaya işaret ediyor (Flp. 2:30).

Filipi’deki kilise tarafından atanan “elçi” (Grekçe, apostolos) olarak Epafroditus, Pavlus’a hapishanede hizmet etmek ve diğer ihtiyaçlarıyla ilgilenmek üzere gönderilmişti (Flp. 2:25). Filipililer’in Pavlus için verdikleri maddi armağanları emanet ettikleri kişiydi (Flp. 4:18). Bu bağışlar çok önemliydi, çünkü Romalı tutsakların ihtiyaç duyabilecekleri yiyecek, giyecek, yatak ya da diğer ihtiyaçlar kendi ceplerinden karşılanmalı ya da aile ve dostları tarafından getirilmeliydi (Elç. 24:23 ile karşılaştırın). Pavlus Roma’daki ikinci tutukluluğunun sonlarına doğru Timoteos’tan “Kış bastırmadan gelmeye gayret” etmesini ve “Troas’ta Karp’ın yanında” bıraktığı abayı geri getirmesini istemişti (2Ti. 4:21, 13). Pavlus’un soğuk, taş hücresinde bu kalın, yün paltoya ihtiyacı olduğu anlaşılıyor. Bu mektubu Filipi’ye götürmekle görevlendirilen kişi de Epafroditus’tu (bkz. Ellen G. White, Elçilerin İşleri, s. 479).

Belki de Filipi’deki sorunlar nedeniyle (4. Ders’e bakın), Pavlus Epafroditus’u beklenenden daha erken göndermeyi gerekli gördü ve bu nedenle Filipililer’i “onu Rab’de tam bir sevinçle kabul” (Flp. 2:29) etmeye çağırdı. Pavlus onların kendisinin hapisteki durumundan endişelenmediklerinden emin olmak istiyordu. Ayrıca Epafroditus’un Hristiyanların zenginlikleri ya da sosyal statüleri nedeniyle değil, İsa’yı örnek alan fedakâr tutumları nedeniyle saygı göstermeleri gereken bir kişi olduğunu vurguluyor (Flp. 2:6-11, 29, 30; Luka 22:25-27 ile karşılaştırın). Grekçe saygınlık ya da onur sözcüğü Yeni Antlaşma’da sadece birkaç kez geçmektedir: yüzbaşının “çok değer verdiği” kölesi (Luka 7:2), bir ziyafete çağrılan “saygın” kişiler (Luka 14:8) ve “seçkin ve değerli” olan diri taş olarak İsa (1Pe. 2:4, 6). Epafroditus bunlar arasına dahil edildiğine göre, gerçekten de sadık bir adam olmalıydı.