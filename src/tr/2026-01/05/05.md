---
title:  Kanıtlanmış Karakter
date:   28/01/2026
---

Timoteos’un, bu mektubun yardımcı göndereni olarak üstlendiği görevden daha önce söz etmiştik (Flp. 1:1). Pavlus şimdi Timoteos’un iş arkadaşlarından biri olarak ne kadar değerli olduğunu ayrıntılarıyla anlatmaya başlıyor. Pavlus’un Makedonya’ya (1Se. 3:2; Elç. 18:5, Elç. 19:22 ile karşılaştırın) ve birkaç kez Korint’e (1Ko. 4:17, 1Ko. 16:10) gönderdiği bir müjdeci (2Ti. 4:5) olarak tanımlanıyor. Daha önce Pavlus ve Silas’la birlikte Korint’te (1Se. 1:1, 2Se. 1:1) ve daha sonra Efes’te (1Ti. 1:2, 3; Elç. 19:22 ile karşılaştırın) görev yapmıştı. Pavlus Timoteos’u “benimle aynı fikirde” (Flp. 2:20 CAN) olan biri diye tarif ediyor. Grekçe (tam olarak “ruhta eşit” anlamına gelen) ifade, onun Mesih’e olan bağlılığı, müjdeyi yaymak için gösterdiği gayret ve özellikle Filipililer için duyduğu endişe de dahil olmak üzere, birçok yönden Pavlus’a benzediğini gösteriyor.

`Sizce Pavlus burada Timoteos hakkında neden bu kadar olumlu ve uzun uzadıya konuşuyor (bkz. Flp. 2:19-23)? Pavlus onun hakkında başka neler söylüyor (bkz. 1Ko. 4:17, 2Ti. 1:5)?`

Timoteos’un Pavlus tarafından belirtilen bir başka özelliği de onun “değerini kanıtlamış biri” (Flp. 2:22) olmasıdır. Grekçe sözcük, denemelerle iyice sınanmış (Rom. 5:4), karakteri ve hizmetinin gerçek olduğu kanıtlanmış bir kişiyi tarif ediyor (2Ko. 2:9, 2Ko. 9:13). Pavlus bunun Timoteos için doğru olduğunu biliyordu, çünkü müjdeyi yaymak için birlikte çalıştıkları birçok olayda bunun sergilendiğini görmüştü.

Yaşamdaki zorlu tecrübeler cesaretimizi sınar ve özümüzde kim olduğumuzu gösterir. Ellen G. White bunu şu şekilde ifade ediyor: “Hayat ıslah eder . . . Öfkeyi sınamak için kışkırtmalar olacaktır ve Hristiyan erdemleri bunları doğru bir tutumla karşılayarak geliştirilir. Yaralanmalar ve saldırılar uysallıkla karşılanıyorsa, aşağılayıcı sözlere nazik yanıtlarla ve baskıcı eylemlere nezaketle karşılık veriliyorsa, bu yürekte Mesih’in Ruhu’nun ikamet ettiğinin kanıtıdır.”—Ellen G. White, Kilise İçin Tanıklıklar, 5. cilt, s. 344. White şöyle devam ediyor, “katlanmaya çağrıldığımız zorluklar ve sıkıntılara iyi göğüs gerilirse, bunlar karakterdeki Mesih benzerliğini geliştirir ve Hristiyan’ı dünyevi insandan ayırır.”—Kilise için Tanıklıklar, cilt 5, s. 344.

`Son zamanlarda karşılaştığınız kışkırtmaları, zorlukları ve sıkıntıları düşünün. Bunlar “uysallıkla karşılandı” ve bunlara “iyi göğüs gerildi” mi? Bu tecrübelerin sizi daha disiplinli yapmasına yardımcı olmak için ne yapabilirsiniz?`