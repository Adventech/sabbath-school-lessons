---
title:  Diri Bir Kurban
date:   27/01/2026
---

`Filipililer 2:17; 2. Timoteos 4:6; Romalılar 12:1, 2 ve 1. Korintliler 11:1 ayetlerini okuyun. Pavlus bu ayetlerde ne diyor?`

Pavlus daha önce Mesih’e hizmet ederken yaşamak ya da ölmek konusunda şaşırtıcı derecede çifte arzu ifade etmişti (Flp. 1:20-23). Şimdi ise kanının “adak şarabı gibi dökülecek” (Flp. 2:17) olması gibi çok gerçek bir olasılıktan söz ediyor. Bu tasvir, Tanrı’ya bir sunu olarak bir sıvının (yağ, şarap veya su gibi) dökülmesini gerektiren eski adak uygulamasına dayanıyor (örneğin bkz. Yar. 35:14, Çık. 29:40, 2Sa. 23:15-17). Bir adak sırasında değerli bir sıvının açıkça dökülmesi bize Meryem’in İsa’nın başını ve ayaklarını “çok değerli, saf hintsümbülü yağı” ile meshetmesini hatırlatabilir (Mar. 14:3-9; Yu. 12:3). Bu bir adak olmasa da, kurtuluşumuz için Mesih’in sınırsız fedakârlığını uygun bir şekilde resmeden çok büyük bir fedakârlığı temsil ettiği açıktır.

Pavlus müjdeyi yayma işi nedeniyle idam edilirse, yaşamı Tanrı’ya bir sunu olarak “döküldüğü” için sevinecekti. İbrani Kutsal Kitabında sunular genellikle tek başına olmayıp bir kurbana eşlik ettiğinden (bkz. Say. 15:1-10, Say. 28:1-15), Pavlus canını vermeyi, iman aracılığıyla yaşamlarını “diri... birer kurban” (Rom. 12:1) olarak Tanrı’ya adamayı seçen Filipi’deki imanlıların “sunusu ve hizmeti” için uygun bir tamamlayıcı olarak görecekti.

Filipi’dekiler de dahil olmak üzere (Flp. 1:27-29) ilk Hristiyanlar imanlarını paylaşma konusunda etkindiler. Ev ev dolaşarak müjdeyi yaydılar (Elç. 5:42). Kutsal Yazılar’ı çalışmak için evlerini açtılar (Elç. 12:12; 1Ko. 16:19; Kol. 4:15; Fil. 1, 2) ve inançları için Kutsal Yazılar’dan gerekçeler gösterebildiler (Elç. 17:11, Elç. 18:26, 1Pe. 3:15). Adventist öncülerimiz de aynı şeyi yaptılar. Mesajı komşularına yaymaları için pastörlere güvenmek yerine, imanlarını paylaştılar, Kutsal Kitap dersleri verdiler ve pastör döndüğünde vaftize hazır olacakları şekilde insanları hazırladılar.

Kısacası, kendileri için büyük kişisel fedakârlıklarda bulunarak, yani diri birer kurban olarak, müjdeyi yaymak için çalıştılar. Biz bundan daha azını mı yapmalıyız?

`Yaşamınızın diri bir kurban olmasının ne anlama geldiğini düşünün. Tanrı’nın Egemenliği için ne kadar fedakârlık yapıyorsunuz ve cevabınız size kendiniz hakkında ne söylüyor?`