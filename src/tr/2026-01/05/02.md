---
title:  Tanrı’nın Bizde İşlediğini Sonuca Götürüyoruz
date:   25/01/2026
---

İsa’yı alçakgönüllülüğün ve Tanrı’nın iradesine boyun eğmenin kusursuz bir örneği olarak sunduktan sonra, Pavlus bu kez Filipililer’in kendilerine dönüyor. Müjde mesajını aldıktan sonra Rab’be itaat ettiklerini onaylıyor (bkz. Elç.16:13-15, 32, 33) ve onları bu itaati sürdürmeye teşvik ediyor.

Kurtuluş yolu olarak Mesih’in yaşamının örneğini ve çarmıhı gösterdikten sonra, Pavlus şimdi de tüm bunların uygulamada nasıl çalıştığına daha doğrudan odaklanıyor.

`Filipililer 2:12, 13 ayetlerini okuyun. Pavlus “kurtuluşunuzu saygı ve korkuyla sonuca götürmek için daha çok gayret edin” derken ne demek istiyor? İman ve işler arasındaki ilişkiyi nasıl tanımlıyorsunuz?`

Bu iki ayette Pavlus, Romalılar’da ve diğer mektuplarında anlattıklarından farklı bir müjde sunmuyor. Buradaki mesajının, Filipi’de ve başka yerlerde de vaaz ettiği imanla aklanma müjdesiyle aynı düşüncede olduğundan emin olabiliriz. Ancak Kutsal Kitap’ın belirli bir konuda, özellikle de çok yanlış anlaşılabilen kurtuluş konusunda söylediği her şeyi göz önünde bulundurmak da önemlidir.

`Romalılar 3:23, 24; Romalılar 5:8 ve Efesliler 2:8-10 ayetlerini okuyun. Bu ayetler kurtuluş hakkında ne öğretiyor?`

Şüphe yok ki kurtuluş Tanrı’nın işidir ve bunun için kendimize hiçbir pay çıkaramayız. İmanın kendisi bile Kutsal Ruh’un işleyişi aracılığıyla desteklenen bir armağandır. Kendi işlerimiz bizi kurtaramaz; ancak yeniden doğum aracılığıyla Tanrı bizi ruhsal olarak yeniden yaratır ve iyi işler yapmamızı mümkün kılar. Tanrı’nın Ruhu içimizde çalışarak irademizi doğru olanı seçmek, günaha karşı direnmek ve doğru seçimler yapmak üzere güçlendirir.

Böylece, Tanrı’nın işlediklerini “saygı ve korkuyla” (Flp. 2:12) sonuca götürürüz. Bu, itaat etmek için gösterdiğimiz genellikle güçsüz çabalarımız nedeniyle Tanrı’nın yargısından korkmamız gerektiği anlamına mı geliyor? Tabii ki hayır. Bu ifade Tanrı’nın varlığını (bkz. Mez. 2:11) ve O’na itaat etmeye olan ihtiyacımızı hissetmekten bahsediyor.

`Mesih’in sizde hangi şekillerde çalıştığını tecrübe ettiniz? Düşkün doğanız Tanrı’nın sizde yaptıklarına nasıl karşı koyuyor ve bu çekime nasıl direnebiliyorsunuz?`