---
title:  Kiliselerin Bağlantısı
date:   23/03/2026
---

İnternet, sosyal medya ve sayısız cihazın birbirine bağladığı bir dünyada, Pavlus’un kiliselerin kendi yerel topluluklarından daha büyük bir şeyin parçası olduklarını hissetmelerine yardımcı olurken karşılaştığı zorluğu hayal etmek kolay değil.

`Koloseliler 4:10, 11 ayetlerini okuyun. Elçiler aracılığıyla karşılıklı haber alıp göndermenin yanı sıra (Kol. 4:7-9), Pavlus başka hangi yollarla iletişimi teşvik etmiştir? Pavlus’un bu mektubunda ele aldığı bazı sorunlar göz önünde bulundurulduğunda, bu selamlamalarla hangi mesaj iletiliyor olabilir?`

Pavlus bu selamlaşmalarla iman kardeşleri arasında bir bağ oluşturuyor ve teşvik ediyor. Burada Markos’un Barnaba’nın kuzeni olduğunu öğreniyoruz. Pavlus böylelikle Markos’un Kolose’ye olası ziyaretinin yolunu açıyor. Aristarhus kelimenin tam anlamıyla “Hapishane arkadaşım” diye tarif ediliyor; yani o da Pavlus’la birlikte hapsedilmişti. Her ikisi de “Tanrı’nın sağladığı bütün silahları” (Ef. 6:10, 11) kuşanmış askerlerdi ve Şeytan’ın tutsaklarını Tanrı’nın krallığında hizmet etmek üzere özgür kılmak için mücadele veriyorlardı (bkz. 2Ti. 2:1-4). Yustus/Yeşu (Saul/Pavlus gibi Grekçe’de birbirine çok benzeyen Yahudi ve Romalı isimleri) da müjdenin sadık bir emekçisi olarak övgüyle anılıyor.

Pavlus, Aristarhus, Markos ve Yustus’un Yahudi imanlılar (“sünnetlilikten olanlar” KM) olduklarını özellikle belirtiyor. Daha sonra üç diğer uluslardan olan kişiden söz ediyor: Epafras, Luka ve Dimas (Kol. 4:12-14). Kilisedeki Yahudiler ve diğer uluslardan olanlar arasındaki bazı gerginliklere rağmen, bu iş arkadaşlarının bir arada, birlik içinde, uyumlu ve etkili bir şekilde çalışabiliyor olmaları önemlidir. Yine de Pavlus çektiği acılarda daha fazla Yahudi Hristiyan’ın yanında yer almamasından duyduğu hayal kırıklığını ima eder gibidir. Bununla birlikte, birkaç yıl önce ilk müjdeleme yolculukları sırasında Pavlus ve Barnaba’yı terk etmiş olan Yuhanna Markos’un (Elç. 13:13) bu dönemde Pavlus’a sadece sadık değil, aynı zamanda bir “teselli” olduğunu kanıtlaması önemlidir (Elç. 15:36-40).

Birliğe yönelik tehditler yeni bir şey değil. Son yıllarda Adventist Kilisesi küresel olarak yayıldıkça köklü değişikliklere uğradı ve güçler onun birliğine darbe vurdu. Birlik üzerindeki bu baskı kilisenin her seviyesinde hissedilebilir.

`Yerel kilisenizde, birliğimizi tehdit eden şeyleri azaltmak için nasıl çalışabilirsiniz? Yerel düzeyde bu baskılar nelerdir ve bunlar hakkında ne yapılabilir?`