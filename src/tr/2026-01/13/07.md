---
title:  Ek Çalışma
date:   27/03/2026
---

“Mesih’e teslim edilen can O’nun isyankâr bir dünyada elinde tuttuğu kalesi olur ve O burada kendi yetkisinden başka hiçbir yetkinin tanınmamasını ister. Bu şekilde göksel aracıların gözetimi altında bulunan can, Şeytan’ın saldırılarından etkilenmez. Ancak kendimizi Mesih’in denetimine teslim etmedikçe, kötü olan tarafından yönetiliriz. Dünyayı kendi egemenlikleri altına almak için mücadele eden iki büyük güçten birinin ya da diğerinin kontrolü altına girmemiz kaçınılmazdır. Karanlığın krallığının hâkimiyeti altına girmemiz için, ona hizmeti bilinçli olarak seçmemiz şart değildir. Yalnızca ışığın krallığıyla müttefik olmayı ihmal etmemiz yeterlidir. Göksel aracılarla işbirliği yapmazsak, Şeytan kalbi ele geçirir ve orada ikamet eder. Kötülüğe karşı tek savunma yolu, Mesih’in doğruluğuna olan iman aracılığıyla O’nun kalpte yaşamasıdır. Allah’a mutlak surette bağlı olmadığımız sürece, kendini beğenmişliğin, zevk düşkünlüğünün ve günah işleme ayartısının kutsallıktan uzak etkilerine hiçbir zaman karşı koyamayız. Pek çok kötü alışkanlığı bırakabilir, bir süreliğine Şeytan’dan uzaklaşabiliriz; ancak Allah’la mutlak bir bağlantı olmadan, kendimizi an be an O’na teslim etmeden, Şeytan’a yenik düşeriz. Mesih’i kişisel olarak tanımadığımız ve O’nunla sürekli bir birliktelikte olmadığımız sürece, düşmanın insafına kalır ve sonunda onun emirlerini yerine getiririz.”—Ellen G. White, Sevgi Öğretmeni, s. 324.

**Tartışma Soruları:**

`Yukarıdaki Ellen White alıntısına bakın. Evet, büyük mücadelede sadece iki taraf bulunmaktadır ve bilinçli olarak Mesih’i seçmediğimiz takdirde, Şeytan’ın tarafındayız demektir (Luka 11:23). Bu düşünce bizim hassasiyetlerimizi ne kadar rahatsız ederse etsin, Tanrı Kendi gerçeklerinin onları rahatsız etmediğinden emin olmak konusunda herhangi bir yükümlülük altında değildir. Bu gerçek, iradenizi Mesih’e teslim etmenin gerçekten ne kadar önemli olduğu konusunda size ne söylüyor?`

`Vahiy 14:14-16 ayetlerini okuyun. Pentikost’un ilk yağmuru müjde tohumunun filizlenip büyümesini sağlamıştı, son yağmur ise yeryüzünü son hasat için hazırlamaktadır. Vahiy 14:12 ayetinin bu beklentiyle nasıl bir bağlantısı bulunmaktadır?`

`Bir bütün olarak kilise ve bireysel imanlılar olarak bizi çevreleyen kültürden ve dünyadan etkilenmemizin çeşitli yolları nelerdir? Her çağda Tanrı’nın halkı için daima bir sorun olmuş olan dünyanın olumsuz etkilerine karşı nasıl korunabiliriz?`