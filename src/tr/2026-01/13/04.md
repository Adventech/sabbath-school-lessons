---
title:  Emin, Yetkin Kişiler Olarak Ayakta Kalmak
date:   24/03/2026
---

Amaç yönelimli yaşam ve amaç yönelimli kilise hakkında kitaplar yazılmıştır. “Amaç yönelimli” tam olarak doğru olmasa da, net bir “amaç odağı” olması anlamlı herhangi bir girişimi sonuçlandırmak için hayati önem taşımaktadır. Pavlus’un yaşamı ve hizmetinin yanı sıra çalışma arkadaşları ve diğer elçiler de bu odaklanmaya örnek teşkil etmektedir (bkz. Flp. 3:13, 14). Bu gerçek sonuçlardan da anlaşılmaktadır: Müjde Roma İmparatorluğu’na ve ötesine hızla yayıldı (Kol. 1:23). Bugün de aynı odaklanmaya ihtiyaç duyulmaktadır.

`Koloseliler 4:12, 13 ayetlerini okuyun. Burada açıklanan amaç nedir ve bu amaç nasıl gerçekleştirilmelidir?`

Daha önceki bir derste bahsettiğimiz üzere, Epafras muhtemelen müjdenin Kolose’ye ve yakınlardaki Laodikya ve Hierapolis kentlerine yayılmasında etkili olmuştu (1. Derse bakın). Bu kiliseleri selamlaması ve onlar için dua etmesi kuşkusuz oradaki imanlılar için son derece cesaret vericiydi. Epafras’ın dualarının net bir odağı vardı - Koloseliler’in “Tanrı’nın her isteğinden emin, yetkin kişiler olarak ayakta” kalmaları (Kol. 4:12). Bu duanın içerdiği değerli öğeleri daha dikkatli bir şekilde ele alalım.

Ayakta kalmak. Bu sözcük sağlam ve sarsılmadan durmak anlamına gelir; bu da ancak imanda “temellenip yerleşmiş olarak” kalmakla ve müjdenin gerçeğinden emin olmakla mümkündür (Kol. 1:23). Aynı sözcük Pavlus tarafından “İblis’in hilelerine karşı durabilmek” (Ef. 6:11) ve “Tanrı’nın sağladığı bütün silahları” kuşanarak ilahi güçle karanlığın güçlerine karşı koyabilmek (Ef. 6:10-18; 2Ti. 2:19 ile karşılaştırın) anlamında birkaç kez kullanılmıştır.

Emin. Bu sözcük, nihai ifadesini fedakâr sevgide (Mat. 5:44, 48) bulan, “eriştiğini” asla iddia etmeyecek olanların (Flp. 3:12-15) kusursuz karakterine işaret etmektedir.

Yetkin. Bu güçlü sözcük tam olarak doyurmak ya da bir şeyi eksiksiz hale getirmek anlamına gelir. İbrahim’in, insani açıdan imkânsız olmasına rağmen, Tanrı’nın vaat ettiği şeyi yapacağına “tümüyle güven[mesi]” (Rom. 4:21) ve “bütün uluslar bunu [mesajı] duysun diye” (2Ti. 4:17) Rab’bin Pavlus’u güçlendirilmesi bahsinde kullanılmıştır.

Tanrı’nın her isteği. “Her” sözcüğü kapsayıcıdır. Pavlus Koloseliler’in Tanrı’nın isteğinin bilgisiyle dolmaları, Rab’be yaraşır biçimde yaşamaları, O’nu her yönden hoşnut etmeleri (Kol. 1:9, 10) için “O’nun yüce gücüne dayanarak” (Kol. 1:11) bizzat dua etmiştir.