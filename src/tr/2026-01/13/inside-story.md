---
title:  İman Hayati
date:   27/03/2026
---

### Çalınan Bir Kutsal Kitap Bir Kilise Kurdu

_Yazan: David Fletcher_

2021 yılında Papua Yeni Gine’de beş köy arasında kabile çatışması çıktı. Kemefa’daki köylerden birinde birçok ev yakıldı ve eşyalar yağmalandı. En az 16 kişi öldürüldü.

Çatışmalar sırasında bir savaşçı Kemefa Yedinci Gün Adventist Kilisesi’ne girerek bir Kutsal Kitap çaldı. Savaşçı Abuni Ane, kitabı memleketi Orege’ye götürdü.

Çatışmalar sona erdikten sonra Abuni, çalınan Kutsal Kitap’ı okumaya başladı. Okurken yüreği etkilendi.

Aylar geçti ve bir Adventist pastör, Abuni’nin köyünü ziyaret etti. Abuni, çalınan Kutsal Kitap’ı çıkarıp pastör Dicks Neheza’ya olanları anlattı. Pişmanlığını dile getirerek tövbe etmek ve hayatını Tanrı’ya adamak istediğini söyledi.

Pastör ve Abuni, Orege’de bir ev kilisesi kurdular ve kısa süre sonra Abuni vaftiz olmaya karar verdi.

Vaftiz töreninde Abuni, Kutsal Kitap’ı çaldığı Kemefa kilisesindeki cemaat üyeleriyle hikayesini paylaştı. Onlardan af diledi ve Kutsal Kitap’ı kilisenin ihtiyar heyetine teslim etti.

Kilise adına konuşan ihtiyar, Abuni’yi affetti ve Kutsal Kitap’ı saklamasını istedi. Ayrıca Abuni’ye bir kilise ilahi kitabı hediye etti. İhtiyar, onu Kutsal Kitap okumaya, Tanrı’ya övgüler söylemeye ve Orege’de bir kilise kurmaya teşvik etti.

Abuni hemen işe koyuldu. Ertesi gün, iki arkadaşıyla birlikte yarı kalıcı bir kilise binası için kereste toplamak üzere ormana gittiler. Pastör Neheza marangozluk aletleri getirdi. O gün Orege’de üç kurucu üyesi olan bir kilise grubu açıldı.

O zamandan beri kilise, 2024’teki “PNG for Christ” müjdecilik toplantılarında vaftiz edilen sekiz kişi de dâhil olmak üzere 18 üyeye ulaştı.

Pastör Neheza, kabile kavgaları ve çalınan bir Kutsal Kitap’ın bir kiliseyle sonuçlanmasına şaşırdı. İlk yapının artık çok küçük olduğunu ve daha büyük, kalıcı bir bina inşa etme planlarının olduğunu söyledi.

_Haftalık hizmet bağışlarınız, Papua Yeni Gine’de ve dünya genelinde kilise kurma çalışmalarını destekliyor. Bu çeyreğin On Üçüncü Şabat Sunusu, Papua Yeni Gine’yi de kapsayan Güney Pasifik Bölgesi’ne gidecek. Bu Şabat günü yaptığınız cömert bağış için teşekkür ederiz._