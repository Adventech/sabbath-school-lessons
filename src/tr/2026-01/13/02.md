---
title:  Müjde’nin Yayılmasıyla İlgili Dersler
date:   22/03/2026
---

Pavlus’tan müjdenin yayılmasıyla ilgili çok şey öğreniyoruz. Seyahatlerinde tahminen 21.500 kilometre yol kat etti. Bu hayret verici, çünkü seyahatlerinin çoğunu yaya olarak yapmıştı ve bazı zamanlar da tutuklu kalmıştı.

Pavlus Korint ve Efes gibi ticaret merkezlerinde hatırı sayılır bir zaman geçirdi ve buradan da mesajını iç bölgelerdeki kentlere yaydı. Ayrıca, oradaki yeni imanlıları güçlendirmek ve cesaretlendirmek için kendi kurduğu bu kiliselere geri döndü. Kiliseleri şahsen ziyaret edemediği zamanlarda mektuplar gönderdi. Böylelikle imanlılar onun kendilerini hatırladığını ve önemsediğini biliyorlardı.

`Koloseliler 4:7-9 ayetlerini okuyun; Efesliler 6:21 ayetiyle karşılaştırın. Tihikos nasıl tanımlanıyor ve Pavlus onu ve Onisimos’u Kolose’ye göndermek için hangi gerekçeleri öne sürüyor?`

Bazı şeylerin yazılı olarak değil de sözlü olarak bildirilmesi daha iyidir. Bu iki adamın Koloseliler’e hangi haberleri ilettiklerini öğrenmek ilginç olurdu. Pavlus’un bu haberlerin onların yüreklerine cesaret vereceğini söylediğine bakılırsa (Kol. 4:7-9), söyleyecekleri muhtemelen Pavlus’un zindandaki durumuyla ilgili ayrıntıları da içeriyordu. Her durumda, bu tür bir haberleşme, imanlıları birbirine bağlayan kişisel bağları sürdürmenin bir yöntemi olarak da önemliydi.

Adı “talihli” anlamına gelen Tihikos’un güvenilir bir elçi olduğu açıktır. “güvenilir bir hizmetkâr” ve “emektaşım” diye tanımlanan Tihikos, Pavlus’un Yeruşalim’deki yardıma muhtaç imanlılar için topladığı bağışlarla çıktığı yolculukta kendisine eşlik etmek üzere Asya’dan seçtiği iki kişiden biriydi (Elç. 20:4). Pavlus’un Roma’daki ikinci tutukluluğu sırasında da onunla birlikteydi ve bu dönemde oradaki çalışmaları güçlendirmek üzere Efes’e gönderilmişti (2Ti. 4:12). Pavlus onu Girit’teki Titus’a göndermeyi de düşünmüştü (Titus 3:12). Ona eşlik eden kişi ise, Pavlus’un Roma’da ihtida etmesini sağladığı (1. Ders’e bakın) ve “güvenilir ” diye tanımladığı Onisimos’tu.

Pavlus’un Kolose’deki imanlıların durumları hakkında da bilgi edinmek istediği anlaşılıyor. Tihikos’un bizzat kendisi olmasa bile, bir başkası tarafından kendisine haber gönderilmesi zor olmazdı. Bu, Pavlus’un kiliseyi şahsen ziyaret etmemiş olsa bile, oradaki imanlılara olan sevgi ve ilgisini ve başkalarına ulaşabilmeleri için onları imanda nasıl güçlendirdiğini ifade etmesinin bir başka yoluydu.

`Pavlus’un mektuplarındaki bu kişisel öğeler sadece onun insanlığını göstermekle kalmayıp, hizmetinin geçerliliğini küçük bir şekilde nasıl onaylıyor?`