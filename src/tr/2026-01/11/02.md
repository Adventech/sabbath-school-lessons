---
title:  Göksel Düşünceli Olmak
date:   08/03/2026
---

`Koloseliler 3:1-4 ayetlerini okuyun. Pavlus göksel değerlere sahip olmamız için hangi koşulların gerekli olduğunu belirtiyor? Sizce bu ne anlama geliyor?`

Bir dağın tepesinden, etrafınızdaki uçsuz bucaksız manzarayı seyretmek mümkündür. Çok eski zamanlardan beri dağlar Tanrı’yla daha yakın bir deneyim yaşamak isteyenlerin uğrak yeri olmuştur (bkz. Mez. 121:1, 2). Ziggurat adı verilen insan yapımı tepeler bile putperestler tarafından benzer bir amaçla, yani tanrılarla buluşmak için inşa edilmiştir. İlginçtir ki, Avram’dan terk etmesi istenen Ur kentinde kilometrelerce öteden görülebilen çok büyük bir ziggurat vardı. Ancak kişinin yüksekliğini değiştirmesi hiçbir zaman onu ruhani anlamda göğe yaklaştırmayacaktır. İnsan çabaları bunu asla başaramaz.

Bunun yerine, sadece Mesih’le birlikte ölüp O’nunla birlikte dirildiğimiz (mecazi olarak vaftizle tasvir edilen [Kol. 2:12, 13]) bir lütuf mucizesi aracılığıyla göğe yaklaşmak mümkündür.

Koloseliler 3. bölümün başından itibaren yukarıda olanın, yani gökte olanın tekrar tekrar vurgulandığına dikkat edin: “gökteki değerler”, “Mesih orada”, “Mesih’le birlikte Tanrı’da”, “O’nunla birlikte yücelmiş olarak” (Kol. 3:1-4).

Kuşkusuz, Hristiyan yaşamında açıklanmaya muhtaç pek çok şey bulunmaktadır. Görünüşe göre aynı kişi olan ve böyle bir ölüm kalım deneyimi yaşamamış olan bir kişi nasıl gerçekten “ölür” ve “dirilir”? Kutsal Ruh’un etkisinde olmadığında, doğal akla mantıklı gelmeyen çok şey bulunmaktadır. Ancak ruhsal düşünceye sahip olanlar açısından, Tanrı’nın vaat ettiği yeni yüreği kabul ettikleri için, günahın ölümü ve Mesih’le birlikte dirilmek hakiki gerçeklerdir. İlahinin de belirttiği gibi: “Bana O’nun yaşadığını nasıl bildiğimi soruyorsun? O benim kalbimde yaşıyor.”

Bununla birlikte, Pavlus bu buyrukları ruhsal yaşamın sürekli yenilenmesi gerektiği için vermektedir (bkz. 2Ko. 4:16). Gerçekten de düşebilir ve kaybolabiliriz! Ve bu yaşamda ayartılmaktan asla tamamen güvende olamayız.

Bu nedenle, her gün “gökteki değerlerin ardından” (Kol. 3:1) gitmeyi seçmeliyiz. Ebedi yaşamımız güvenli bir şekilde “Mesih’le birlikte Tanrı’da saklıdır” (Kol. 3:3), ancak bu yaşamın dışarıya vurumu saklı olmaktan başka bir şey olmalıdır.

`Düşünceleriniz nerede: genellikle yukarıda mı yoksa aşağıda mı? Eğer ikincisiyse, düşüncelerinizin yönünü nasıl değiştirirsiniz?`