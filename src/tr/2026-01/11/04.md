---
title:  Eksiksiz Bilgiye Erişmek
date:   10/03/2026
---

`Koloseliler 3:6-11 ayetlerini okuyun. Pavlus bu düşünce silsilesini nasıl sürdürüyor?`

Koloseliler 3:8 ayetinin ilk sözcükleri ölümden yaşama çarpıcı ve belirleyici geçişi işaret ediyor: “Ama şimdi”. Grekçe’de “şimdi” sözcüğü belirgindir. Şimdi, yani Mesih’le birlikte dirildiğiniz ve gökteki değerlerin ardından gittiğiniz için, şimdiki yaşamınız eski yaşamınızla belirgin bir karşıtlık göstermelidir. “Bedenin dünyasal eğilimlerini” (Kol. 3:5) öldürdükten sonra, “şimdi öfke, kızgınlık, kötü niyet dahil, hepsini üzerinizden sıyırıp” atmalısınız (Kol. 3:8).

Tanrı’nın günah karşısındaki adil tepkisini (dün değinilmişti) İsa’nın tepkisi gibi (Mar 3:5, Va. 6:16), öfke de gazap da tanımlayabilir. Oysa bize tavsiye edilen şudur: “Herkes dinlemekte çabuk, konuşmakta yavaş, öfkelenmekte de yavaş olsun. Çünkü insanın öfkesi Tanrı’nın istediği doğruluğu sağlamaz” (Yak. 1:19, 20).Kötülük başkasının başına felaket gelmesini ister. İftira karalamak için tasarlanmıştır. Pavlus ayrıca hakaret ve müstehcenlik içeren sözleri de kınıyor. Son olarak, birbirinize yalan söylemek yasaklanıyor (Lev. 19:11, 18 ile karşılaştırın), “çünkü eski yaradılışı kötü alışkanlıklarıyla birlikte üzerinizden çıkarıp attınız” (Kol. 3:9).

`Pavlus yeni yaratılışa karşıt olarak eski yaratılış kavramıyla ne kastediyor? Romalılar 6:6 ve Efesliler 4:22-24 ayetlerine bakın.`

Pavlus’un eskiden yeniye bu dönüşüm için kullandığı fiiller, eski kirli giysileri çıkarıp yeni beyaz giysiler giymek anlamında kullanılmıştır (Zek. 3:4 ile karşılaştırın). Benzer bir eski/yeni ayrımı, sırasıyla yasanın dışsal harfleriyle ve Ruh tarafından yüreğe yazılan yasayla karakterize edilen eski ve yeni antlaşmalarla ilgili olarak da yapılmıştır (2Ko. 3:4-18).

Bu mecazlar Pavlus’un “yeni yaratık” (2Ko. 5:17) olarak adlandırdığı dönüşüm ve onun etkilerini tanımlıyor. “Görünmez Tanrı’nın görünümü” (Kol. 1:15) “olmak üzere yenilenen yeni yaradılışı giyindiniz” (Kol. 3:10). O’nun Sözü aracılığıyla Mesih hakkında bilgi edinmek bizi “yücelik üstüne yücelikle O’na benzer olmak üzere” dönüştürüyor (2Ko. 3:18). Bu bizi tüm ırksal, coğrafi ve toplumsal sınırların üzerine yerleştiriyor (Kol. 3:11), çünkü bizler daha yüce bir krallığın vatandaşlarıyız.