---
title:  Yeni Yaşamın Niteliği
date:   11/03/2026
---

Mesih’e geldiğimizde ortadan kaldırılan ve bir kenara itilen kötü alışkanlıkları ve olumsuz nitelikleri tanımladıktan sonra Pavlus, karanlıktan ışığa geçmek gibi olumlu bir konuya geçiyor.

`Koloseliler 3:12-14 ayetlerini okuyun. İmanlılar nasıl tanımlanıyor ve sizce bunun “giyinmeleri” gereken niteliklerle ilişkisi nedir?`

Tanrı tarafından O’nun öz halkı olmaya ve O’nun karakterini yansıtmaya çağrılan İsrail gibi, İsa’ya inananlar da Tanrı’nın “seçilmişleri” (Kol. 3:12), O’nun seçtikleridir. Ancak herkes bu davete uygun yaşayamaz. İsa’nın dediği gibi, “çağrılanlar çok, ama seçilenler azdır” (Mat. 22:14, Mat. 24:22, 24, 31 ile karşılaştırın). Pavlus’un seçilmişlere yaptığı göndermeler de benzer bir anlam taşımaktadır (Rom. 8:33, 2Ti. 2:10). Ayrıca, İsrail gibi, imanlılar da Tanrı tarafından sevilmektedir ve kutsaldır (Yas. 7:6-8). Bu ayrıcalık beraberinde önemli bir sorumluluğu da getirmektedir: “Sizi karanlıktan şaşılası ışığına çağıran Tanrı’nın erdemlerini duyurmak” (1Pe. 2:9). Ve bunu şu andaki yaşam tarzımızla yapıyoruz.

Pavlus’un sözünü ettiği sekiz nitelik oldukça zengin bir listedir! “sevecenliği, iyiliği, alçakgönüllülüğü, sabrı, yumuşaklığı giyinin. Birbirinize hoşgörülü davranın... birbirinizi bağışlayın. Bunların hepsinin üzerine... sevgiyi giyinin” (Kol. 3:12-14). Bunlar yalnızca Mesih’le birlik olmuş bir yürekten kaynaklanabilir, çünkü O’nun karakterini ve bize nasıl davrandığını tanımlamaktadırlar. “Rab’bin sizi bağışladığı gibi” siz de başkalarını bağışlamalısınız (Kol. 3:13). Sevgi “yetkin birliğin bağı[dır]” (Kol. 3:14), çünkü bizi O’na bağlayan ve başkalarını gerçekten sevmemizi sağlayan O’nun bize olan sevgisidir (1Yu. 4:11, 12).

Bu nitelikler ilişkilerimizi iki şekilde etkilemektedir. Birincisi, başkalarını sevmek, onlara iyilik yapmak, hoşgörü göstermek ve onları bağışlamak bizi ve diğer insanları bereketler. Başkalarını sevmek ve bereketlemek tatmin edicidir. İnsanlar normal olarak bize aynı şekilde karşılık verirler ve biz de Tanrı’nın iyiliğini ve bağışlamasını almaya devam ederiz (Mat. 5:7, Mat. 6:14). İkincisi ve daha önemlisi, Tanrı’yı yüceltir ve diğer insanları İsa’ya iman etmeye ve O’nun ardından gitmeye teşvik edebilir, çünkü ilahi lütfun gücünü gösterir. “İnsan ruhunu çevreleyen hiçbir etki kaynağı, özverili bir yaşamın etkisi kadar güçlü değildir. Müjdenin lehine en güçlü kanıt, seven ve sevilen bir Hristiyandır.”—Ellen G. White, Şifa Hizmeti, s. 470.

`Diğer insanlara, özellikle de size kaba davrananlara davranış biçiminizle İsa’yı ne kadar iyi temsil ediyorsunuz?`