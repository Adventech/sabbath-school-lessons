---
title:  Yeni Hayatı Yaşamak
date:   12/03/2026
---

Pavlus’un kilisenin esenliği ve uyumu konusundaki kaygısı Koloseliler 3. bölümün son ayetlerinde açıkça görülmektedir. Tanrı’nın esenliğini daha önce ayrıntılı olarak incelemiştik (bkz. 7. Ders). Pax Romana’dan farklı olarak, pax Christi dışarıdan dayatılan bir esenlik değil, bizi içimizden yöneten bir esenliktir. Bu da ancak Mesih hayatımızın kontrolünde olduğunda gerçekleşebilir.

`Koloseliler 3:16, 17 ayetlerini okuyun. Mesih’in yönetimde olmasını sağlayan şey nedir ve müziğin tüm bunlardaki işlevi nedir?`

Kullanılan ifadeler çok açıklayıcı. Mesih’in sözünün içimizde yuva kurmasını resmediyor. Bu, Tanrı’nın bilgeliğini dinlemek ve ondan öğrenmek için Kutsal Kitap’ı dikkatle okuduğumuzda gerçekleşmektedir. Anlaşılan, Grekçe metin biraz muğlak olsa da, müzik birbirimize öğretmek, öğüt vermekte önemli bir işleve sahiptir (Kol. 3:16).

Fakat herhangi bir müzik değil. Pavlus hem burada hem de Efesliler 5:19 ayetinde çok özel bir ifade kullanıyor: “mezmurlar, ilahiler, ruhsal ezgiler.”

Emin olamasak da, burada Eski Ahit’in mevcut mezmurlar derlemesiyle Yeni Ahit’in giderek büyüyen ilahiler derlemesi arasında bir ayrım yapılıyor gibi görünüyor. “Ruhsal ezgiler” ruhsal yaşamla ya da kilisenin yaşamıyla ilgili her türlü şükran ilahisi için kullanılan daha genel bir ifade olabilir. İlahilerin sözleri gerçeği öğretme ve bir Hristiyan’ın yeni yaşamını yaşaması konusunda eğitim verme araçlarıdır. Son birkaç yüzyılın birçok ünlü ilahisi, bizi kolaylıkla dibe sürükleyen bu dünyada çok ihtiyaç duyduğumuz umut ve güvence mesajlarını güçlü bir şekilde dile getirmektedir.

Müziğin etkisi çok güçlüdür. Davut’un çaldığı lir Kral Saul üzerinde yatıştırıcı bir etkiye sahip olmuştu (1Sa. 16:23). Ancak Davut ona rakip olunca, Saul’un öfkesi ve kızgınlığı artmıştı (1Sa. 18:10, 11). Sakin klasik müziğin kaygıyı azalttığı, beynin işlevlerini en iyi hale getirdiği, rahatlamayı artırdığı, ağrıya yardımcı olduğu ve sosyalleşmeyi artırdığı bilimsel olarak kanıtlanmıştır.

Aramızda müziğin, iyi ya da kötü, duygularımız ve düşüncelerimiz üzerindeki güçlü etkisini bizzat görmemiş olan var mı? Müzik –doğru müzik– ruhsal açıdan canlandırıcı olabilir.

`Bize ne yaparsak yapalım, “her şeyi Rab İsa’nın adıyla” yapmamız söylenmiştir (Kol. 3:17). Bunu gerçekten yaptığınızı söyleyebilir misiniz? Eğer yapmıyorsanız, nasıl değiştirebilirsiniz; yani, Rab’bin adıyla yapamıyorsanız neyi yapmayı bırakmalısınız?`