---
title:  Ek Çalışma
date:   13/03/2026
---

“Allah’ın Ruhu zihni ve kalbi denetim altında tuttuğunda, ihtida eden can yeni bir ilahi söylemeye başlar; zira kendi deneyiminde Allah’ın vaadinin yerine geldiğinin, suçunun bağışlandığının ve günahının üzerinin örtüldüğünün farkına varır. İlahî yasayı çiğnediğinden ötürü Allah’a tövbe ve insanın aklanması için ölen Mesih’e iman etmiştir. ‘İmanla aklandığı[na] göre, Rabbimiz İsa Mesih sayesinde Tanrı’yla barışmış o[lur]” (Romalılar 5:1).

“Fakat Hristiyan, bu deneyimin kendisine ait olmasından ötürü, kendisi için gerçekleştirilenden tatmin olarak, kollarını kavuşturup beklememelidir. Ruhsal krallığa girmeye karar vermiş olan kişi, yenilenmemiş nitelikteki tüm güçlerin ve tutkuların, karanlığın krallığının kuvvetleri tarafından desteklenerek kendisine cephe aldıklarını görecektir. Her gün adanmışlığını yenilemeli, her gün kötülüğe karşı savaş vermelidir. Eski alışkanlıklar, kötülük yapmaya olan kalıtsal eğilimler denetimi ele geçirmek için savaşacaklardır, ve bunlara karşı her zaman tetikte olarak, zafer için Mesih’in gücüyle gayret etmelidir. . . .

“Daha yüce, daha pak ve daha asil bir yaşam en büyük ihtiyacımızdır. Dünya düşüncelerimizin çok fazla bir kısmını, göğün krallığı ise çok az bir kısmını meşgul etmektedir.

“Allah’ın kendisi için koyduğu ideale ulaşma çabalarında, Hristiyan hiçbir şeyden umudunu kesmemelidir. Mesih’in gücüyle verilecek olan ahlâki ve ruhsal mükemmellik herkese vaat edilmiştir. İsa güç kaynağı, hayat pınarıdır . . . O, bizim adımıza göğün her şeye gücü yeten aracılarını harekete geçirir. Her adımda O’nun yaşayan gücüne dokunuruz.”—Ellen G. White, Elçilerin İşleri, 440-442.

**Tartışma Soruları:**

`“İmanla aklandığınız” vaadiyle ilgili kendi tecrübeniz ne oldu? Bu harika vaat yaşamınızı nasıl değiştirdi? Bu vaat aynı zamanda “Mesih’le birlikte diriltildiğiniz” düşüncesiyle nasıl bağlantılıdır?`

`Gökteki değerlerin ardından gitmek sizin için ne anlama geliyor? Bu, dünyaya ait iyilikler yapmaktan daha mı önemli? Denge nerede?`

`Yaşamınızın diğer insanlar üzerinde ne tür bir etkisi olduğunu düşünün. Bunu bireysel etkimiz bağlamında düşünme eğiliminde olsak da, bir kilise olarak etkimiz konusuna ne demeli? Yerel kiliseniz yerel toplumunuzu nasıl etkiliyor?`

`Koloseliler 3:11 ayetini okuyun. Bu bize Mesih’te sahip olmamız gereken birlik hakkında ne söylemeli?`