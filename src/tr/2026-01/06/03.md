---
title:  Pavlus’un Geçmiş Yaşamı
date:   02/02/2026
---

Pavlus’un Filipililer 3. bölümde yaptığı gibi, Hristiyan mühtedilerin yaşamlarını İsa’yı kabul etmeden önceki ve sonraki halleriyle değerlendirmeleri yaygın bir adettir. Bununla birlikte, haklı ya da haksız olarak, bazen Hristiyan olmayanlardan “iyi insanlar” olarak söz ederiz ve en azından dünyanın ölçütlerine göre, birçoğu gerçekten de öyledir. Buna karşın, Tanrı’nın standartlarına göre hiç kimse, hatta Hristiyanlar bile iyi değildir.

`Filipililer 3:4-6 ayetlerinde Pavlus yaşamında bir zamanlar gurur duyduğu birçok şeye işaret ediyor. Bunlar nelerdir? Siz kendi yaşamınızdaki (geçmişteki ve şimdiki) “iyi” şeyleri nasıl tanımlıyorsunuz?`

Pavlus, sahte öğretiler yayan imanlı Yahudiler ile kurtuluşları için bütünüyle Mesih’e güvenen ve sünnet gibi yalnızca insani işlere bel bağlamayan sünnetsiz imanlılar arasında üstü kapalı bir karşıtlık kuruyor (bkz. İbr. 6:1, İbr. 9:14; Rom. 2:25-29 ile karşılaştırın). Pavlus’un geçmiş yaşamı ve soyu Yahudi kardeşleri için oldukça etkileyici olsa da, bunların hiçbiri onun kurtuluşuna katkıda bulunmamıştı. Aslında kurtuluşuna engel olmuşlardı, çünkü bir süreliğine Mesih’e ihtiyaç duyduğunu görmesini engellemişlerdi.

Pavlus sadece sünnetli değildi, o “sekiz günlükken sünnet” olmuştu, yani doğuştan İsrailliydi ve antlaşma halkından olduğu için sekiz günlükken sünnet edilmişti. Dahası, toprakları İsrail’in en önemli kentlerinden bazılarını kapsayan Benyamin oymağından geliyordu. Pavlus sadece İbranice bilmekle kalmamıştı, Yaşlı Gamaliel’in öğrencisi (Elç 22:3, Elç 26:4, 5) ve bir Ferisi olarak, en azından geleneğe göre, yasa ve yasanın nasıl uygulanacağı konusunda bilgi sahibiydi.

Pavlus yasa konusunda o kadar hevesliydi ki, kiliseyi yasanın emrettiğini sandığı Yahudi yaşam tarzına tehdit olarak gördüğü için ona zulmetmişti. İlginçtir ki, Pavlus insan ürünü olan “doğruluk” bakımından “suçsuz” olsa da, yasanın aslında hayal edebileceğinden çok daha kapsamlı ve zorlu olduğunu ve Mesih olmadan yasanın karşısında suçlu olarak bulunduğunu fark etmişti.

`Romalılar 7:7-12 ile Matta 5:21, 22, 27, 28 ayetlerini karşılaştırın. Hem İsa hem de Pavlus yasa hakkında hangi önemli noktaya değiniyor ve neden doğruluğun tek kaynağı yasa değil de “Mesih’e iman etmek[tir]” (Flp. 3:9)? Bir de şu açıdan bakın: Yasayı, en azından İsa’nın yapmamız gerektiğini söylediği biçimde, ne kadar iyi uyguluyorsunuz?`