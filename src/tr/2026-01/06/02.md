---
title:  Rab’de Sevinmek
date:   01/02/2026
---

`Filipililer 3:1-3 ayetlerini okuyun. Pavlus burada hangi olumlu ve olumsuz şeyleri dile getiriyor ve bunlar birbirleriyle nasıl ilişkilidir? İmanlıları nasıl tanımlıyor?`

Pavlus çok olumlu bir tonda başlıyor ve neredeyse mektubunu bitiriyormuş gibi görünüyor. Fakat daha bitirmiş değil. Mektubun ana konularından birine geri dönüyor: Rab’de sevinmek. Ve burada bunun için bir dizi neden sıralıyor. En önemlisi, Mesih’te sevinmeli ve kendimize değil O’na güvenmeliyiz: “Mesih İsa’yla övünen, insansal özelliklere güvenmeyen bizleriz” (Flp. 3:3). Aramızda kimler şu ya da bu şekilde insansal özelliklere güvenmemeyi zor yoldan öğrendi?

“Sakının” şeklindeki güçlü uyarı (iki kez) Kutsal Yazı’da başka hiçbir yerde bulunmamaktadır. Öyle anlaşılıyor ki, Filipililer Pavlus’un hangi tehlikeden söz ettiğini çok iyi biliyorlardı. Bu uyarı iki ayrı sorundan ziyade, iki farklı şekilde tanımlanan bir grup sahte öğretmenden bahsediyor gibi görünüyor.

İsrail’de kötüler ya da dinsizler bazen “köpek” olarak adlandırılırdı (Flp. 3:2; Mez. 22:16; Yşa. 56:10; Mat. 7:6; 2Pe. 2:21, 22 ile karşılaştırın). Sahte öğretmenler de yerinde bir ifadeyle “Kötülük yapan o adamlar” şeklinde tanımlanabilir. Onlardan “sünnet bağnazları” (Flp. 3:2) ya da “beden kesenler” (TC) diye söz edilmesi, Elçisel Konsey’in kararına (bkz. Elçilerin İşleri 15. bölüm) aykırı olarak, Galatya’da ve diğer bölgelerde diğer uluslardan olan imanlılara sünneti dayatmaya çalıştıklarını gösteriyor.

İlginç bir şekilde, sahte öğretilerin yayılması da dahil olmak üzere ruhsal güçlüklere karşı tek çözümün Rab’de sevinmek olduğu görülmektedir (Flp. 3:1; Flp. 4:4 ile karşılaştırın).

_Sevindiğimiz_ her şey bize mutluluk getirir (Türkçe’de olduğu gibi, bu kavramları ifade eden iki Grekçe sözcük birbiriyle ilişkilidir). Tanrı sevinçli olmamızı istiyor ve O’nun Sözü gerçek mutluluk ve kalıcı sevinç için bir tür kullanım kılavuzudur. Bunlar arasında, Tanrı’nın merhametini kabul etmek (Mez. 31:7); O’na sığınmak (Mez. 5:11); Sağladığı kurtuluşun bereketlerini almak (Mez. 9:14); Tanrı’nın yasasını yaşam biçimimiz olarak benimsemek (Mez. 19:14), Sebt günü dahil (Yşa. 58:13, 14) ; O’nun Sözü’ne inanmak (Mez. 119:162) ve Tanrı yolunda çocuklar yetiştirmek (Özd. 23:24, 25) bulunmaktadır.

`Şu anda işler ne kadar iyi gidiyor olursa olsun, hayat hepimiz için çok zor olabilir. Ancak şu anda işler iyi gitmiyor olsa bile, hangi şeylere sevinebilirsiniz ve sevinmelisiniz? Sizi bunuyapmaktan alıkoyan nedir?`