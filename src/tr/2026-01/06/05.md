---
title:  Mesih’in İmanı
date:   04/02/2026
---

Pavlus’un esas vurgusu gözden kaçırılmamalıdır. Şam yolunda harika bir değişim yaşadı; eski, yasaya dayanan yaşantısını Mesih’in bizzat Kendisinin varlığıyla değiştirdi –“Öyle ki, Mesih’i kazanayım ve... Mesih’te bulunayım” (Flp. 3:8, 9).

`“O’nda”, yani Mesih’te bulunmak ilginç bir ifade. Efesliler 1:4, 2. Korintliler 5:21, Koloseliler 2:9 ve Galatyalılar 2:20 ayetlerini okuyun. Bu ayetlere dayanarak, Pavlus’un bu ifadeyle ne demek istediğini düşünüyorsunuz?`

Pavlus’un Mesih’te bulunmaktan söz etmesi çok tartışılan bir konudur. Şaşırtıcı olmayan bir şekilde, belki de bunun en iyi açıklaması Pavlus’un kendisinden gelmiştir: “Zaman dolunca gerçekleştireceği bu tasarıya göre, yerdeki ve gökteki her şeyi Mesih’te birleştirecek”(Ef. 1:10). Başından beri Tanrı’nın amacı buydu. Ve Pavlus bunun nasıl gerçekleştiğini açıkça ortaya koyuyor: “Tanrı sayesinde Mesih İsa’dasınız. O bizim için tanrısal bilgelik, doğruluk, kutsallık ve kurtuluş oldu” (1Ko. 1:30).

“Mesih’te” bulunmak, kurtuluş tasarısının kapsadığı her şeyi, ruhsal aklımızın doğuşundan (bilgelik), imanla aklanmaya (doğruluk), göğe hazırlanmaya (kutsanma) ve son olarak İkinci Geliş’te yüceltilmeye (kurtuluş) kadar her şeyi içine almaktadır. Kurtuluş baştan sona Mesih’in işidir –bizim içindir ve bizim içimizdedir. Yani, Mesih’i kazanarak ihtiyacımız olan her şeye sahip olmaktayız.

`Filipililer 3:9 ayetini okuyun. Pavlus hangi iki şeyi karşılaştırıyor ve bu karşıtlığı daima hatırlamak neden önemlidir?`

Pavlus’un farkına vardığı gibi, insanın “kişisel doğruluğa” sahip olması gerçek doğruluk değildir çünkü Yasa yaşam veremez (bkz. Gal. 3:21, 22); bunu sadece iman aracılığıyla Mesih yapabilir. Ve bu herhangi bir iman da değildir. Sonuçta Cinler bile buna inanıyor ve titriyorlar (Yak. 2:19). Kurtaran tek iman Mesih’in imanıdır. Yalnızca O’nun imanı eksiksiz itaat etmiştir ve itaat edebilir. (İman için kullanılan Grekçe sözcük, pistis, aynı zamanda sadakat anlamına da gelmektedir) Dolayısıyla, eğer biz Mesih’te bulunuyorsak ve O da bizde yaşıyorsa (Gal. 2:20), o zaman O’na imanımız aracılığıyla, O’nun imanıyla yaşarız.