---
title:  Tek Bir Şey-Mesih’i Tanımak
date:   05/02/2026
---

`Filipililer 3:10-16 ayetlerini okuyun. Pavlus’un bu ayetlerde değindiği temel noktalardan bazıları nelerdir?`

Şüphesiz Mesih’i tanımaktan daha önemli bir şey yoktur, bu da sonunda O’nun bizi tanıyacağını ve Baba’nın önünde bizi kabul edeceğini güvence altına almaktadır (bkz. Mat. 7:21-23; Mat. 10:32, 33). O’nu nasıl tanırız? Yazılı Sözü aracılığıyla –onu okuyarak ve uygulayarak. O’nu öğrencileri gibi birebir tanıyamayız. Ancak ilginçtir ki, bu duruma rağmen, öğrenciler O’nun sözlerini anlamayı başaramadılar ve Kutsal Ruh’un bize yol göstermesine olan ihtiyacımızı vurguladılar (bkz. Yu. 16:13). O’nu ne kadar çok tanırsak, O’na o kadar yaklaşırız, çünkü bizi “yeni bir yaşam[a]” (Rom. 6:4) yükselten “dirilişinin gücünü” (Flp. 3:10) tecrübe ederiz.

İsa’ya yaklaşmamızın bir başka yolu da “O’nun acılarına ortak” (Flp. 3:10) olmaktır. Karşılaşılan her deneme, katlanılan her zorlu tecrübe, İsa’nın bizim için neler çektiğini daha iyi anlamamıza ve takdir etmemize, ayrıca O’nu ve O’nun isteğini daha net bir şekilde kavramamıza yardımcı olur.

Yaklaşmamızın üçüncü bir yolu da “hedefe doğru” (Flp. 3:14) koşmaktır. Bu hedef nedir? Yeni Antlaşma’da sadece burada kullanılan bir sözcüğün tercümesidir (skopos). Bir yarışın bitiş çizgisini ve kazanana verilen ödülü ifade eder. Pavlus bunu “Tanrı’nın Mesih İsa aracılığıyla yaptığı göksel çağrıda öngörülen ödül” (Flp. 3:14) diye adlandırıyor. Tıpkı Mesih’in ölümü ve dirilişi aracılığıyla göğe yükselmiş olması gibi, Tanrı da bizi aynı göksel ödülü –ebedi yaşamı– almaya davet ediyor.

Açıkçası, henüz buna erişmiş değiliz. O, “zavallı bedenlerimizi değiştirip kendi yüce bedenine benzer hale” (Flp. 3:21) getirene kadar, tam anlamıyla yetkinleşmiş olmayacağız. Ancak O’nu tanıyarak ve her gün O’nun varlığını yaşamlarımıza davet ederek, şu anda mümkün olan her şekilde İsa gibi olma hedefine doğru ilerliyoruz. Pavlus’un da üzerinde durduğu tek şey budur. Tıpkı bir yarışta koşar gibi (bkz. 1Ko. 9:24-27), nerede olduğumuza ya da arkamızdan kimin geldiğine aldırmıyoruz. Tek odağımız önümüzde uzanan şeyler –bizi bekleyen göksel ödül. Buradaki tasvir çok canlı: bir koşucunun tümüyle hedefe odaklanması, tüm kaslarını zorlaması ve bitiş çizgisine ulaşmak için öne doğru uzanması.

`Rab’le olan yürüyüşünüzde geriye, en azından günahlarınıza ve başarısızlıklarınıza bakmamak, tersine şu anda Mesih’te size vaat edilenlere bakmak neden çok önemlidir?`