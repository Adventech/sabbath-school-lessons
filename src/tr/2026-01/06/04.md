---
title:  Önemli Olan Şeyler
date:   03/02/2026
---

Dünkü dersimizde de belirttiğimiz gibi, önceleri Pavlus’u gururlandıran şeyler aslında imana engeldi, çünkü Mesih’e olan ihtiyacını görmesini engelliyorlardı. Pavlus imandan önceki ruhsal hesap defterini tanımlarken ticaret, kazanç ve kayıp kavramlarını kullanıyor. Her ne kadar üzerinde düşünmekten pek hoşlanmasak da, her insanın bir “ruhsal hesap defteri” bulunmaktadır. Önceleri Pavlus’un defteri, İsa tarafından öğretilen Kutsal Kitap değerleriyle değil, o zamanın Yahudi değerleriyle ölçülüyordu.

İhtida ettikten sonra, ruhsal defteri çok farklı görünmeye başladı, çünkü değerler ölçeği çarpıcı bir şekilde Yahudiliğin “değerlerinden,” “göğün değerlerine” doğru değişti.

“Gökten inmiş olan Kişi gökten söz edebilir ve üzerine kendi resmini ve damgasını vurduğu göksel akçeyi oluşturan şeyleri doğru bir şekilde sunabilir. O, yozlaşmadan kurtarmak ve tahtında kendisinin yanında bir yere yükseltmek için geldiği kişilerin içinde bulundukları tehlikeyi biliyor. Yararsız ve tehlikeli şeylere sevgi göstermelerinin tehlikelerine işaret ediyor. Zihnimizi dünyevi olandan göksel olana çekmeye çalışıyor ki, zamanımızı, yeteneklerimizi ve imkânlarımızı tümüyle boş olan şeylere harcamayalım.”—Ellen G. White, The Advent Review and Sabbath Herald, 1 Temmuz 1890.

Birinci yüzyıl Yahudiliğinde Pavlus hızla yükselen bir yıldızdı, ta ki Şam yolunda göğe yükseltilmiş İsa’yı görüp gözleri kör olana (Elçilerin İşleri 9. bölüm), ruhsal görme yetisi düzeltilene ve net bir şekilde görmeye başlayana kadar.

`Yuhanna 9. bölümde kör olan ancak daha sonra İsa’yı açıkça gören başka bir adamın öyküsü anlatılmaktadır. İsa, “Görmeyenler görsün, görenler kör olsun diye yargıçlık etmek üzere bu dünyaya geldim” dedi (Yu. 9:39). Bu ilkeyi kendi yaşamınıza nasıl uygulayabilirsiniz?`

Gökteki ve yeni yeryüzündeki sonsuz yaşamdan daha değerli ne olabilir? Ancak dünyanın değerleri pek çok kişiyi bu gerçeğe karşı körleştirmektedir. Burada değer verilen şeyler (bkz. Mat. 13:22; Luka 4:5, 6; 1Yu. 2:16) ile göğün değer verdiği şeyler –Mesih’e benzemek ve can kurtarmak— arasında doğal bir çekişme bulunmaktadır.

`Dünya bizi ruhsal gerçeklere ve gerçekten önemli olan şeylere karşı körleştirebilir. Gözlerimizi gerçekten önemli olan şeylere odaklamanın sırrı nedir?`