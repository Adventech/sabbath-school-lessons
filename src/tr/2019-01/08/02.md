---
title:  Kadın ve Ejderha
date:  17/02/2019
---

`Vahiy 12:1–5 ayetlerini oku. Yuhanna görümde iki büyük işaret görüyor, ilki bir Çocuğa hamile olan bir kadın, ikincisi bir ejderha. Bu işaretler (ya da simgeler) kimi temsil ediyor ve bu ayetler ne anlatıyor?`

Kutsal Kitap’ta kadın Allah’ın halkının bir simgesi olarak kullanılmıştır (2Ko. 11:2): El değmemiş bir kadın sadık imanlıları temsil eder, fahişe ise sapkın Hristiyanların simgesidir. Vahiy 12. bölümdeki kadın, ilk önce Mesih’in geldiği İsrail’i simgeliyor (Va. 12:1–5); 13–17 ayetlerindeyse, bakiyeyi doğuran gerçek kiliseyi.

Bu kadın güneşe sarınmış ve ayın üzerinde ayakta durur şekilde resmedilmiş. Kutsal Kitap’ta güneş Mesih’in karakterinin görkemini, O’nun doğruluğunu ifade eder (Mal. 4:2). O, dünyanın ışığıdır (Yu. 8:12) ve O’nun halkının da Allah’ın sevgi dolu kişiliğini dünyaya yansıtması gerekir (Mat. 5:14–16). Ay, iki büyük ışığın küçüğü olarak (bkz. Yar. 1:16), Mesih’in müjde zamanındaki işinin habercisi olan Eski Ahit vaatlerine işaret eder.

Yuhanna’nın görümde fark ettiği ikinci sembolik işaret ise korkunç kırmızı ejderhaydı. Ejderha’nın iblis ve Şeytan, eski yılan olduğu daha sonra anlaşıldı (Va. 12:9). Ayette, onun kuyruğuyla gökteki yıldızların üçte birini sürükleyip yeryüzüne attığı söyleniyor. Kuyruk aldatmanın simgesel bir unsurudur (Yşa. 9:14, 15; Va. 9:10). Gökteki yüce konumundan uzaklaştırıldıktan sonra (Yşa. 14:12–15), Şeytan göksel meleklerin üçte birini ayartmayı başardı. Bu düşmüş melekler, Allah’a ve O’nun kurtuluş işine karşı gelmekte iblise yardımcılık eden cinlerdir (bkz. 1. Timoteos 4:1). Ayrıca Vahiy, yedi başlı, on boynuzlu diye tarif edilen ejderhayı, Şeytan-putperest Roma (Va. 12:4) ve ruhçuluk  (Va. 16:13) tarafından kullanılan dünyadaki ajanların bir simgesi olarak kullanıyor. Ejderhanın Şeytan olduğu belirtiliyor (Vahiy 12:9); Kurtarıcı’yı öldürmesi için Hirodes’i harekete geçiren oydu. Fakat Şeytan’ın Hristiyanlık Döneminin ilk yüzyıllarında Mesih’e ve halkına karşı savaşmak için kullandığı başlıca araç, egemen dinin putperestlik olduğu Roma İmparatorluğuydu. Bu nedenle ejderha öncelikle Şeytan’ı simgelerken, ikincil bir anlamda putperest Roma’nın bir simgesidir.—Ellen G. White, Büyük Mücadele, s. 441.

`Vahiy 12:9 ayetini oku. Şeytan’a o eski yılan deniyor. Yaratılış 3:15 ayetiyle, Ejderhanın, doğurur doğurmaz (Va. 12:4) kadının tohumunu yok etme girişimi arasında ne bağlantı var?`

En başından beri Şeytan, O’nu yok etmek için Mesih’in-çocuğun doğmasını bekliyordu. Mesih sonunda dünyaya geldiğinde, Şeytan O’nu yok etme çabasında (Vahiy 12:4 ayetinde ayrıca ejderha olarak simgelenen) putperest Roma’yı kullandı fakat Çocuk Allah’a ve O’nun tahtına kapılıp yukarı götürüldü (Va. 12:5).