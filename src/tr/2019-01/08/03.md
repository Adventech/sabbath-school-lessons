---
title:  Şeytan Yeryüzüne Atıldı
date:  18/02/2019
---

`Gökteki bir savaştan bahseden Vahiy 12:7–9 ayetlerini oku. Sonunda Şeytan’ın gökten kovulmasına yol açan savaş neyle ilgiliydi?`

Şeytan, büyük mücadelenin en başında, Allah’ın yönetimine karşı isyan ettiğinde gökten atıldı. Gökteki tahta zorla el koyup, kendisini yüceler yücesiyle eşit (Yşa. 14:12–15) kılmak istedi. Allah’a açıkça başkaldırdı fakat yenilgiye uğratıldı ve dünyaya sürüldü. Fakat, Adem ile Havva’yı aldatarak Şeytan, Adem’in bu dünya üzerinde hüküm sürme yetkisini gasp etti (Luk. 4:6). Kendisini bu dünyanın egemeni ilan ettiği için (Yu. 12:31), göksel meclise yeryüzünün temsilcisi olarak katılma yetkisine sahip olduğunu iddia etti (Eyü. 1:6–12). Fakat çarmıhta uğradığı bozgundan beri Şeytan ve onun düşmüş melekleri, cezalandırılacakları zamana kadar, yeryüzüne bir zindanmış gibi hapsedildiler (2Pe. 2:4, Yahuda 6).

İsa, ölümüyle fidye vererek kaybedilmiş olanı kurtardı ve böylece Şeytan’ın gerçek kişiliği tüm evrenin önünde teşhir edilmiş oldu. Şeytan gizli kimliğinin açığa çıktığını gördü. Yönetimi, düşmemiş melekler ve göksel evrenin karşısında açığa vuruldu. Kendisinin bir katil olduğunu ortaya koymuş oldu. Allah’ın Oğlu’nun kanını dökerek, kendisini göksel varlıkların anlayışından kopardı. Bu yüzden işi sınırlandırıldı.—Ellen G. White, The Desire of Ages [Çağların Arzusu], s. 761. Tüm evrenin önünde yeryüzündeki egemenlik Şeytan’dan İsa’ya geçti ve O’nun yeryüzünün yasal hükümranı olduğu duyuruldu (Ef. 1:20–22, Fil. 2:9–11).

İsa bu olayı şu sözlerle önceden anlatmıştı: Bu dünya şimdi yargılanıyor. Bu dünyanın egemeni şimdi dışarı atılacak (Yu. 12:31).

Şeytan’ın bu yargılanmasıyla, Tanrımız’ın kurtarışı, gücü, egemenliği ve Mesih’in yetkisi şimdi gerçekleşti (Va. 12:10). Şeytan kısıtlı da olsa hâlâ Allah’ın yeryüzündeki halkına zarar verme gücüne sahip fakat az zamanı kaldığının bilincinde olarak (Va. 12:12). Fakat gerçekten az zamanı kalmış olsa da, yeryüzüne acı ve ıstırap verip karışıklık yaratmak için yapabileceği her şeyi yapıyor.

Vahiy 12:11 ayeti, iblise karşı kendimizi nasıl savunabileceğimize dair ne öğretiyor? (ayrıca bkz. Ef. 6:10–18).