---
title:  Şeytan’ın Son Zaman Stratejisi
date:  21/02/2019
---

Vahiy 12:17 ayeti dünyadaki insanları kazanmaya çalışırken ve hatta Mesih’in sadık izleyicilerini aldatmak için, Şeytan’ın strateji değiştirdiğini belirtiyor. O, Hristiyanlık tarihi boyunca öncelikle kilisenin içinde ustaca verilmiş tavizler yoluyla ve dışarıdan da baskı ve zulümle Allah’ın kurtuluş işine karşı geldi. Tarih göstermiştir ki, yüzyıllar boyunca başarılı olmuş olmasına rağmen, bu strateji Reform ve Kutsal kitap gerçeğinin Allah’ın halkı tarafından yavaş yavaş yeniden keşfedilmesi sayesinde etkisiz hale getirilmiştir. Fakat Şeytan vaktinin sonuna yaklaştığını fark ettikçe, çabasını artırıyor ve Allah’ın son zaman bakiyesine karşı savaş açıyor (Va. 12:17). Bakiyeye karşı yapacağı saldırılar içinde bolca hile de bulunacak. Mucizeler gösteren iblisler ve ruhçu gösteriler ortaya konulacak (Va. 16:14). Şeytan’ın stratejisindeki bu değişiklik, tarihsel bir odaktan son zaman odağına geçiş ile denk düşüyor (bkz. Mat. 24:24).

Vahiy 12–20 bölümlerinde sıkça kullanılan aldatma kelimesinin, Şeytan’ın son zaman faaliyetlerini tanımlarken kullanılmış olması çok önemli. Vahiy’deki Şeytan’ın son zaman işleri tarifi aldatma kelimesiyle başlar (Va. 12:9) ve biter (Va. 20:7–10).

`Selanikliler 2:8–12 ve Vahiy 13:13, 14 ve 19:20 ayetlerini oku. Şeytan’ın son zaman aldatmacasının niteliği nedir?`

Vahiy 12–20 bölümlerinde Şeytan dünyayı kendisine biat ettirmeye çalışırken resmediliyor. İşini yapmak için sırasıyla, dini-siyasi bir gücü ve siyasi güçleri kullanıyor: Ejderha ile simgelenen putperest Roma (Va. 12:4, 5); daha sonra deniz canavarıyla simgelenen bir güç (Va. 12:6, 15; Va. 13:1–8); ve son olarak da kara canavarıyla simgelenen bir güç (Va. 13:11). Kitapçığın kalanı boyunca, bu şeytani üçlünün üyeleri– ejderha ile simgelenen putperestlik/ruhçuluk; deniz canavarıyla simgelenen Roma Katolikliği; ve kuzuya benzer canavar ya da kara canavarıyla simgelenen sapkın Protestanlık–ayrılmaz biçimde Allah’ın dünyadaki işlerine düşmanlık etmek için birleşmişlerdir. İnsanları Allah’tan uzaklaştırmak ve her şeye gücü yeten Tanrı’nın büyük gününde olacak (Va. 16:14) savaşta Şeytan’ın tarafında saf tutmaya kandırmak için birlikte çalışırlar. Bu düzmece sistemlerin hepsi birlikte İkinci Geliş’te yok edilecekler (Va. 19:20), fakat bu dünyasal güçler aracılığıyla işlerini görmüş olan iblisi simgeleyen ejderha (Va. 12:9) bin yılın sonunda yok edilecek (Va. 20:10). Vahiy, son zaman aldatmacasının insanların çoğunun yıkımın yolunu seçmelerine sebep olacak kadar büyük olacağını söylüyor (Mat. 7:13).

`Vahiyde, Şeytan’ın son zaman işlerinin aldatıcı niteliğini fark edip onlara direnmek için iki yerde bilgelik ve ruhsal farkındalığa çağrı yapılıyor (Va. 13:18, 17:9). Burada bahsedilen ne tip bir bilgelik? Yakup 1:5 ayetine göre, biz bu bilgeliğe nasıl sahip olabiliriz?`