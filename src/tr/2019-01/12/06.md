---
title:  Babil’in Yargılanması
date:  21/03/2019
---

`Vahiy 17:12–15 ve Vahiy 16:14–16 ayetlerini oku. Bu ayetlerden on kral hakkında ne öğreniyorsun?`

On kralın kimliğine ilişkin çeşitli yorumlar yapıldı. Ancak Vahiy bunların kim olduklarını bize söylemiyor. Metinden yalnızca sondan hemen önce ortaya çıkan ve fahişeyi destekleyen kısa ömürlü politik bir ittifak olduklarını çıkarabiliyoruz. Sayıları, dünyasal güçlerin canavara tümüyle ve koşulsuz bir şekilde bağlılık göstereceklerine işaret ediyor.

Vahiy 17:13, 14 ayetleri, ilk olarak Vahiy 16:12–16 ayetlerinde bahsedilen Armagedon savaşını kısaca tekrarlıyor. Ejderha, deniz canavarı ve sahte peygamberle birlikte mucizeler yapan şeytanî güçler tarafından kışkırtılan dünya çapındaki politik ittifak, Kuzu’yla savaşacak. Başka bir deyişle, Armagedon savaşı Ortadoğu’da gerçekleşen askeri bir savaş değil, Şeytan’ın ve ittifakının Mesih’le ve O’nun melekler ordusuyla çarpışacağı, İkinci Geliş’teki son çatışmadır.

`Vahiy 17:16–18 ayetlerini oku. Vahiy 16:2–12 ayetlerinde gördüklerimizden yola çıkarak, on kralın Babil’e karşı olan tavrının değişmesinin arkasında ne yatıyor? Babil’in başına gelenlerin arkasında kim var?`

Avrupa’nın bölünmüş uluslarının mirasçı güçleri olan, nefretle dolu on boynuz, birden (papalığın son zamandaki tezahürü olan) fahişe Babil’e karşı duracaklar, onu perişan edip çıplak bırakacaklar; sembolik olarak etini yiyecek, kendisini ateşte yakacaklar. Yuhanna fahişe Babil’e ne olacağını yazarken, Allah’ın zina işleyen Yeruşalim’e ne olacağını söylerken kullandığı dile benzer bir dil kullanıyor (Yer. 4:30). Ateşle yakmak, cinsel ahlâksızlıkta bulunan rahip kızlarına verilen cezaydı (Lev. 21:9). Kandırılmış siyasi güçler, Babil’in kendilerini belalardan korumaktaki acizliği karşısında hayal kırıklığına uğruyor. Kandırılmış hissediyorlar ve ona karşı gelip saldırıyorlar. Bu son zaman sapkın dini sistemi, kendilerini onunla özdeşleştiren tüm diğerleriyle birlikte ilahî yargılamayı tamamen tecrübe ediyor.

`Son zaman olaylarına dair birçok soru hala cevaplanmamış olarak duruyor, bu yüzden de bugün bize kafa karıştırıcı gelebilirler. Vahiy 17:14 ayetinde hangi özel vaat veriliyor ve bu vaat bizim için ne ifade etmeli?`