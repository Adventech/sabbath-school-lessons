---
title:  Ek Çalışma
date:  22/03/2019
---

Babil’in topyekûn ahlâki çöküşünden önce, gökten bir ses hâlâ Babil’de olan Allah’ın halkına Ey halkım! Çık oradan! diyor (Va. 18:4). Allah’a ibadet eden birçok kişi, çeşitli sebeplerle hâlâ Babil’de bulunuyor. Allah, son zaman kilisesi aracılığıyla bu insanlara bu sapkın dini sistemden çıkıp, onun günahlarına ortak olmamaları yönünde çağrı yapıyor. Onun kaderinden kurtulmaları için ondan çıkmaları gerekiyor. Allah kimsenin mahvolmasını istemez (2Pe. 3:9). Vahiy 19:1–10 ayetleri, Babil’deki Allah’tan korkan birçok kişinin bu çağrıya cevap vereceğini gösteriyor. O halde, Allah’ın bakiye kilisesi olarak bizim üzerimize düşen sorumluluğun ne kadar muazzam olduğunu düşün. Bu, yüreklerimizde Allah’ın gerçeğine ve yaşamlarımızda Kutsal Ruh’un dökülmesine olan ihtiyacımız hakkında bize ne anlatmalı?

**Tartışma Soruları**

`Vahiy 18:4 ayetinin gösterdiği gibi, Babil’de, Allah’ın halkım dediği, Allah’tan korkan birçok kişi bulunuyor. Şu ifade üzerinde düşün: Bu mesajın verilmesi gerekiyor, fakat mesaj verilirken bizdeki ışığa sahip olmayanlara baskı yapmamak, onları sıkıştırmamak ve kınamamak için çok dikkatli olmalıyız. Zahmete girip Katoliklere sert bir şekilde baskı yapmaya çalışmamalıyız. Katolikler arasında en vicdanlı Hristiyanlar olan, üzerlerinden yansıya ışıkla yürüyen birçokları var ve Allah onların yararına çalışacaktır. Büyük ayrıcalıklara ve fırsatlara sahip olup fiziksel, zihinsel ve ahlâki becerilerini geliştirmeyi başaramamış olanlar… öğretiyle ilgili konularda yanılgıda olan, fakat başkalarına iyilik yapmaya çalışarak yaşayanlara kıyasla, Allah’ın huzurunda daha büyük bir tehlike ve daha büyük bir mahkûmiyetle karşı karşıyadırlar.—Ellen G. White, Evangelism [Müjdecilik], s. 575. Bu düşünce başkalarına nasıl davranmamız gerektiğine dair bize ne anlatmalı?`

`Vahiy 17. bölüm kırmızı canavarın üzerine oturmuş fahişeyi tasvir ediyor. 12. bölümdeki kadın Allah’ın sadık kilisesini simgeliyorken, 17. bölümdeki kadın dünyayı ayartarak Allah’tan uzaklaştıran sapkın kiliseyi ifade ediyor. Senin gözünden, bu ikisi arasındaki benzerlikler ve farklılıklar nelerdir? Daha da önemlisi, bu karşılaştırmadan ne öğrenebiliriz?`

`Bu haftanın ayetleri, Mesih’in zaferle dolu dönüşü öncesindeki son zamanların dini ve siyasi dünyasının çok sıkıntılı durumunu gözler önüne seriyor. Bu, Allah’ın bize verdiği mesaja hemen şimdi sadık, doğru ve pak kalmamızın neden bu kadar önemli olduğuna dair bize ne anlatmalı? Dünya çapındaki sapkınlığın tasviri içinde sadakate bir çağrı olan Vahiy 16:15 ayetini oku. Bu uyarıyı hemen şu anda kendimize ne şekilde uygulayabiliriz?`