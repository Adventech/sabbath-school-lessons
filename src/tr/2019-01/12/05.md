---
title:  Canavarın Yedi Başı
date:  20/03/2019
---

`Vahiy 17:9–11 ve Vahiy 13:18 ayetlerini oku. Yedi başı anlamak için bilgelik şuuru gereklidir. Burada bahsedilen ne tip bir bilgelik? Bu ilahî kaynaklı bilgeliğe nasıl sahip olunabilir (bkz. Yakup 1:5)?`

Melek, yedi başın yedi dağ olduğunu açıklıyor. Bazı çevirmenler dağlar ifadesiyle Roma’nın üzerine kurulduğu yedi tepenin kastedildiğini düşünmüş, bu nedenle Grekçe oroi (dağlar) sözcüğünü tepeler olarak çevirmişlerdir. Yedi dağ ile simgelenen yedi kral da var. Ayrıca, bu dağlar birbirini takip ediyor, aynı anda var değiller.

Bu dağlar birey olarak kralları simgelemiyor, zira Vahiy kişileri değil sistemleri ele almaktadır. Kutsal Kitap’ta dağlar genellikle dünyasal güçleri ya da imparatorlukları simgeler (Yer. 51:25; Hez. 35:2, 3). Kutsal Kitap’ın peygamberlik sözlerinde krallar krallıkları temsil eder (bkz. Dan. 2:37–39, 7:17). Dolayısıyla yedi dağ, tarih boyunca dünyaya hükmetmiş, Şeytan’ın Allah’a düşmanlık edip O’nun halkına zarar vermek için araç olarak kullandığı, birbirini izleyen yedi büyük imparatorluğu simgeliyor.

Yuhanna’nın kendi zamanındaki bakış açısından, bunlardan beşi düşmüş, biri duruyor, ötekiyse henüz gelmemiştir. Her ne kadar tüm Adventist yorumcular tarafından üzerinde uzlaşılan tek bir bakış açısı bulunmasa da, birçok yorumcu düşmüş olan beş krallığın Eski Ahit zamanında hükmedip (zaman zaman) Allah’ın halkına zarar veren büyük krallıklar olduğu fikrini benimsemektedir: Mısır, Asur, Babil, Med–Pers ve Grek krallıkları. Biri duruyor denen krallık Yuhanna’nın zamanındaki Roma İmparatorluğu’ydu.

Henüz gelmeyen yedinci krallık ise Vahiy 13. bölümdeki canavardır (Allah’ın halkına hükmeden ve zarar veren papalık), yani Yuhanna’nın zamanından ve pagan Roma İmparatorluğu yıkıldıktan sonra gelecek olan krallık. Olaylar gerçekleşmeden yüzyıllar önce yazılmış olan bu peygamberlik sözünün doğruluğuna tarih etkili bir şekilde tanıklık etmiştir.

Yuhanna’ya ayrıca kırmızı canavarın, yedi baştan (dünyasal güçler) biri olmasına rağmen, sekizinci bir dünyasal güç olduğu söyleniyor. Yedi başın hangisi? Başlar tarihte birbirini izlediğine göre, sekizinci, ölümcül yarayı almış olan yedinci baş olmalı. Kırmızı canavar işte bu sekizinci dünyasal gücün zamanında ortaya çıkarak, fahişe Babil’in amaçlarını yerine getiriyor ve ilerletiyor. Biz bugün ölümcül yaranın iyileşme sürecinde olduğu zamanda yaşıyoruz. Sekizinci dünyasal güç sondan hemen önce sahneye çıkacak ve yıkıma gidecek.