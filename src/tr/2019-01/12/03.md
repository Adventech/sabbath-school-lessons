---
title:  Kırmızı Canavarın Üzerine Oturan Fahişe
date:  18/03/2019
---

`Vahiy 17:3 ayetini oku. Yedi belayla dolu yedi kâseyi tutan yedi melekten biri, Yuhanna’ya çok sular üzerinde oturan fahişenin cezasını göstermeyi teklif ediyor. Yuhanna onu kırmızı canavarın üzerinde otururken görüyor. Su ve canavar simgeleri Babil’i destekleyenleri hangi bakımdan uygun bir şekilde tarif ediyor?`

Yuhanna görümde çöle götürüldüğünde, kırmızı bir canavarın üzerinde bir kadın görüyor. Fahişe dini bir oluşumu temsil ederken, canavar politik bir gücü simgeliyor. Dinin dünyasal ve politik güçlerin üzerinde otururken resmedilmesi iki ayrı varlığa işaret ediyor; geçmişte din ve siyasetin iç içe olduğu zamanlarda böyle değildi. Fakat peygamberlik sözü son zamanda bu iki oluşumun tekrar bir olacağını gösteriyor. Bir canavarın üzerine oturma fikri baskınlığı simgeliyor; bu son zaman dini sistemi, canavarın binicisi olarak dünyasal ve politik güçlere hükmedecek.

`Fahişenin hangi nitelikleri Vahiy 12. ile 13. bölümlerdeki ejderhaya, deniz canavarına ve yerden çıkan canavara işaret ediyor?`

Fahişe abartılı bir şekilde mor ve kırmızı giysilere bürünmüş, altınlar, değerli taşlar ve incilerle süslenmiş olarak resmedilmiş; bu süslenme şekli eski çağdaki fahişelerin ayartma yeteneklerini artırmak için uyguladıkları bir yöntemdi (Yer. 4:30). Kan rengi olan kırmızı da, bu dini sistemin baskıcı karakterine karşılık geliyor.

Fahişenin giysisi Eski Ahit’teki başrahibin mor ve kırmızı renkli altın sırmalı giysisini taklit ediyor (Çık. 28:5, 6). Fahişenin alnındaki küfürlü ibare de, başrahibin başlığındaki Rabb’e Adanmıştır şeklindeki rahiplere özel yazının yerini alıyor (Çık. 28:36–38). Elindeki kâse bize Babil kralı Belşassar’ın ve sofrasındaki konukların şarap içtiği tapınağın kaplarını anımsatıyor (Dan. 5:2–4). Fahişenin elindeki kâse, dünyayı ayartarak Allah’tan uzaklaştırmak amacıyla şarabı (Şeytan’ın son zaman dini sisteminin yalanlarını) saklamak için gerçeğin görüntüsüne bürünmüş.

Fahişe Babil ayrıca kutsalların ve Mesih’e tanıklık ettikleri için ölen İsa’nın şehitlerinin kanıyla sarhoş olarak tanımlanıyor. Bu kan dökme suçu, son zaman Babil’ini papalık tarafından yönetilen ve müjdeye sadık kalmış milyonlarca Hristiyanın ölümünden sorumlu olan sapkın ortaçağ Hristiyanlığına bağlıyor.

`Fahişe Babil’in tanımı, Tiyatira kilisesindeki İzebel örneğini yansıtıyor (bkz. Va. 2:20–23). Bu iki kadın arasındaki benzerlikler son zaman Babil’inin niteliğini ne şekilde aydınlatıyor?`