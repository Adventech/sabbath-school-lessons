---
title:  Fahişe Babil
date:  17/03/2019
---

`Vahiy 17:1 ayetini oku. Yeremya 51:13 ayeti Babil’in üzerinde oturduğu çok suların Fırat Irmağı olduğunu gösteriyor. Vahiy 17:15 ayetine göre, çok sular neyi simgeliyor?`

Kutsal Kitap’ta kadın Allah’ın halkının bir simgesidir. Vahiy’de, Allah’ın gerçek kilisesi pak bir kadın olarak resmediliyor (Va. 12:1, 22:17). Dolayısıyla fahişe de sapkın ve sahte kiliseyi temsil ediyor. Vahiy 17:5 ayetinde bu fahişe Büyük Babil olarak tanımlanıyor. Aynı eski Babil’in var olmak için Fırat Irmağı’na ihtiyaç duyduğu gibi, son zaman Babil’i de planlarını uygulamak için kalabalıkların desteğine ihtiyaç duyuyor.

`Vahiy 17:2, Vahiy 14:8 ve Vahiy 18:2, 3 ayetlerini oku. Hangi iki insan topluluğunun son zaman Babil’iyle gayrimeşru ilişki içine girdiği ve onun tarafından ayartıldığı belirtiliyor?`

İlk topluluk dünyanın kralları, yönetici politik güçler. Onların fahişe Babil ile zina ilişkisine girdikleri resmedilmiş. Eski Ahit’te fuhuş betimlemesi sıklıkla sapkın İsrail’in nasıl Allah’a sırt çevirip sahte dinlere döndüğünü tanımlamak için kullanılıyor (Yşa. 1:21, Yer. 3:1–10). Dünyanın kralları ile fahişe arasındaki zina ilişkisi, son zaman Babil’iyle yönetici politik güçlerin gayrimeşru birliğini simgeliyor; bu kilise ile devletin birliğidir.

Fahişe Babil ile gayrimeşru ilişki içinde olan ikinci topluluk, yeryüzünün sakinleri, yani yönetilen kalabalıklar. Bunlar Babil’in fuhuş şarabıyla ruhsal olarak sarhoş edilmişler. Yönetici politik güçlerin aksine, halkın geneli Babil’in sahte öğretileri ve uygulamaları ile sarhoş edilerek, onun kendilerini koruyabileceğine inandırılmışlardır. İnsanlar sarhoş olduklarında sağlıklı düşünemezler ve kontrol edilmeleri kolaylaşır (bkz. Yşa. 28:7). Sadık bir bakiye dışında, tüm dünya Babil tarafından yoldan çıkartılacak.

`Son geldiğinde de, bugün ve her zaman olduğu gibi, halkın büyük kısmı meseleyi yanlış anlamış olacak. Bu durum bize, ne kadar popüler olurlarsa olsunlar, yaygın düşünceleri takip etmenin ne kadar tehlikeli olduğu hakkında ne söylemeli?`