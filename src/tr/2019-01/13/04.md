---
title:  Milenyum
date:  26/03/2019
---

`Vahiy 20:1–3 ve Yeremya 4:23–26 ayetlerini oku. Milenyumda yeryüzü ne durumda? Şeytan ne şekilde zincire vuruluyor?`

1000 yıl (ya da milenyum) Mesih’in ikinci gelişiyle başlıyor. Bu zamanda, Şeytan ve onun düşmüş melekleri zincirle bağlanıyor. Şeytan’ın zincirle bağlanması sembolik, zira ruhsal varlıklar fiziksel olarak bağlanamazlar. Şeytan şartlar ile bağlanıyor. Belalar yeryüzünün kötü yürekli sakinlerini perişan edip ortadan kaldırdığında, yeryüzünü Yaratılış’tan önceki halini anımsatan karmaşık bir duruma getirmiş oldu (Yar. 1:2). Böyle bir durumda olan yeryüzü milenyum boyunca Şeytan’ın zindanı olarak işlev görüyor. Ayartacak ya da zarar verecek tek bir insanoğlu bulunmadığı için, Şeytan’ın ve onun kötü ortaklarının Allah’a karşı isyan etmiş olmanın sonuçlarını düşünmekten başka yapabilecekleri bir şey yok.

`Vahiy 20:4–15 ayetlerini oku. Kurtarılanlar, milenyum süresince neredeler?`

Vahiy, Allah’ın halkının milenyumu Mesih’in kendileri için hazırladığı göksel yerlerde geçireceğini gösteriyor (bkz. Yuhanna 14:1–3). Yuhanna onları krallar ve rahipler olarak tahtlarda oturup dünyayı yargılarken görüyor. İsa öğrencilerine on iki tahta oturup İsrail’in on iki oymağını yargılayacaksınız (Mat. 19:28) vaadini vermişti. Pavlus, kutsalların dünyayı yargılayacağını söylemişti (1Ko. 6:2, 3).

Bu yargılama, Allah’ın işlerinin haklılığına ilişkindir. Şeytan, tarih boyunca Allah’ın karakteri ve yarattığı varlıklarla ilişkileriyle ilgili şüphe uyandırdı. Milenyum boyunca Allah, kurtarılanların O’nun kayıp olanlarla ilgili kararlarının adilliğine, ayrıca kendi yaşamlarındaki yol göstericiliğine dair tüm sorularının cevaplarını bulmaları için, tarihin kayıtlarına ulaşmalarına izin veriyor. Milenyumun sonunda, Allah’ın adaletiyle ilgili tüm sorular sonsuza çözüme kavuşuyor. Allah’ın halkı Şeytan’ın suçlamalarının temelsiz olduğunu şüphesiz bir şekilde görebiliyor. Şimdi, kaybolanların son yargılanışında Allah’ın adaletinin icrasına tanıklık etmeye hazırlar.

`Aramızda şimdilik cevabı yokmuş gibi görünen soruları, zor soruları olmayan var mı? Allah’ın bir gün bize cevapları verecek olması O’nun karakteri hakkında bize ne söylüyor?`