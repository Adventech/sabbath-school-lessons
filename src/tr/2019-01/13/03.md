---
title:  Armagedon Sona Eriyor
date:  25/03/2019
---

`Vahiy 19:11–16 ayetlerini oku. Beyaz atın sürücüsünün adı ne ve ağzından keskin kılıç uzanıyor olması ne anlama geliyor? Bu, sonunda kazanan tarafta nasıl olunacağına dair bize ne anlatıyor?`

Burada gördüğümüz, Mesih’in ikinci gelişinin, yani her çağdaki imanlıların özlemle bekledikleri vaadin yerine gelmesinin bir tasviridir. İsa gibi, O’nun halkı da imanlarını Allah’ın sözüne dayandırır. Vahiy 19:11–16 ayetleri, İsa’nın bir çok zaferinin zirvesidir. İsa Şeytanı gökte mağlup etti; çölde mağlup etti; çarmıhta mağlup etti ve şimdi de dönüşünde mağlup edecek.

Çok geçmeden doğuda, insan elinin yarısı büyüklüğünde siyah bir bulut belirir. Bu, Kurtarıcı’nın çevresindeki buluttur ve uzaktan sanki karanlıkla kuşatılmış gibi görünür. Allah’ın halkı bunun İnsanoğlu’nun belirtisi olduğunu bilir. Ciddi bir sessizlikle, gitgide rengi açılarak ve daha heybetli bir hale bürünerek yeryüzüne yaklaşmasını izlerler, sonunda tabanında yakıp tüketen ateş gibi görkem, üzerinde ise antlaşmanın gökkuşağı olan büyük beyaz bir buluta dönüşür. İsa, kudretli fatih olarak gelmektedir. Artık utanç ve üzüntünün acı kâsesinden içen ‘Acılar Adamı’ değil, gökte ve yerde muzaffer, yaşayanları ve ölüleri yargılayacak olan Kişi olarak gelir. ‘Sadık ve Gerçek’, ‘adaletle yargılar, savaşır.’ Ve ‘gökteki ordular’ (Vahiy 19:11, 14) O’nu izler. Kutsal meleklerin göksel ezgilerinden oluşan marşlarla, sayılamayacak kadar büyük bir kalabalık, yolculuğunda O’na eşlik eder. Gökkubbe ışıltılı varlıklarla dolmuş gibidir, sayıları ‘binlerce binler, on binlerce on binlerdir.’ Hiçbir insan kalemi bu sahneyi tarif edemez; hiçbir ölümlü zihin onun görkemini kavramaya yeterli değildir.—Ellen G. White, Büyük Mücadele, s. 645–646.

Pavlus, 2. Selanikliler 1:8–10 ayetlerinde, O’na karşı birleşmiş olan tüm dünyasal ve dinsel kuvvetlerin yok edildiği ve O’nun halkının sonsuza değin kurtarıldığı Mesih’in ikinci gelişteki mutlak zaferinin başka bir tasvirini yapıyor.

`Vahiy 19. bölüm iki şölenden bahsediyor, biri 9. ayette, diğeri de 17. ve 18. ayetlerde. İlk şölende yiyorsun, diğerinde ise yeniliyorsun. Her insan için tüm büyük mücadelede kazanılacak veya kaybedilecek olandan daha çarpıcı bir tezat düşünmek zor. Bu tasvir, imanımızı ve imanımızın bizi katılmaya çağırdığı görevimizi ne kadar ciddiye almamız gerektiği konusunda bize ne öğretmeli?`