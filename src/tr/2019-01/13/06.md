---
title:  Yeni Yeruşalim
date:  28/03/2019
---

Yuhanna şimdi de yeni yeryüzünün başkentini, Yeni Yeruşalim’i tanımlıyor. Gerçek insanların ikamet ettiği gerçek bir yer olmasına rağmen, Yeni Yeruşalim ve oradaki yaşam dünyevi bir tarifin çok ötesinde (bkz. 1Ko. 2:9).

`Vahiy 21:9–21 ayetlerini oku. Yeni Yeruşalim’in dış özellikleri neler?`

Yeni Yeruşalim’den gelin, Kuzu’nun eşi diye bahsediliyor. Mesih’in halkı için hazırladığı yer Yeni Yeruşalim’dir (Yu. 14:1–3).

Şehir yüksek surlarla çevrilmiş ve dört kenarın her birinde üçer kapı bulunuyor, böylece içeri her yönden girilebiliyor. Bu özelliği şehrin evrensel çapta olduğunu gösteriyor. Yeni Yeruşalim’de herkes Allah’ın varlığına sınırsız erişim hakkına sahip.

Şehir ayrıca mükemmel bir küp olarak tarif ediliyor; 12.000 ok atımı (stadion) uzunluğunda, genişliğinde ve yüksekliğinde. Küp 12 kenardan oluşur. Böylece şehir toplamda, İsa’nın ikinci gelişinde ölümü görmeden dönüştürülen 144.000 kişiyi yansıtan, 144.000 ok atımı boyutundaydı. Eski Ahit tapınağında, En Kutsal Yer mükemmel bir küptü (1Kr. 6:20). Böylelikle Yeni Yeruşalim Allah’a ibadetin merkezi olarak işlev görüyor.

`Vahiy 21:21–22:5 ayetlerini oku. Şehrin hangi iç özellikleri sana Aden Bahçesi’ni anımsatıyor? Şehirde artık hiçbir lanet kalmayacağı vaadi (Va. 22:3) ne önem taşıyor?`

Yeni Yeruşalim’in en belirgin özelliği, Allah’ın tahtından akıp gelen berrak yaşam suyu ırmağı (bkz. Yar. 2:10). Yeruşalim özlemi içindeki Allah’ın halkının esir tutulduğu Babil’deki ırmağın tersine (Mez. 137), Yeni Yeruşalim’deki ırmağın her iki yakasında, her çağdan Allah’ın göçebe halkı yuvalarını buldular.

Irmağın her iki yakasında, yaprakları uluslara şifa vermek için (Va. 22:2) olan yaşam ağacı bulunuyor. Buradaki şifanın hastalıkla bir ilgisi yoktur, zira yeni yeryüzünde hiç hastalık olmayacak. Bu şifa, tarih boyunca insanları paramparça etmiş engeller yüzünden oluşan yaraların iyileştirilmesi içindir. Tüm çağlardan ve tüm uluslardan olan kurtarılanlar artık Allah’ın tek ailesine aitler.