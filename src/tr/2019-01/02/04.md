---
title:  Yuhanna’nın Patmos’taki Mesih Görümü
date:  08/01/2019
---

`Vahiy 1:12-18 ayetlerini oku. Yuhanna’nın ilahi varlığıyla Mesih tanımlamasını, Daniel 10:5, 6 ayetleriyle karşılaştır. İsa Yuhanna’nın görümünde nasıl ortaya çıkıyor? Ne Yapıyor?`

Yuhanna İsa’yı Başrahip kıyafeti içinde, kandillikler arasında yürürken görüyor.

İsa’nın kandillikler arasında yürümesi betimlemesi, Allah’ın eski İsrail’e verdiği, onların Tanrı’sı olarak aralarında yürüyeceği vaadine işaret ediyor (Lev. 26:12). Vahiy’de kandillikler Asya’daki Vahiy’in ilk defa gönderildiği yedi kiliseyi temsil ediyordu (Va. 1:20). . İsa’nın gözetimi, Kutsal Ruh vasıtasıyla yeryüzündeki kilisesinin üzerinde olmaya devam ediyor. Onları ebedi yuvalarına götürünceye değin, O daima halkıyla birlikte olmaya devam edecek.

Dahası, İsa’nın kandillikler arasında Başrahip olarak betimlenmesi, Yeruşalim tapınağındaki tören uygulamasına dayanıyor. Atanmış rahibin günlük görevi Kutsal Yer’deki kandillerin sürekli yanmasını sağlamaktı. Zayıflayan kandilleri doldurur, biten fitillerin yerine yenilerini yerleştirir, eksildiğinde yağlarını doldurur ve onları yeniden yakardı. Bu şekilde rahip beher kandilin durumundan bizzat haberdar olurdu. İşte aynı bu şekilde, İsa da halkının ihtiyaçları ve durumundan haberdardır ve onlar için bizzat arabuluculuk eder.

`Vahiy 2:2, 9, 13; 19; 3:1, 8, 15 ayetlerini oku. Biliyorum ifadesi İsa’nın, Allah’ın halkının durumu ve ihtiyaçları hakkındaki haberdarlığı ile ilgili ne söylüyor?`

İsa Kendisini İlk ve … son (bkz. Yşa. 44:6, 18:12) gibi Allah’ın sıfatları ile tanımlıyor. Son kelimesinin Grekçesi olan eschatos, eskatoloji (son zaman olayları çalışması) kelimesinin kökenidir. Bu da eskatolojinin odağının son olaylarda nihai sözü söyleyen İsa Mesih’in üzerinde olduğunu göstermektedir. O Diri Olan ve ölüler diyarının anahtarlarını (Va. 1:18) elinde tutandır. Ölümüyle ve dirilişiyle, İsa’ya ölümün kapılarını açma yetkisi verilmiştir (Eyüp 17:16, Mez. 9:13). O’na güvenen herkes, mezardan ebedi yaşama yükselecektir (1Ko. 15:21–23). İsa’nın sadık takipçilerinin korkmasına gerek yok çünkü ölüler bile O’nun gözetimi altında. Ve eğer ölüler için bile durum buysa, yaşayanlar için kim bilir nasıldır? (Bkz. 1Se. 4:16, 17).