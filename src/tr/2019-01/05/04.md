---
title:  Dördüncü Mühür Sahnesi
date:  29/01/2019
---

`Vahiy 6:7, 8 ayetlerini oku. Burada hangi sahne tarif ediliyor? Bu sahne, bir öncekiyle ne şekilde ilişkili?`

Dördüncü mühürdeki atın rengi Grekçe chloros kelimesiyle tanımlanıyor. Bu, çürüyen bir cesedin aldığı gri kül rengidir. Binicinin adı Ölüm; bu arada, ölüler diyarı Hades ona eşlik ediyor. Bu ikisine kılıçla, kıtlıkla, salgın hastalık ve yaban hayvanlarla yeryüzünün dörtte birinde ölüm saçma yetkisi verilmiş (Mat. 24:7).

İyi haber şu ki, Ölüm’ün ve Hades’in gücü çok sınırlı; onlara dünyanın sadece bir bölümü üzerinde (dörtte biri) yetki verilmiş. İsa Hades’in ve Ölüm’ün anahtarlarının Kendi elinde olduğuna dair bize güvence veriyor (bkz. Va. 1:18).

`Vahiy 2. bölümdeki, Efes, İzmir, Sart, Bergama ve Tiyatira kiliselerine yazılan mesajların içeriğini bir kez daha gözden geçir. Bu kiliselerin durumunu ilk dört mührün açılması sahnesiyle karşılaştır. Hangi benzerlikleri görüyorsun?`

Yedi mührün sahneleri kilisenin geleceğini resmediyor. Yedi kilise konusunda olduğu gibi, mühürler de Hristiyan tarihinin farklı dönemlerine tekabül ediyor. Elçiler döneminde Müjde dünyaya hızla yayıldı. Hemen arkasından birinci yüzyılın sonundan dördüncü yüzyılın başına kadar süren, ikinci mühür sahnesinde resmedilen, Roma İmparatorluğu hükmü altındaki zulüm dönemi geldi. Üçüncü mühür ise dördüncü ve beşinci yüzyıllardaki, Müjdenin ruhsal olarak kıtlığıyla nitelenen ve Karanlık Çağa sebebiyet veren taviz dönemine işaret ediyor. Dördüncü mühür, neredeyse bin yıl Hristiyanlığın karakteri olan ruhsal ölümü uygun şekilde tarif ediyor.

`Vahiy 6:6 ayeti zeytinyağı ve şarabın üçüncü mührün felaketinden etkilenmeyeceğini ifade ediyor. Yağ, Kutsal Ruh’u (1Sa. 16:13, Elç. 10:13), yeni şarap da İsa Mesih’te kurtuluşu simgeler (Mar. 2:22). Bu simgelerin anlamları, Allah Sözü kıt olduğu zamanda bile Kutsal Ruh’un sürekli iş başında olması ve gerçeğin peşinde olanlara kurtuluş yolunun hala açık olması gerçeği ile ilgili bize ne söylüyor?`