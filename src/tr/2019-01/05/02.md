---
title:  İlk Mührün açılması
date:  27/01/2019
---

`Vahiy 6:1–8, Levililer 26:21–26 ve Matta 24:1–14 ayetlerini oku. Bu ayetlerdeki ortak ipucu kelimeleri fark et. Bu benzerlikler ışığında, ilk dört mührün ne anlama geldiğine dair ne öğrendin?`

Yedi mühür olayları, Eski Ahit’teki kılıç, açlık, salgın hastalık ve yabanıl hayvanlar olarak ifade edilen antlaşma lanetleri bağlamında anlaşılmalıdır (Lev. 26:21–26). Hezekiel onları Allah’ın dört ağır yargısı (Hez. 14:21) diye tanımlıyor. Onlar, Allah’ın, halkının ruhsal durumlarını uyandırmak amacıyla, antlaşmaya olan bağlılıklarını yitirdiklerinde onları cezalandırmak için kullandığı ıslah edici hükümleriydi. Aynı şekilde Allah, halkı İsa’nın dönüşünü beklerken uyanık kalsın diye dört atlıyı vasıta olarak kullanmıştır.

Ayrıca ilk dört mühür ile İsa’nın dünyada neler olacağını açıkladığı Matta 24:4–14 ayetleri arasında yakın benzerlikler vardır. Dört atlı, Allah’ın dünyanın bugün olduğu şekliyle onların yuvası olmadığını halkına hatırlatarak onları doğru yolda tuttuğu vasıtalardır.

Simgesel olmakla birlikte Vahiy 6:1, 2 ayetleri de zafer ile ilgilidir. Mesih’i, İkinci Gelişinde halkını kurtarmak için beyaz bir atın üzerinde meleklerden oluşan göksel ordularına önderlik ederken resmeden Vahiy 19:11–16 ayetlerini anımsatıyor. Beyaz renk, saflığın bir simgesi olarak Mesih ve izleyicileriyle ilişkilendirilmiştir. Atın üzerindeki binicinin elinde bir yay, başında da taç olması (Va. 6:2), Eski Ahit’teki Halkının düşmanlarını fethederken elinde yayla at süren Tanrı betimlemesini çağrıştırıyor (Hab. 8:–13; Mez. 45:4, 5). Binici tarafından giyilen tacın Grekçesi (Va. 6:2), zaferin tacı olan stefanostur (Va. 2:10, 3:11). Bu binici, fethetmek için fethederek ilerleyen fatihtir.

İlk mühür sahnesi, Pentekost günü güçlü bir şekilde başlayan ve sayesinde Mesih’in Krallığını büyütmeye başladığı müjdenin yayılmasını anlatıyor. Mesih’in görkem içinde geleceği ve mutlak zaferin kazanılacağı zamana kadar, kazanılacak çok toprak ve İsa’nın izleyicisi olacak çok insan vardı, hala da var.

Peygamberlik sözüne göre, ilk mühür sahnesi Efes kilisesine gönderilen mesajla bağlantılı; müjdenin dünyanın dört bucağına çok hızlı bir şekilde yayıldığı ilk yüzyılın elçiler dönemini anlatıyor (Kol. 1:23).

`O an içinde bulunduğumuz durum ne olursa olsun, Mesih’te her zaman kazanan tarafta olduğumuzu neden asla unutmamalıyız?`