---
title:  İman hayati
date:   15/02/2019
---

#### Lütufla Mezuniyet

_Eugene Fransch tarafından yazılmıştır._

Bağımsızlık öncesi Zimbabwe’deki Solusi Koleji’ndeki teoloji derslerinde ortalama bir öğrenciydim. En çok zorlandığım ders Grekçe’ydi ve en yüksek alabildiğim not sadece bir “C” idi.

Grekçe finalini bitirdiğimde, dersten kaldığımı biliyordum. Kağıdı öğretmenimiz Dr. Leo Raunio’ya verirken “Hocam yine kaldım dersten” dedim. O ise gülümseyip “Dert değil.” dedi. Sonraki hafta boyunca mezun olamayacağım gerçeğiyle boğuştum. Bir ay sonra evlenmeyi planlıyordum ve sonraki altı ay boyunca tekrar Grekçe dersini almak benim için düşünülemezdi bile.

Ardından, Finlandiya’da doğmuş olan emeklilik yaşındaki misyoner Dr. Raunio beni odasına çağırdı. O gün hayatımda ilk defa Tanrı’nın lütfunun ne anlama geldiğini yüreğimde anladım.

Dr. Raunio ben odasındayken şunları dedi: “Seni 4 sene önce bu kampüse adımını attığından beri izliyordum. Asi bir gençten, gönülden çalışan ve Tanrı’yı seven bir genç adama dönüştüğünü gözlemledim. Dinlediğin müziklerin bile değiştiğinin, yani rock’n roll’dan Hristiyan ilahilerine geçtiğinin farkındayım.”

Kimsenin farketmediği şeyleri gözlemlemiş olması beni oldukça şaşırtmıştı. Dr. Raunio sözlerine devam etti: “Diğer derslerinde iyi bir iş çıkardın ve geçtin. Ama Grekçe senin önünde bir bariyer oldu. Bu üç hafta içerisinde mezuniyetinin senin için ne kadar önemli olduğunu biliyorum. Grekçe için elinden gelen herşeyi yaptığını ama yine de dersten kaldığını da biliyorum. Yine de sana lütufta bulunmak istiyorum. Tanrı’nın yapacağın işler için planları olduğunu biliyorum. Bu durumda lütuftan kastım, bu dersten geçer not vermektir ve bu sayede mezun olabileceksin.” Bu sözlerin üstüne Dr. Raunio Tanrı’ya benim gelecekteki işlerime rehberlik etmesi için dua etti.

Ardından Tanrı beni o kadar ilerilere götürdü ki, önceden asla tahmin edemezdim. Tanrı bana 18 yıl Zimbabwe’deki Adventist Kilisesi’nde gençlik direktörü olarak çalışmamda yardımcı oldu. Sonraki 7 yıl boyunca ise kilise kolunun gençlik direktörü olarak çalıştım. Ayrıca liderlik üstüne doktora yaptım. Artık her gün Tanrı’ya bana verdiği lütfu başkalarına da vermesi için dua ediyorum.

Biz hayatımızdaki en günahkar olduğumuz dönemi yaşarken bile Tanrı bizim içimizdeki potansiyeli bilir. Bizim Kutsal Ruh’la dolduğumuzda neler yapabileceğimizi bilir. Ayrıca kendi ölümlü gözlerimizi bir kenara bırakıp, Tanrı’nın gözlerinden bakmalıyız ki başkalarının içindeki potansiyeli görebilelim.

61 yaşındaki Eugene Fransch şu an Bulawayo, Zimbabwe’deki Zimbabwe Union Conference’de yardımcı sekreter. Leo Raunio Eugene mezun olduktan 3 yıl sonra, 1984’te 72 yaşında vefaat etti.

2015’in Onüçüncü Şabat Sunuları’nın bir kısmı Solusi Üniversitesi’nin kafeteryasını 500 kişilikten 1000 kişiliğe büyütmekte kullanılmıştır.