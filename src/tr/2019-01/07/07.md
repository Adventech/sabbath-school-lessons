---
title:  Ek Çalışma
date:  15/02/2019
---

Yedinci borazan (Va. 11:15–18) bu dünyanın tarihinin kapanışını işaret eder. Allah’ın Gücünü ve Hükümranlığını ortaya koymasının vakti gelmiştir. Binyıllardır İblis’in egemenliği altındaki bu isyankâr gezegen, Allah’ın egemenliği ve hükümranlığı altına geri dönmek üzere. Mesih’in çarmıhtaki ölümü ve göğe yükselişinden sonra, O’nun yeryüzünün yasal hükümranı olduğu duyurulmuştu (Va. 12:10, 11). Şeytan zamanının kısa olduğunu bildiği için yeryüzüne zarar vermek için ortalığı kasıp kavurmaya devam ediyor (Va. 12:12). Yedinci borazan, gaspçı kuvvetlerle başa çıkıldığını ve dünyanın sonunda Mesih’in haklı yönetimi altına girdiğini müjdelemektedir.

Yedinci borazan kitapçığın geriye kalanının içeriğini ana hatlarıyla ortaya koyuyor: (1) Uluslar öfke içindeydiler: Vahiy 12–14 bölümleri, iki yandaşıyla birlikte–deniz canavarı ve kara canavarı—dünya uluslarını Allah’ın halkına karşı savaşa hazırlayan İblis’i öfke içinde tarif ediyor (Va. 12:17). (2) Senin gazabın geldi: Allah ulusların öfkesine, Allah’ın gazabı olarak bahsedilen son yedi bela ile karşılık veriyor (bkz. Va. 15:1). (3) Ölülerin yargılanmasının zamanı Vahiy 20:11–15 ayetlerinde tarif ediliyor. (4) Allah’ın kullarını ödüllendirmesi de Vahiy 21–22 bölümlerinde resmedilmiş. (5) Yeryüzünü mahvedenleri mahvetmek: Vahiy 19:2 ayeti son zaman Babil’inin yeryüzünü mahvettiği için yargılandığını söylüyor. İblis’in, yandaşlarının ve müttefiklerinin mahvedilmesi ise büyük mücadele oyunundaki son perdedir (Va. 19:11–20:15).

**Tartışma Soruları**

`Bazen müjdeyi vaaz etmenin acı bir deneyim olabileceğini fark ederiz (Va. 10:10); sözlerimiz kabul görmez, alaya tutulur ve biz de reddedilip alaya tutulabiliriz. Bazen vaaz etmek düşmanlığa bile sebep olabilir. Kutsal Kitap’tan böyle denemelerle karşılaşmış kimleri sayabilirsin ve biz onların tecrübelerinden kendimiz için neler öğrenebiliriz?`

`Şu ifade üzerinde düşün: Tarih belirleme konusunda defalarca uyarıldım. Allah’ın halkı için bir daha hiç tarihle ilgili bir mesaj olmayacak. Ne Ruh’un dökülmesi ne de Mesih’in gelişiyle ilgili kesin tarihi bilemeyiz.—Ellen G. White, Selected Messages [Seçme Mesajlar], 1. kitap, s.188.  1844’ten sonra son olaylara dair fazlasıyla detaylı peygamberlik tabloları hazırlamakla ilgili hangi sorunları görüyorsun? Bu tabloların yol açtığı tuzaklardan korunmak için ne yapılmalı?`