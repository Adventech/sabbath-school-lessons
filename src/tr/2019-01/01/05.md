---
title:  Tanrılık
date:  02/01/2019
---

Vahiy, Pavlus’un mektuplarında bulunanlara benzer bir selamlama ile başlıyor. Kitapçık görünürde Yuhanna zamanında Küçük Asya’da bulunan yedi kiliseye birer mektup olarak gönderilmişti (bkz.  Va. 1:11). Fakat Vahiy sadece onlar için değil, tarih boyunca var olacak her Hristiyan nesli için yazılmıştı.

`Vahiy 1:4, 5 ve Romalılar 1:7 ayetlerini oku. İkisindeki ortak selamlama nedir ve bu selam kim tarafından veriliyor?`

İki ayette de mektuplaşma dilinde bir selamlama mevcut: “Lütuf ve esenlik olsun.” Bu ifade, Grek selamı charis (lütuf) ve İbrani selamı shalom’dan (barış, esenlik) oluşuyor. Bu ayetlerde gördüğümüz gibi lütuf ve esenliği verenler, Tanrılığın üç Şahsı.

Baba Allah “Var olan, var olmuş ve gelecek olan” (bkz Va. 1:8, Va. 4:8) diye tanımlanmış. Bu, ilahi ad Yahve’yi işaret ediyor, “BEN BEN’İM” (Çık. 3:14) ayeti Allah’ın sonsuz varlığına atıfta bulunuyor.

Kutsal Ruh’tan ise “Yedi Ruh” diye bahsediliyor (Va. 4:5 ve Va.5:6 ayetleriyle karşılaştır). Yedi, doluluğun sayısıdır. “Yedi Ruh”, Kutsal Ruh’un yedi kilisenin hepsinde faal olduğu anlamına gelir. Bu simge Kutsal Ruh’un Allah’ın halkı arasındaki tarih boyunca süren ve onların görevlerini yerine getirmelerini sağlayan işine atıfta bulunuyor.

İsa Mesih üç isimde tanımlanıyor: “ölüler arasından ilk doğan, dünya krallarına egemen olan güvenilir tanık” (Va. 1:5). Bunlar O’nun çarmıhtaki ölümüne, dirilişine ve gökteki hükümdarlığına işaret ediyor. Daha sonra Yuhanna İsa’nın ne yaptığını söylüyor: O “bizi sev[miş], kanıyla bizi günahlarımızdan özgür kılmış ve bizi bir krallık haline getirip Babası Tanrı’nın hizmetinde kâhinler yapmış”tır (Va. 1:5, 6).

Orijinal Grekçedeki “bizi seven”, Mesih’in geçmişi, bugünü ve geleceği kapsayan sürekli sevgisine işaret ediyor. Bizi seven Kişi, kanıyla bizi günahlarımızdan kurtardı. Grekçede “kurtardı” fiili, geçmişteki, tamamlanmış bir işe işaret ediyor: İsa çarmıhta öldüğünde, bizim günahlarımız için tam ve mükemmel bir kefaret ödemiş oldu.

`Efesliler 2:6 ve Filipililer 3:20 ayetleri kurtarılanları yükseltilen ve göksel yerlerde İsa ile birlikte oturanlar olarak tanımlıyor. Bu ne anlama geliyor olabilir ve hâlâ bu günahla lanetlenmiş dünyadayken, biz Mesih’teki bu görkemli “krallar ve kahinler” (Va. 1:6, Candemir) mevkiinin tadını şimdi nasıl çıkartabiliriz? Bu gerçek, yaşam biçimimizi ne şekilde etkilemeli?`