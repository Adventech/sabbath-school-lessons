---
title:  Taht Odasındaki Göksel Meclis
date:  21/01/2019
---

Vahiy 4:4 ayetinde yapılan ihtiyarlar tarifi onların melek olmadıklarını gösteriyor. Kutsal Kitap’ta ihtiyarlar tanımı her zaman insanlar için kullanılmıştır. Allah’ın huzurundayken hep ayakta duran meleklerin tersine, ihtiyarlar tahtlarda oturuyorlar. Üzerlerindeki beyaz giysiler Allah’ın sadık halkının kıyafetidir (Va. 3:4, 5). Başlarındaki zafer taçları (Grekçesi stephanos Va. 4:4), sadece galip gelen kutsallar için ayrılmıştı (Yak. 1:12). Tüm bu detaylar, 24 ihtiyarın galip gelen kutsallar olduğunu gösteriyor.

24 sayısı da simgeseldir: 2 takım 12 sayısından oluşur ve 12 sayısı da Kutsal Kitap’ta Allah’ın halkını simgeler. 24 ihtiyar hem Eski, hem de Yeni Ahit zamanlarından olmak üzere toplamda Allah’ın halkını temsil ediyor olabilir. 24 sayısı ayrıca dünyasal tapınak hizmetlerini nöbetleşe yerine getiren 24 bölük rahibin reisleriyle de örtüşüyor (1Ta. 24:1–19).

24 ihtiyardan Kutsal Kitap’ta daha önce hiç bahsedilmemiş olması, göksel taht odasında yeni bir topluluk olduklarını düşündürüyor. Belki de İsa’nın ölümü sırasında ölüden dirilenler de onlardı (Mat. 27:51–53). Eğer öyleyse, İsa ile birlikte göğe yükseltilmiş olan 24 ihtiyar, kurtuluş planının anlaşılmasında Allah’ın işlerindeki haklılığa tanıklık etmeleri için insanlığın temsilcileri oldular. Vahiy 4 5:9 ayetlerinde, 24 ihtiyar, dört yaratık ile birlikte (8. ayet), boğazlanmış olan fakat yaşayan Kuzu’nun önünde çöküp ibadet ediyor. Birlikte layık olan boğazlanmış Kuzu’yu metheden yeni bir ezgi söylüyorlar: Çünkü boğazlandın ve kanınla her oymaktan, her dilden, her halktan, her ulustan insanları Tanrı’ya satın aldın. Onları Tanrımız’ın hizmetinde bir krallık haline getirdin, kâhinler yaptın. Dünya üzerinde egemenlik sürecekler. (Vahiy5:8–10).

`Vahiy 4:6–8 ayetleri ayrıca dört yaratıktan ya da varlıktan bahsediyor. Onların tarifini Hezekiel 1:5–14 ve Hezekiel 10:20–22 ayetlerinde anlatılan dört yaratıkla ve Yeşaya 6:2, 3 ayetlerindeki serafimle karşılaştır.`

Dört yaratık, Allah’a O’nun aracıları ve Tahtının gardiyanları olarak hizmet eden yüce varlıkları simgeliyor (Mez. 99:1). Kanatları, Allah’ın emirlerini yerine getirmekteki çabukluklarını simgeliyor, gözleri de zekâlarına işaret ediyor. 24 ihtiyar ve tahtın etrafındaki çok sayıda melekle birlikte onların varlığı (Va. 5:11), hem göğün, hem de yeryüzünün taht odasında temsil edildiğini gösteriyor.