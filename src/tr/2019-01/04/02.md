---
title:  Göksel Taht Odasında
date:  20/01/2019
---

Vahiy 4:1 ayetinden başlayarak İsa Yuhanna’yı kendi zamanından Mesih’in dönüşüne kadar olan dönemin tarihine tümden bir bakış atsın diye yukarı, göğe davet ediyor.

`Gökteki taht odasını betimleyen Vahiy 4:1–8, Hezekiel 1:26–28 ve Vahiy 5:11–14 ayetlerini oku. Bu ayetler, göksel taht odasının doğası hakkında bize ne öğretiyor?`

Elçi, aralık kapıdan göksel tapınağa ve Allah’ın tahtına doğru baktı. Taht, Allah’ın yönetimini ve yaratım üzerindeki hükmeden yetkisini simgelerken, tahtın etrafındaki gökkuşağı Allah’ın vaatlerine olan bağlılığını belirtiyor (Yar. 9:13–16; Yşa 54:9, 10). Allah’ın düşmanı olan ve bu dünyanın egemenliğini gasp etmiş bulunan Şeytan, ilahi yetkiye itiraz etmişti. Allah ile Şeytan arasındaki büyük mücadelenin temel meselesi, kimin yönetme hakkına sahip olduğudur. Yuhanna’nın gördüğü, göksel taht odasında toplanmış olan göksel meclisinin amacı, Allah’ın evren üzerindeki haklı yönetme yetkisini doğrulamaktı (Va. 4:1–8, Va. 5:11–14).

`Vahiy 4:8–11 ve Vahiy 5:9–14 ayetlerini oku. Bu ayetlerden gerçek ibadet ile ilgili ne öğrenebilirsin? 4. bölümde ibadet edilmeye layık olan Rab Tanrı iken, Vahiy 5:9–14 ayetlerinde neden Kuzu?`

Vahiy 4. bölüm göksel tapınaktaki taht odasının ve orada tekrarlanan ibadetin genel bir tarifini yapıyor. 4. Bölümdeki ibadet, Allah’ın yaratıcı gücünü överken, 5.bölüm boğazlanmış Kuzu tarafından ödenen kefareti kutluyor. Bu bölümler, gerçek ibadetin Allah’ın muazzam yaratım ve kefaret işlerini konu alarak kutladığını gösteriyor. Dünyayı altı günde yaratmış olan Allah, aynı zamanda yapacağına söz verdiği gibi, dünyayı ilk durumuna yenileme ve halkı için sonsuz bir yuva haline getirme kudretine de sahiptir.

`Müjdenin ne söylediğini düşün: Sadece dünyayı değil tüm evreni yaratmış Olan, aynı zamanda bizim için Boğazlanmış (Va. 5:12) olan Kuzudur. Acı ve kargaşa dolu bir dünyanın içindeyken, bu öğreti bize hangi muazzam umudu veriyor?`