---
title:  Kuzu Layıktır.
date:  23/01/2019
---

`Vahiy 5:8-14, Efesliler 1:20–23 ve İbraniler 10:12 ayetlerini oku. Bu ayetlerin hepsi, bize çok azını sunabilen bu dünyada neyden büyük umut ve teselli bulmamız gerektiğini söylüyor?`

Kuzu Mesih tahta yaklaşınca, tomarı eline aldı. Bu hareket, tüm yetki ve egemenliğin O’na ait olduğunu gösteriyor (bkz. Mat. 28:18, Ef. 1:20–22). O anda tüm evren Mesih’in yeryüzü üzerindeki haklı yönetimini tanımış oldu. Adem ile kaybedilmiş olan, Mesih ile yeniden kazanılmış oldu.

Mesih’in tomarı alması, O’nun tüm insanlığın kaderini ellerinde tuttuğunun göstergesi. Dört yaratık ve 24 ihtiyar O’nun önünde çöktü ve Vahiy 5:9 ayetinde yazıldığı gibi ibadet etti: Tomarı almaya, mühürlerini açmaya layıksın! Çünkü boğazlandın. Bu tapınma eylemi ile yüceltilmiş melekler ve kurtarılmış insanlığın temsilcileri Mesih’in insanoğlu adına kurban olduğunu tasdik etmiş oldu. O, kanıyla düşkün insanoğlu için kefaret ödedi ve onların tüm kurtuluş umudu olarak hayal bile edemeyeceğimiz bir gelecek vaat etti.

Dört yaratık ve ihtiyarlara şimdi de sayısız misafir melek eşlik ediyor, tahtın etrafında toplaşıp boğazlanmış fakat şimdi düşkün insanoğluna arabuluculuk etmek için yaşayan Kuzu’ya methiyeler düzüyorlardı (İbr. 7:25). Taht odasını dolduranlar hep birlikte ve yüksek sesle bağırdılar: Boğazlanmış Kuzu gücü, zenginliği, bilgeliği, kudreti, saygıyı, yüceliği, övgüyü almaya layıktır (Va. 5:12).

Bu noktada gökteki ve yeryüzündeki tüm yaratım bir araya gelip hem Baba’ya hem de Mesih’e muhteşem kulluklarını sunuyorlar: Övgü, saygı, yücelik ve güç sonsuza dek Tahtta oturanın ve Kuzu’nun olsun! (Va. 5:13). Övgülerine dört yaratığın Amin sözüyle ve 24 ihtiyarın yere kapanmasıyla karşılık veriliyor ve böylece göksel taht odasındaki coşkulu hürmet sona eriyor.

`Fizikçiler bir gün evrenin yanacağını, kendi içine çökeceğini ya da parçalanacağını tahmin ediyorlar. Allah’ın sözünde sunulan geleceğe ne büyük bir tezat! Bizi bekleyen gelecek için sevinmeye şimdiden nasıl başlayabiliriz?`