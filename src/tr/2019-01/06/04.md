---
title:  Büyük Kalabalık
date:  05/02/2019
---

`Vahiy 7:9, 10 ayetlerini oku. Yuhanna bu noktada hangi kutsallar topluluğunu görüyor? Nasıl tarif ediliyorlar ve nereden geliyorlar? Allah’ın tahtının önünde yüksek sesle ne söylüyorlar?`

Yuhanna, o büyük sıkıntıdan geçip gelen,  kaftanlarını Kuzu’nun kanıyla yıkamış, bembeyaz (Vahiy 7:14) etmiş, kimsenin sayamayacağı o büyük kalabalığı görüyor. Yani, onlar her ne sıkıntı ile karşılaşmış olurlarsa olsunlar, İsa’ya sadık kalmış ve bu sadakatleri O’nun mükemmel doğruluğunun beyaz kaftanına sarılmalarıyla simgelenmiş olan özel bir topluluktur. Sıkıntı kelimesi, Kutsal Kitap’ta imanlıların imanları uğruna katlanmak zorunda kaldıkları şeylerden bahsedilirken sıklıkla kullanılır (örneğin, Çık. 4:31, Mez. 9:9, Mat. 24:9, Yu. 16:33, Rom. 5:3). Dolayısıyla, bazı Adventist yorumcular bu topluluğu 144.000 kişinin diğer bir ifadesi olarak görüyor olsa da, biz büyük kalabalık ile çağlar boyunca imanları uğruna acı çekmiş olan tüm kurtarılanlardan bahsedildiğini anlıyoruz.

İşte burada, Yuhanna’nın kimsenin sayamayacağı kadar büyük bir kalabalık tanımlamasında da, tüm Kutsal Kitap’ta gördüğümüz, büyük lütufla kurtuluş temasını bir daha görüyoruz. Kurtarılanların yegâne savı, kurtuluşa, ebedi yaşama, yeni göğe ve yeni yeryüzüne ancak kendilerine lütufla verilmiş olan Mesih’in doğruluğuyla ulaşılabileceğidir.

Tahtın en yakınında, bir zamanlar Şeytan’ın davasının en ateşli neferleri olan, fakat daha sonra ateşten çıkarılan yarı yanmış odun parçaları gibi, Kurtarıcıları’nı derinden ve ateşli bir bağlılıkla izlemiş olanlar vardır. Onların yanında, sahtekârlık ve sadakatsizlik ortamında Hristiyan karakterlerini tekmil edenler, tüm Hristiyanlık alemi geçersiz ilan ettiği halde Allah’ın yasasını yüceltenler ve tüm çağlardan, imanları uğruna şehit olan milyonlar durmaktadır. Bunlardan sonra ise ‘her ulustan, her oymaktan, her halktan, her dilden oluşan, kimsenin sayamayacağı kadar büyük bir kalabalık tahtın ve Kuzu’nun önünde . . . hepsi de birer beyaz kaftan giymiş, ellerinde hurma dalları’ ile durmaktadır (Vahiy 7:9). Savaşları sona ermiş, zafer kazanmışlardır. Yarışta koşmuşlar, ödülü kazanmışlardır. Ellerindeki hurma dalları kazandıkları zaferin göstergesi, beyaz kaftanlar ise artık onların olan Mesih’in doğruluğunun simgesidir.–Ellen G. White, Büyük Mücadele s. 670.

`Evet, biz bir iman armağanı olan Mesih’in doğruluğunu giyinmişiz. Fakat bu kadar deneme ve sıkıntılar içindeyken bu imanı nasıl koruyabilir, nasıl sadık kalabiliriz? Ya da, daha da önemlisi, bu imanı ve sadakati kolaylık ve refah zamanlarında ne şekilde koruyabiliriz? (bkz. Yas. 8:11–17).`