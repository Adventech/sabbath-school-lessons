---
title:  Deniz Canavarı
date:  24/02/2019
---

`Vahiy 13:1-4, 8 ve Vahiy 17:8 ayetlerini oku. Bu canavarın özellikleri neler ve varlığı hangi safhalardan oluşuyor?`

Yuhanna korkunç bir canavarın denizden çıktığını görüyor. Canavar siyasi gücün simgesi olsa da, deniz canavarının tarifi baskın özelliği din olan siyasi bir güce işaret ediyor. Deniz, içinden Roma İmparatorluğunun çöküşü sonrasında güçlenen deniz canavarının yükseldiği, Avrupa’nın yoğun nüfuslu bölgesini simgeliyor (bkz. Va. 17:15).

Yuhanna canavarın sudan yükseldiğini söylüyor. Aynı Vahiy 12:3, 4 ayetlerindeki ejderha gibi yedi kafası ve on boynuzu olması, putperest Roma ile yakın ilişkisini gösteriyor. Canavarın başlarının üzerinde küfür niteliğinde adlar yazılı, boynuzlarının üzerinde de taçlar var. Canavarın başları, Şeytan’ın tarih boyunca Allah’ın halkına zulmetmek için kullanmış olduğu krallıklar (bkz. Va. 17:9–11). Küfür niteliğinde ad canavarın iddia ettiği ilahi unvana işaret ediyor. On boynuz, Roma İmparatorluğu dağıldıktan sonra içinden çıkan ulusları simgeliyor, Daniel 7:24 ayetine işaret ediyor. Deniz canavarının bu özelliklerinin hepsi, Roma İmparatorluğundan doğan papalığa işaret ediyor.

Denizden çıkan canavar, ayının ayağına ve aslanın ağzına sahip bir parsa benziyor. Aslında, canavar Daniel 7:2–7 ayetlerinde bahsedilen dört canavarın (dünya imparatorluklarının simgeleri) niteliklerinin bir birleşiminden oluşuyor: Babil, Med-Pers, Grek ve Roma. Fakat Yuhanna’nın onları tersten sıralaması, kendisinin birinci yüzyıl bakış açısından değerlendirildiğinde, canavarın Daniel 7’deki dördüncü canavarla, Roma İmparatorluğuyla ilişkili olduğunu gösteriyor.

Ejderha (Şeytan tarafından yetki verilen Roma İmparatorluğu) canavara kendi gücünü ve kendi tahtını ve büyük yetki verdi. Aynı Baba’nın Tahtını ve yetkisini Mesih’e vermesi gibi (Va. 2:27), ejderha da canavarı yeryüzündeki ortağı ve temsilcisi olarak yetkilendiriyor.

Vahiy 13:5–7 ayetlerinde, canavarın Hristiyanlık tarihi boyunca süren zulüm işlerinin süresinin 42 ay olduğu ifade ediliyor.  El değmemiş kadına zulmün bir vakit, vakitler ve yarım vakit yani üç buçuk vakit ya da peygamberlik yılı sürdüğünü görmüştük (Va. 12:13, 14 ayetlerini Dan. 7:25 ile karşılaştır). Kırk iki peygamberlik ayı 30 günün 42 ile çarpılmasına, yani 1260 güne/yıla eşittir (Va. 12:6). Bu nedenle, Üç buçuk yılın, 42 ayın ve 1260 günün, hepsi aynı zaman dilimini, 1260 yılı ifade eder. Bu safha, canavarın başlarından birinin ölümcül bir yara alması ve bunun sonucu olarak geçici olarak ölmesiyle sona eriyor. Yaranın iyileşmesiyle birlikte, canavar hayata geri dönüyor. Ölümcül yaranın iyileşmesi dünyanın ona hayranlık duymasına ve ejderha ile canavara tapınmalarına yol açıyor.