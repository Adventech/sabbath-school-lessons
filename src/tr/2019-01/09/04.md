---
title:  Karadan Çıkan Canavar
date:  26/02/2019
---

Vahiy 13. bölümün ilk yarısı 1260 gün/yıl süren peygamberlik dönemi boyunca faal olan Roma Katolik gücünü tarif eder. Fransız devrimi olaylarıyla bu dini-politik sistem ölümcül bir yara aldı. Fakat bu ölümcül yara önünde sonunda iyileşecek ve bu sistem yeniden hayata konulacak. Bu bölümün ikinci yarısı canavarın bu ölümcül yarasının iyileşmesinin nasıl gerçekleşeceğini tarif ediyor.

`Vahiy 13:11 ayetini oku. İkinci canavarın nitelikleri neler? Vahiy 12:14–16 ayetlerinin ışığında, bu canavarın karadan çıkması ne önem taşıyor?`

Yuhanna başka bir canavar daha görüyor fakat ilk canavarın aksine bu ikinci canavar karadan yükseliyor. İkinci canavar da, ilk canavar kadar etkiye sahip bir dünya gücü. Bununla birlikte korkutucu bir görüntüye sahip olan deniz canavarının aksine, kara canavarı ilk başta zararsız gibi görünüyor. Vahiy’de gördüğümüz gibi Mesih’in bir simgesi olan Kuzu gibi iki boynuzu (Va. 13:11) var. Yani, bu son zaman kuvveti Mesih’miş gibi görünüyor.

Bu kuvvet, 1260 peygamberlik günü/yılı sona ererken, ejderha’nın rahat vermeyen tufanından kaçan, Allah’ın gerçek kilisesinin bir simgesi olan kadını koruyan bölgeden yükseliyor (Va. 12:14–16). Sahneye yeni çıkan bir oyuncu olduğu çok belli olan kara canavarının, deniz canavarı Fransız devrimi olayları sırasında ölümcül yarayı aldıktan sonra ortaya çıkması, onun sadece bir son zaman oyuncusu olduğu anlamına geliyor.

1798 yılında Yeni Dünya’da hangi ulus güç kazanıyor, kudret ve büyüklük vaat ediyor ve dünyanın ilgisini çekiyordu? Simgenin uygulanışı hiçbir şüpheye mahal vermez. Bu peygamberlik sözünün şartlarını karşılayan yalnızca bir ulus vardır; şaşmaz bir şeklide Amerika Birleşik Devletleri’ne işaret etmektedir.—Ellen G. White, Büyük Mücadele, s. 443.

Fakat Vahiy 13:11 ayeti gösteriyor ki, büyük ölçüde Protestan olan Amerika da, Roma İmparatorluğuna benzer dünya çapında etkisiyle, sonunda ejderha gibi, iblisin kendisi gibi konuşmaya başlayacak. Bu son dönem gücü, tüm dünyanın ölümcül yarayı almış olan ilk canavara tapınması sağlanmaya çalışılırken, bir aracı olacak. Başka bir deyişle, bir zamanlar kilise için korunma sağlayan, bir güvenli barınak olan Amerika Birleşik Devletleri, bir noktada son zaman olaylarında zalim rolünü üstlenecek.

`Amerika Birleşik Devletleri’nin Vahiy 13. bölümdeki ikinci canavar olduğu anlaşıldığında, ne bugünkü gücüne ne de etkisine henüz sahip değildi. Bu gerçek, Amerika Birleşik Devletleri’nin bu peygamberlik sözünde tarif edilen güç olduğunun anlaşılmasının tasdik edilmesine nasıl yardımcı olabilir?`