---
title:  Canavarın Heykeli
date:  27/02/2019
---

`Vahiy 13:12, 13 ayetlerini oku. 1. Krallar 18:38 ve Elçilerin İşleri 2:3 ayetleri, en büyüğü gökten ateş indirmek olan kuzuya benzer canavarın aldatıcı işlerinin doğasını anlamamıza nasıl yardımcı olabilir?`

Kuzuya benzer canavar, mucizeler göstererek birçoklarını aslında kutsal yazılarla uyuşmayan sözlerinin doğru olduğuna ikna edecek. Ruhçuluk aracılığıyla mucizeler gösterilecek, hastalar iyileştirilecek ve inkâr edilemeyecek harikalar gerçekleştirilecektir.—Ellen G. White, Büyük Mücadele, s. 593. Kuzuya benzer canavar, gösterdiği mucizelerin yardımıyla, yeryüzünün sakinlerini ölümcül yara almış olan deniz canavarının bir heykelini yapmaya ikna edecek.

Deniz canavarının ölümcül yarasının iyileşmesi, Roma papalığının bir dini-siyasi güç olarak yeniden eski haline döndürülmesini ifade ediyor. Kuzuya benzer canavarın aynı zamanda ejderha gibi konuşmaya ve deniz canavarının gücünü göstermeye başlayacak olması, onun bu simgelerle temsil edilen uluslar kadar hoşgörüsüz olacağını gösteriyor.

Böyle bir eylem bu yönetimin ilkelerine, bağımsız kurumlarının dehasına, Bağımsızlık Bildirgesi’nin doğrudan ve ciddi beyanlarına ve Anayasa’ya taban tabana zıt olacaktır. . . . Fakat böyle bir eylemin tutarsızlığı, simgede temsil edilenden daha büyük değildir. Ejderha gibi konuşan –görünürde pak, nazik ve zararsız olan– kuzu gibi boynuzlara sahip canavardır. . . .

‘Yeryüzünde yaşayanlara, canavarın onuruna bir heykel yapmalarını buyurdu.’  Burada, yasama erkinin halkta olduğu bir yönetim biçimi açıkça resmedilerek, peygamberlik sözünde belirtilen ulusun Amerika Birleşik Devletleri olduğuna dair çarpıcı bir kanıt sunulmaktadır.

Peki ‘canavarın onuruna heykel’ nedir ve nasıl meydana getirilecektir? Heykel iki boynuzlu canavar tarafından yapılmaktadır ve canavarın onuruna bir surettir. Ayrıca canavarın heykeli (sureti) de denilmektedir. Öyleyse, heykelin (suretin) niteliğini ve nasıl meydana getirildiğini anlamak için, canavarın kendisinin--yani papalığın--niteliklerini incelemeliyiz.

İlk kilise müjdenin sadeliğinden uzaklaşarak ve putperestlerin tören ve geleneklerini kabul ederek yozlaştığında, Allah’ın Ruhu’nu ve kudretini kaybetmişti; bu nedenle insanların vicdanlarını denetim altına alabilmek için dünyasal gücün desteğine ihtiyaç duydu. Sonuç olarak, devletin gücünü denetim altında tutan ve onu kendi amaçlarına ulaşmak, özellikle de sapkınlığı cezalandırmak için kullanan bir kilise, yani papalık ortaya çıktı. . . .

Birleşik Devletler’in önde gelen kiliseleri, ortak olarak tuttukları öğretiler üzerinde birleşerek, devleti kendi iman açıklamalarını zorunlu hale getirmesi ve kendi kurumlarını desteklemesi için etki altına aldıktan sonra, Protestan Amerika Roma hiyerarşisinin bir benzerini meydana getirmiş olacak, bu da kaçınılmaz olarak muhaliflerin cezalandırılmasına yol açacaktır. . . .

‘Canavarın onuruna [yapılan] heykel,’ Protestan kiliselerinin dogmalarını kabul ettirmek için dünyasal gücün desteğini aradıkları zaman gelişecek olan sapkın Protestanlık biçimini temsil etmektedir.—Ellen G. White, Büyük Mücadele, s. 445, 448.