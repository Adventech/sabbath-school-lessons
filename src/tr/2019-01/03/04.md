---
title:  Mesih’in Sart’a Mesajı
date:  15/01/2019
---

Sart’ın görkemli bir geçmişi vardı. Fakat Roma döneminde şehir eski saygınlığını kaybetmişti. Hala zengin bir şehirdi fakat görkemi mevcut gerçekliğe değil, geçmiş tarihine dayanıyordu. Şehir dik bir tepeye inşa edilmişti ve bu yüzden neredeyse zapt edilemezdi. Vatandaşları kendilerini çok güvende hissettikleri için, şehir surları ihmalkâr bir şekilde muhafaza ediliyordu.

`Vahiy 3:6, Matta 24:42–44 ve 1. Selanikliler 5:1–8 ayetlerini oku. İsa, Sart’taki Hristiyanları ruhsal durumlarına çare olsun diye neye teşvik ediyor? İsa’nın uyanık kalın uyarısı şehrin tarihiyle ne şekilde ilişkili?`

İsa, Sart’taki birkaç Hristiyanın sadık olduğunu fakat çoğunun ruhsal olarak ölü olduğunu belirtiyor. Kilise (Bergama ve Tiyatira’da olduğu gibi) herhangi bir aleni günahla ya da döneklikle değil, ruhsal ataletle suçlanıyor.

Sart kilisesine yazılan mesaj, aşağı yukarı 1565-1740 tarihleri arasına denk gelen, reform sonrası dönemdeki Protestanların ruhsal durumunun peygamberlik sözündeki karşılığıdır çünkü o dönemde kilise cansız bir yasacılığa ve ruhsal rehavet durumuna girerek yozlaşmıştı. Yükselen akılcılık ve dünyasallık dalgasıyla birlikte müjdenin kurtarıcı rahmeti üzerindeki odaklanma ve Mesih’e bağlılık giderek azaldı ve mezhepçilik ile kuru felsefi tartışmaların yolu açıldı. Bu dönemin kilisesi canlı gibi görünse de, ruhsal olarak ölüydü.

Mektup aynı zamanda her nesilden Hristiyanla da ilgilidir. Görkemli ifadelerle sürekli Mesih’e olan geçmişteki sadakatlerinden bahseden Hristiyanlar vardır. Maalesef o kişilerin Mesih ile bugünkü deneyimleri hakkında söyleyecek pek sözleri yoktur. Onların dini göstermeliktir, kalplerindeki gerçek din eksiktir ve müjdeye sahiden bağlı değildirler.

`Sadece Mesih’e iman ederek kurtuluş gerçeğini sürekli aklımızda tutarak, işlerimizin hangi yönlerden Allah’ın huzurunda mükemmel kabul edilmediğini söyleyebiliriz? Bu ne anlama geliyor ve O’nun huzurunda işlerimizi nasıl mükemmelleştirebiliriz? Bkz. Mat. 4:44–48.`