---
title:  Mesih’in Smirna ve Bergama’ya Mesajları
date:  13/01/2019
---

Smirna çok güzel ve zengin bir şehirdi fakat zorla imparatora tapınma uygulamasının da merkeziydi. Bu zorlamaya karşı gelmek, kilisenin yasal statüsünü kaybetmesi, zulüm ve hatta şehitlik gibi sonuçlara yol açabilirdi.

`Vahiy 2:8-11 ayetlerini oku. İsa’nın Kendisini bu kiliseye tanıtışı, kilisenin mevcut durumu ile ne şekilde ilişkili? Kilisenin durumu neydi? İsa, gelecek olana dair kiliseye hangi uyarıda bulunuyor?`

Smirna’daki kiliseye verilen mesaj, peygamberlik sözünde Hristiyanların Roma İmparatorluğu tarafından acımasızca zulüm gördüğü elçiler sonrası dönem kilisesi için de geçerlidir. Vahiy 2:10 ayetinde bahsedilen on gün M.S. 303 ile 313 tarihleri arasındaki  Diocletian tarafından başlatılan ve büyük Konstantinus’un Hristiyanlara din özgürlüğü tanıyan Milan Bildirisini yayınlamasıyla sona eren on yıllık zulüm dönemine işaret ediyor.

Bergama bir yılanla temsil edilen ve Kurtarıcı denilen Greklerin şifa tanrısı Asklepius da dahil olmak üzere çeşitli putperest kültünün merkeziydi. İnsanlar şifa bulmak için çok uzaklardan Asklepius’un mabedine geliyorlardı. Bergama, Smirna’da olduğu gibi zorunlu olan imparatora tapınma kültünü yaymak konusunda öncü bir role sahipti. Ayetlerde, Bergama’da yaşayanlara Şeytan’ın tahtının bulunduğu şehirde yaşayanlar deniyor olmasına şaşmamak lazım.

`Vahiy 2:12-15 ayetlerini oku. İsa Kendisini kiliseye nasıl takdim ediyor? Kilisenin ruhsal durumuna ilişkin Değerlendirmesi ne?`

Bergama şehrinde yaşayan Hristiyanlar, hem dışarıdan hem de kilisenin içinden kışkırtmalara karşı koymak zorundaydı. Bir çoğu sadık kaldı fakat bazıları, Nikolas yanlıları, zulümden kaçmak için putperestliğe tavizler vermeyi savunuyorlardı. İsraillileri Vaat Edilmiş Ülke yolundayken Allah’a karşı günah işlemeleri için saptıran ve kandıran Balam gibi (Say. 31:16), onlar da imanlarından taviz vermeyi daha pratik, hatta faydalı buldular. Yeruşalim kurulu putlara sunulmuş şeyleri ve cinsel ahlâksızlığı yasaklamış olmasına rağmen (Elç. 15:29), Balam’ın öğretisi kilise üyelerine bu kararı reddetmelerini söylemişti. İsa’nın Bergama’ya sunabileceği tek çözüm, Tövbe (Va. 2:16) etmeleriydi.

Bergama’daki kilise, aşağı yukarı M.S. 313-538 tarihleri arasındaki kilisenin peygamberlik sözüyle bir tarifidir. Kilisede bazı sadık kalanlar vardı fakat ruhsal gerileme ve döneklik hızla artmıştı.

`Bana olan imanını yadsımadın (Va. 2:13 ayrıca bkz. Va. 14:12) ne demek? İmanımızı inkâr etmeyi reddetmemiz, taviz vermeye direnmemize ve ölüm pahasına da olsa sadık (Va. 2:10) kalmamıza nasıl yardımcı olur?`