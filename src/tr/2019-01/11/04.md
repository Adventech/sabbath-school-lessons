---
title:  Fırat Nehri Kurutuluyor
date:  12/03/2019
---

`Vahiy 16:12 ile Vahiy 17:1 ve 15 ayetlerini oku. Fırat Irmağı simgesi neyi temsil ediyor? Son yedi bela bağlamında, Fırat Irmağı’nın kurutulmasının önemi nedir?`

Eski Ahit’te, Fırat Irmağı İsrail’in düşmanları Asur ve Babil için çok önemli bir destek vasıtasıydı. Irmak Babil boyunca akıyordu ve şehir için önemliydi, çünkü ekinleri büyütüyor ve insanlara su sağlıyordu. Fırat olmasa Babil ayakta kalamazdı.

Vahiy 17:1 ayeti son zaman Babil’ini engin suların kenarında oturan şeklinde tanımlıyor, bu muhtemelen Fırat Irmağı’na bir göndermedir (bkz. Yer.  51:13). Vahiy 17:15 ayeti son zaman Babil’inin üzerinde oturduğu suların onu destekleyen insanlar olduğunu açıklıyor; sistemin arkasındaki dünya çapında sivil, dünyasal ve politik güçler. Ancak bu güçler sonunda desteklerini geri çekecekler.

Altıncı bela sahnesi, eski Babil’in Pers Kralı Koreş tarafından ele geçirilmesini yansıtıyor (bkz. Daniel 5). Antik tarihçi Herodot’a göre, Kral Belşassar ve adamlarının ziyafette olduğu gece Persler Fırat’ın yönünü değiştirmiş ve Babil’e nehir yatağı üzerinden girerek şehirdekileri gafil avlamışlardı.

Vahiy 16:12 ayetindeki sembolik Fırat’ın kurutulması, son zamanda Babil’in ele geçirilmesiyle sonuçlanıyor. Vahiy’deki Fırat Irmağı dünyanın sivil, dünyasal ve politik güçlerinin Babil’e destek verişini temsil ettiği için, Fırat’ın kuruması da onların desteklerini çekmeleri ve ardından saldırmalarıyla Babil’in düşüşünü simgeliyor.

Dünyadaki insanlar doğadaki çalkantıları gördükçe (bkz. Va. 16:3–9), korunmak için Babil’e yöneliyorlar. Fakat beşinci bela Babil’in yetkisinin merkezini vurduğundan (Va. 16:10, 11), oradan yardım beklemenin boşuna olduğunu görüyorlar. Aldatılmışlık hissiyle Babil’in aleyhine dönüyorlar ve onun düşmesine yol açıyorlar (bkz. Va. 17:16). Fakat buna rağmen, kalplerinin Allah’a ve O’nun halkına karşı hâlâ katı olduğunu görüyoruz. Böylelikle onlar, Şeytan’ın Allah’ın halkını yeryüzünden silmek için dünyayı onlara karşı birleşmeye sürükleyeceği son aldatmaca için verimli toprak haline geliyorlar.

`İnsanlara ve insani kurumlara güvenmenin ne kadar riskli olduğunu hangi şekillerde öğrendin?`