---
title:  Son Yedi Belanın Anlamı
date:  10/03/2019
---

Artık insanlar bilinçli olarak tercihlerini Allah ya da Babil yönünde yapmışlardır. Fakat Mesih gelmeden önce, tutulmuş olan Şeytan’ın öfkesinin yıkıcı rüzgârları (Va. 7:1–3) serbest bırakılıyor ve hemen ardından da son yedi bela geliyor.

`Vahiy 15:1 ayetini ve Mısırdan Çıkış 7–11 bölümlerini oku. Son yedi belanın zemini olarak kabul edilen Mısırlılara gönderilen felâketler, amaçları ve anlamları bakımından ne şekilde öğreticidir?`

Son yedi belaya son belalar denmesinin sebebi, dünya tarihinin en sonunda gerçekleşmeleridir. Buna karşıt olarak, yedi borazan belaları Hristiyan çağının tamamını içine alan bir zaman dilimini kapsar, fakat faaliyet alanları kısıtlıdır. Bunlar, müjdenin vaaz edilmesi sürerken (Va. 10:8–11:14) ve arabuluculuk gerçekleşirken (Va. 8:2–5) icra edilirler. Merhametle karışıktırlar ve Allah’ın halkının düşmanlarını tövbe ettirme amacı taşırlar.

Öte yandan, son yedi bela İkinci Geliş’ten hemen önce dökülür. Bunlar, Firavun gibi kalpleri Allah’ın kurtaran sevgisine karşı katılaşmış olan ve tövbe etmek istemeyenlerin üzerine dökülür (Va. 16:11). İlahî gazap insanların yaptıkları seçimlere Allah’ın adil yargısıdır (bkz. Rom. 1:26–28) ve kaybolanlar şimdi kendi tercihlerinin sonuçlarını biçmektedirler.

`Vahiy 15:5–8, Mısır’dan Çıkış 40:34, 35 ve 1. Krallar 8:10, 11 ayetlerini oku. Kimse tapınağa giremedi (Va. 15:8) ifadesi, son yedi belanın zamanlamasıyla ilgili ne düşündürüyor?`

Kimse tapınağa giremedi (Va. 15:8) ifadesi, deneme süresinin sona erişine işaret ediyor. (Va. 22:11). Mesih’in gökteki arabuluculuk hizmeti sona ererken, tövbe etme fırsatının kapısı sonsuza dek kapanıyor. Dolayısıyla son yedi bela kimsenin tövbe etmesini sağlamayacak, tersine Babil’in tarafında olmayı seçenlerin kalplerinin katılığını açığa vurarak, Allah’tan daha da çok nefret etmelerine neden olacak (Va. 16:9, 11).

`Her geçen gün daha da kötüye gidecek olan etrafındaki dünyaya bir bak. Belaların bu kadar gecikmiş olması Allah’ın merhameti ve sabrına dair bize ne öğretiyor?`