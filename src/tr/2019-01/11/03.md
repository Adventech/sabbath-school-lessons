---
title:  Son Belaların Dökülmesi
date:  11/03/2019
---

Mesih’in göksel tapınaktaki arabuluculuğunun sona erişiyle, her bireyin kaderi sonsuza dek belirlenir. Müjdeye burun bükenlerin Allah’ın gazabını tamamıyla tecrübe etme zamanı artık gelmiştir.

Son yedi bela Mısır üzerine dökülen belaların bir yansımasıdır (Mısır’dan Çıkış 7–11). Tıpkı Mısır belaları Mısırlıları etkilerken İsraillilerin korunduğu gibi, bu sıkıntı zamanında da Allah’ın halkı korunacaktır (Mez. 91:3–10; bkz. Büyük Mücadele, s. 634, 635). Mısır’daki belalar Firavun’un kalbinin katılığını açığa vurarak, Mısırlılara tanrılarının onları korumaktaki acizliğini göstermişti. Benzer şekilde, son yedi bela da deniz canavarına tapınanların kalplerini katılaştıracak ve Babil’in onları ilahî yargıdan korumaktaki acizliğini gözler önüne serecek.

`Vahiy 16:1–11 ayetlerini oku. Burada ne oluyor ve nasıl resmedilmiş?`

İlk dört bela evrensel değildir, yoksa yeryüzünün sakinleri toptan helâk olurlardı.—Büyük Mücadele, s. 634. İlki, sadece canavara tapanlar üzerinde acı verici ve iğrenç yaralar açıyor. İkinci ve üçüncü belalar denizleri, ırmakları ve su pınarlarını etkileyerek bunları kana dönüştürüyor. İçecek su olmayınca isyankâr insanlık hayatta kalamaz. Dördüncü bela güneşi etkiliyor, böylece insanları kavurarak dayanılmaz acılara yol açıyor.

Belaların yol açtığı dayanılmaz acılar günahkâr insanlığın kalbini yumuşatarak isyankâr davranışlarından vazgeçmeye yönlendirmiyor. Aksine, bu belaları gerçekleştiren Allah’a küfredip lanet okuyorlar. Hiçbiri tövbe de etmiyor.

Vahiy 16:10, 11 (ayrıca bkz. Çık. 10:21–23) ayetlerinde, beşinci belanın canavarın tahtını vurduğunu görüyoruz. Tahtı canavara devretmiş olan Şeytan’dı (Va. 13:2). Artık Şeytan’ın yetkisinin merkezi bile bu belaların gücüne karşı duramaz. İnsanlar acı içinde kıvranırken, Babil’in kendilerini korumaktan acizliğini fark ediyorlar. Ne var ki, Allah’a karşı şartlanmış oldukları için, belaların dehşeti bile onların kalplerini değiştirmiyor.

`Başımıza bir felâket gelmesi halinde Allah’ın sevgisini O’na ıstırap içindeyken bile güvenecek kadar bileceğimiz ölçüde, Rab ile ne şekilde yakın bir yürüyüş sağlayabiliriz?`