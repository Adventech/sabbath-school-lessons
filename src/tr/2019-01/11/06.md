---
title:  Armagedon Savaşı için Toplanma
date:  14/03/2019
---

`Vahiy 16:16 ayetini oku. Şeytan’ın son zaman aldatmacası, dünya halkını Armagedon savaşı için bir araya toplamakta ne kadar başarılı olacak?`

Aldatıcı şeytani mucizeler dünya çapında başarıya ulaşacak. İnsanlar Kutsal Kitap öğretilerine burun kıvırdıklarından, aldatıcı mucizelerin eşlik ettiği bir yalana inanacak (bkz. 2Se. 2:9–12). Aynı amaçta birleşecekler, bu da İbranice Megiddo dağı anlamına gelen Armagedon denilen bir yerde toplanmalarıyla simgeleniyor. Megiddo bir dağ değil, Karmel Dağı’nın eteklerindeki Yizreel Vadisi’nde (ya da Ezdrelon Ovası’nda) bulunan hisarlı bir şehirdi ve stratejik olarak önemli bir bölgeydi.

Ezdrelon Ovası İsrail tarihindeki pek çok önemli savaşın gerçekleştiği yerdi (bkz. Hak. 5:19; Hak. 6:33; 2Kr. 9:27; 2Kr. 23:29, 30). Vahiy, Mesih ile kötülüğün güçleri arasındaki Armagedon adı verilen son büyük çatışmayı betimlemek için bu tarihsel arka planı kullanıyor. Dünya halkı, şeytani birliğin önderliği altında birleşmiş bir ordu olarak resmediliyor.

Anlaşıldığı kadarıyla Megiddo dağı ile antik Megiddo kentinin üzerine kurulduğu vadiden yükselen Karmel Dağı kastediliyor. Karmel Dağı, Allah’ın gerçek peygamberi (İlyas) ile Baal’ın sahte peygamberleri arasında, İsrail tarihindeki en önemli çarpışmalardan birinin gerçekleştiği yerdir (1. Krallar 18). Bu hesaplaşma, Gerçek Tanrı kimdir? sorusuna cevap vermişti. Gökten gelen ateş, Rabb’in yegâne gerçek ve ibadet edilecek Tanrı olduğunu göstermişti. Armagedon savaşının ruhsal meselesi (Allah’a mı yoksa insana mı itaat edeceğimiz konusu) belalar başlamadan önce kararlaştırılmış olsa da, ejderhanın, canavarın ve sahte peygamberin tarafını tutanlar (Va. 16:13) o andan itibaren tamamen iblis tarafından kontrol edilecekler (İsa’nın çarmıha gerilmesine yol açan Yahuda gibi [Luka 22:3]). Kaybeden tarafı seçmiş olarak, dağlara kendilerini saklamaları için yalvaranlar arasında olacaklar (Va. 6:16; ayrıca 2Se. 1:7, 8 ayetlerini oku).

Fakat belalar yağmaya başlamadan önce, Vahiy 13:13, 14 ayetleri kara canavarını başka bir ruh öncülüğündeki sahte uyanışları da içeren Şeytan’ın taklidinin Allah’ın işi olduğuna dünyayı inandırmak için gökten yere ateş yağdırırken resmediyor.

Armagedon Ortadoğu’da bir yerde uluslar arasında gerçekleşecek askeri bir savaş değil, Mesih’in karanlığın güçlerine kararlı bir şekilde karşı koyduğu dünya çapında ruhsal bir mücadeledir (bkz. 2Ko. 10:4). Son savaşın sonucu da Karmel’de olduğu gibi, ancak küresel ölçekte olacak: karanlığın güçlerine karşı Allah’ın mutlak zaferi.

`İnsanlar yıllardır Ortadoğu’daki politik ve askeri çalkantıları sonun ve Armagedon’un belirtileri olarak görüyorlar. Pek çok öngörüye, belirlenen tarihlere rağmen, tasavvur ettikleri Armagedon gerçekleşmedi. Peki biz, bu yerel olayları Kutsal Kitap’taki peygamberlik sözünün yerine gelmesi olarak görüp, benzer hatalara düşmekten kendimizi nasıl koruyabiliriz?`