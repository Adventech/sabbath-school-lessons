---
title:  Yakup Mısır’a Yerleşiyor
date:  20/06/2022
---

Yakup, Yusuf’un yaşadığı ve Mısır’da olduğu haberini almış olmasına rağmen, Rab’bin ona “gece rüyaları” (Yaratılış 46:2 KM) göstermiş ve bu rüyalarda ona oradan ayrılmayı emretmiş olması çok ilginçtir. Yakup Vaat Edilen Ülke’yi tüm yerler arasından Mısır için terk etti. Mısır daha sonraları Tanrı’nın halkının gitmek istemediği tek yer olarak hatırlanacaktı (Yasa’nın Tekrarı 17:16).

`Yaratılış 47. bölümü okuyun. Bu öyküde hangi manevi gerçekleri ve ilkeleri bulabiliriz?`

“Yusuf beş kardeşini Firavun’a takdim etmek ve ondan gelecekteki evleri için tahsis edilen araziyi almak üzere getirdi. Başbakanına olan minnettarlığı hükümdarı onları devlet kademelerine getirerek şereflendirmeye sevk edebilirdi; fakat Yehova’ya ibadete sadık kalan Yusuf, kardeşlerini putperest bir sarayda maruz kalacakları ayartılardan korumaya çalıştı; dolayısıyla onlara kral tarafından sorulduğunda mesleklerini açıkça söylemelerini tavsiye etti. Yakup’un oğulları bu tavsiyeyi yerine getirerek, ülkede misafir olmaya geldiklerini, orada kalıcı sakinler olmayacaklarını, dolayısıyla istedikleri takdirde gitme haklarını saklı tutacaklarını belirtmeyi de unutmadılar. Kral onlara, teklif edildiği üzere ‘memleketin en iyi yerinde,’ Goşen bölgesinde bir yurt temin etti.”—Ellen G. White, Atalar ve Peygamberler, s. 233.

Firavun da bilgelik göstererek bu konukları ev sahiplerinin bağışlarıyla hayatlarını sürdüren dilenciler olmaya teşvik etmedi. Yeni çevrelerine daha iyi uyum sağlamaları için, onlara “ne iş” (Yaratılış 47:3) yaptıklarını sordu. Ayrıca onların maharetlerinden yararlanmak konusunda da hevesliydi, hatta aralarında becerikli olanların davarlarına bakmasını önerdi (Yaratılış 47:6).

Daha sonra, Yakup ecnebi, mevki olarak aşağı, yabancı olmasında rağmen ülkenin yöneticisinin karşısına dikildi ve metinde söylendiği gibi, “firavunu kutsadı” (Yaratılış 47:7). O, mevkice aşağı olan kişi, kudretli Mısır’ın hükümdarı olan Firavunu kutsadı öyle mi? Bunun sebebi ne olabilir?

‘Amad lifney, “huzuruna çıkma” (Yaratılış 47:7) fiili normalde kahinlikle ilgili konularda kullanılmaktadır (Levililer 14:11). Eski Mısır’da firavunun en yüksek mevkideki kahinin statüsünde olduğu düşünülürse, bu, manevi anlamda Yakup’un Mısır’ın en yüksek mevkideki kahininden daha yüksekte, Firavun’un kendisinden bile daha yüksekte olduğu anlamına geliyor.

`Hayatta hangi mevkide olursak olalım, başkalarına karşı olan davranışlarımızda, “Kral’ın kâhinleri, kutsal ulus, Tanrı’nın öz halkı” (1.Petrus 2:9) olmamız bizim için ne ifade etmelidir? İmanımız bize hangi sorumlulukları yüklemektedir?`