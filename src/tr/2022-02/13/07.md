---
title:  Ek Çalışma
date:  24/06/2022
---

Ellen G. White, Geçmişten Sonsuzluğa 1. Cilt’ten, 120-132 sayfaları arasındaki “Yusuf ve Kardeşleri” bölümünü okuyun.

“Yusuf’un hayatı Mesih’in hayatını örnekler. Yusuf’un kardeşlerini onu köle olarak satmak üzere harekete geçiren kıskançlıktı; onun kendilerinden daha büyük olmasını engellemeyi umdular. Mısır’a götürüldüğünde ise, artık rüyalarıyla canlarının sıkılmayacağını, onların gerçekleşmesi için tüm ihtimalleri ortadan kaldırdıklarını düşünerek kendilerini avuttular. Fakat tuttukları yol Allah tarafından değiştirilerek, önlemeye çalıştıkları olayı bizzat meydana getirdi. Aynı şekilde Yahudi rahipler ve ihtiyarlar da Mesih’i kıskanmışlar, insanların dikkatini kendilerinden uzaklaştıracağından korkmuşlardı. Kral olmasını engellemek için O’nu ölüme mahkûm ettiler, ancak böylelikle bizzat bu sonucu meydana getirdiler.

“Yusuf Mısır’daki esareti yoluyla babasının ailesine kurtarıcı oldu; ancak bu durum ağabeylerinin suçunu hafifletmedi. Mesih’in düşmanları tarafından çarmıha gerilmesi de O’nu insanlığın Kurtarıcısı, düşkün neslin Kaldırıcısı ve tüm dünyanın Hâkimi yaptı; ancak O’nu öldürenlerin suçu, adeta Allah’ın sağlayıcı eli olayları Kendi yüceliği ve insanlığın iyiliği yararına kontrol etmemişçesine çirkindi.

“Yusuf’un kendi ağabeyleri tarafından satılması gibi, Mesih de Kendi öğrencilerinden biri tarafından en sert düşmanlarına satıldı. Yusuf erdemli oluşundan ötürü haksız yere suçlanarak hapse atılmıştı; İsa da doğrulukla sürdürdüğü özverili hayatının günaha azar niteliğinde olmasından ötürü hor görülerek reddedildi; hiçbir suçu olmadığı halde yalancı şahitlerin tanıklığıyla mahkûm edildi. Yusuf’un adaletsizlik ve zulüm karşısındaki sabrı ve alçakgönüllülüğü, yapmacık davranan ağabeylerine gösterdiği gönüllü bağışlayıcılığı ve asil cömertliği, Kurtarıcı’nın kötü insanların fesatlıklarına ve hakaretlerine şikâyet etmeksizin tahammülünü ve yalnızca Kendisini öldürenlere değil, günahlarını itiraf ederek bağışlanma arayışıyla O’na gelen herkese yönelik bağışlayıcılığını temsil etmektedir.”—Ellen G. White, Atalar ve Peygamberler, s. 239, 240.

**Tartışma Soruları**

`1. Yakup öldüğünde, Yusuf’un ağabeyleri onun şimdi kendilerinden intikam alacağından korktular. Bu, onların hâlâ barındırdıkları suçluluk duygusu hakkında bize ne öğretmektedir? Peki, Yusuf’un tepkisi suçluları bağışlamak konusunda bize ne öğretiyor?`

`2. Yusuf’un hayatı ve İsa’nın hayatı arasında başka hangi benzerlikler bulabilirsiniz?`

`3. Tanrı’nın geleceği kesinlikle biliyor olmasına rağmen, bizim yine de yaptığımız seçimlerde özgür olmamız gerçeği hakkında düşünün. Bu iki düşünceyi nasıl bağdaştırıyo?`