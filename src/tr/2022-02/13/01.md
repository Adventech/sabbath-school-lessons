---
title:  İsrail Mısır’da
date:  18/06/2022
---

### Konuyla İlgili Metinler
Yaratılış 46; Romalılar 10:12, 13; Yaratılış 47; Yaratılış 48; Elçilerin İşleri 3:25, 26; Yaratılış 49; Filipililer 2:10; Yaratılış 49:29–50:21.

> <p>Hatırlama Metni</p>
> “İsrail Mısır’da Goşen bölgesine yerleşti. Orada mülk sahibi oldular, çoğalıp arttılar” (Yaratılış 47:27).

Yaratılış kitabı Yakup’un da Yusuf’un da hayattaki son yıllarını kapsamaktadır. Yakup’un, Mısır’a yerleşmek için (Yaratılış 47), Kenan ülkesinden ayrıldığını (Yaratılış 46) görüyoruz. Yakup Mısır’da ölecekti (Yaratılış 49:29-50:21). Fakat Mısır’a yerleşmiş bulunmalarına rağmen, Vaat Edilen Ülke umudu arka planda geniş yer kaplamaya devam ediyordu (Yaratılış 50:22-26).

Yakup Mısır’a varır varmaz Firavun’u bereketledi (Yaratılış 47:10) ve böylece (elbette kısmen) İbrahim’e verilen uluslara bereket olma vaadini yerine getirmiş oldu (Yaratılış 12:3). Daha sonra, ölmek üzereyken de Yusuf’un oğullarını bereketledi (Yaratılış 48). Yakup ayrıca kendi oğullarını da bereketledi (Yaratılış 49:1-28) ve İsrail’in gelecekteki 12 oymağı bağlamında her biri için etkileyici öngörülerde bulundu (Yaratılış 49:1-27).

Fakat İsrail’in Mısır’da, sürgünde yabancılar olarak “ikamet ediyor” olduğu gerçeği, Vaat Edilen Ülke umudu ile gerilim halindeydi. Ve her ne kadar Yaratılış Kitabı’nın kendisi İsrail’in çocukları Mısır’dayken bitiyor olsa da, Yusuf’un son sözlerinden bazıları başka bir yere işaret ediyordu: “Ben ölmek üzereyim… Ama Tanrı kesinlikle size yardım edecek; sizi İbrahim’e, İshak’a, Yakup’a ant içerek söz verdiği topraklara götürecek” (Yaratılış 50:24).

_*25 Haziran Sebt Gününe hazırlık için bu haftanın konusunu çalışın._