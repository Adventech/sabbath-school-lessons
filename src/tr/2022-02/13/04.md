---
title:  Yakup Yusuf’un Oğullarını Bereketliyor
date:  21/06/2022
---

Yakup ölüme yaklaştıkça, Beytel’e ilk dönüşünde (Yaratılış 35:1-15), Tanrı’dan yenilenen “sonsuza dek mülk” (Yaratılış 48:4) vaadini aldığını anımsadı. Bu vaat ilk olarak İbrahim’e verilmişti (Yaratılış 17:8). Bu sebeple, ölümün yaklaştığını hissettiği o günlerde Vaat edilen Ülke umudu, umudunu besleyen teselli edici bir düşünce oldu. Yakup daha sonra Yusuf’un Mısır’da doğmuş olan iki oğluna döndü ve onları bereketledi fakat bunu kendi soyuyla ilgili olan gelecek vaadi bağlamında yaptı.

`Yaratılış 48. bölümü okuyun. Yakup burada neden diğer torunlarını değil de Yusuf’un iki oğlunu bereketledi?`

Yakup torunları arasında sadece Yusuf’un iki oğlu Manaşşe ve Efraim’i bereketledi. Onlar böylelikle torun statüsünden oğul statüsüne yükseltilmiş oldu (Yaratılış 48:5). Yakup’un bereketlemesi ikinciye (Efraim), birinci (Manaşşe) üzerinde bir üstünlük verse de, özünde Yusuf’la ilgiliydi (Yaratılış 48:15).

Burada gördüğümüz Tanrı’nın geçmişte onlara olan bağlılığı ve gelecekte onlara vaat ettikleri ile ilgili kişisel bir tanıklıktır. Yakup İbrahim’in ve İshak’ın, onlara yiyecek ve korunma sağlayan Tanrı’sından bahsediyor (Yaratılış 48:15). “Beni bütün kötülüklerden kurtaran” (Yaratılış 48:16) aynı Tanrı’dır. Yakup’un aklında aynı zamanda, güreştiği (Yaratılış 32:29) ve onun adını Yakup’tan İsrail’e değiştiren (Yaratılış 32:26-29), “Beytel’in Tanrısı” (Yaratılış 31:13) vardı.

Yakup Tanrı’nın kötülüğü iyiliğe dönüştürdüğü tüm bu yaşananlardan bahsederek, O’nun, kendisi ve Yusuf için yapmış olduğu gibi torunlarının mevcut durumdaki yaşamlarıyla ilgileneceğine dair umudunu ifade ediyor ve aynı zamanda soyundan gelenlerin Kenan ülkesine dönecekleri geleceği de düşünüyordu. Bu umut Şekem’den bahsetmesinden açıkça anlaşılıyor (Yaratılış 48:22). Şekem sadece satın almış olduğu bir toprak değil (Yaratılış 33:19), aynı zamanda Yusuf’un kemiklerinin gömüleceği (Yeşu 24:32) ve ülkenin İsrail’in oymakları arasında tanzim edileceği yerdi (Yeşu 24:1). Tüm bu olup biten içerisinde, Yakup Tanrı’nın vaatlerini aklında tutmayı sürdürüyordu. Tanrı, “yeryüzündeki bütün halkların” (Yaratılış 12:3) o aile aracılığıyla bereketleneceğini söylemişti.

`Elçilerin İşleri 3:25, 26 ayetlerini okuyun. Petrus’a göre Yaratılış 12:3 ayetindeki bu vaat nasıl tamamlanacaktı? Biz kendimiz bu bereketi nasıl aldık?`