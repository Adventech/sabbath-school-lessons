---
title:  Yakup Oğullarını Bereketliyor
date:  22/06/2022
---

`Yaratılış 49:1-28 ayetlerini okuyun. Yakup’un oğullarını bereketlemesinin manevi açıdan önemi nedir?`

Yakup, İsrail’in oymaklarının yakın gelecekteki tarihiyle ilgili peygamberlik sözlerinin ötesinde Mesih’i ve nihai kurtuluş umudunu görmüştü. Bu umut, Yakup’un “son günlerde” (Yaratılış 49:1 KM) ifadesini kullandığı sözlerinde zaten belirtilmişti. Bu, Mesih kralın gelişinden bahseden teknik bir ifadeydi (Yeşaya 2:2, Daniel 10:14).

Metin daha sonra bu adamların her birinin gelecekteki soyundan bahsediyor. Bunlar, sanki her birinin yaşayacaklarını Tanrı istemiş gibi önceden belirlenmiş kaderler değildir; tersine bunlar onların ve onların çocuklarının karakterlerinin gerçekleştirecekleri şeylere dair ifadelerdir. Örneğin, Tanrı’nın bir kişinin masum birini öldüreceğini bilmesiyle, Tanrı’nın katilden bunu yapmasını istemiş olması birbirinden tamamen farklı iki şeydir.

`Yaratılış 49:8-12 ayetlerini okuyun. Burada hangi peygamberlik sözü verilmiştir ve neden önemlidir?`

Tanrı, insan iradesinin üzerinde ve ötesinde geleceği bilmektedir ve Mesih’in Yahuda’nın soyundan gelmesini düzenlemiş olan da O’dur. Bir aslanın temsil ettiği (Yaratılış 49:9) Yahuda (Yaratılış 49:8-12), saltanatı ve övgüyü ifade etmektedir. Yahuda soyundan kral Davut gelecekti fakat aynı zamanda shalom, “esenliği” (Yeşaya 9:6, 7) getirecek olan Şilo gelecekti ve “uluslar onun sözünü dinleyecek[ti]” (Yaratılış 49:10).

Yahudiler uzun zamandır bunu Mesih’e işaret eden bir peygamberlik sözü olarak görmektedirler ve Hristiyanlar da bu metnin İsa’yı işaret ettiğini görmüşlerdir. “Uluslar onun sözünü dinleyecek” (Yaratılış 49:10) belki de Yeni Ahit’teki “İsa’nın adı anıldığında gökteki, yerdeki ve yer altındakilerin hepsi diz çöksün” (Filipililer 2:10) vaadinin bir habercisiydi.

Ellen G. White şöyle yazmıştı: “Ormanın kralı aslan bu oymak için uygun bir simgedir; ondan Davut ve Davut’un Oğlu, Şilo, gerçek ‘Yahuda oymağının Aslanı,’ tüm güçlerin nihayet önünde eğileceği ve tüm ulusların saygılarını sunacağı Kişi çıkmıştır.”—Ellen G. White, Atalar ve Peygamberler, s. 236.

`Biz neden şimdi, tüm uluslar bile bunu yapmadan önce İsa’ya saygımızı sunmalıyız?`