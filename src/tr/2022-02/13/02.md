---
title:  Yakup Yusuf’a Gidiyor
date:  19/06/2022
---

`Yaratılış 46. bölümü okuyun. Yakup’un Kenan ülkesinden ayrılması ne önem taşımaktadır?`

Yakup Kenan ülkesindeki evinden ayrılırken umutla doluydu. Vaat Edilen Ülke’yi terk etmek için ihtiyacı olan hareket gücünü bir daha aç kalmayacağına dair güvence ve Yusuf’un hayatta olduğu haberi vermiş olmalı.

Yakup’un ayrılışı da İbrahim’in yaşadıklarına benziyor fakat o durumda İbrahim Vaat Edilen Ülke’ye doğru gidiyordu. Yakup da İbrahim’in Tanrı’dan işittiği aynı vaadi, yani onu “büyük bir ulus” yapacağını işitti (Yaratılış 46:3; Yaratılış 12:2 ile karşılaşırın). Tanrı’nın buradaki çağrısı, aynı zamanda İbrahim ile olan antlaşmasını da anımsatıyor; her iki durumda da Tanrı, ihtişamlı bir gelecek vaadini taşıyan, aynı güven veren sözleri kullanmıştı: “korkma” (Yaratılış 46:3; Yaratılış 15:1 ile karşılaştırın).

İsrail’in Mısır’a giden çocuklarının, kızları da dahil edilerek kapsamlı bir şekilde listelenmesi (Yaratılış 46:7), Tanrı’nın daha hiç çocuğu yokken İbrahim’e verimli olacağına dair verdiği sözü hatırlatıyor. Yusuf ve iki oğlu da dahil edilerek toplamda “yetmiş” sayısına ulaşılması, bütünlük düşüncesini ifade etmektedir. Mısır’a giden “İsrail’in tamamıydı.” Ayrıca 70 sayısının ulusların sayısına karşılık gelmesi (Yaratılış 10) dikkat çekicidir. Bu, Yakup’un yolculuğunda mevzubahis olanın aynı zamanda tüm ulusların kaderi olduğunu düşündürüyor.

Bu hakikat ancak uzun yıllar sonra, çarmıhtan ve elbette sadece İbrahim’in çocukları için değil, her yerdeki tüm insanlık için olan kurtuluş tasarısının bütünüyle açıklanmasından sonra daha da belli olacaktı.

Diğer bir deyişle, bu aileyle ilgili öyküler, İbrahim’in soyu ve onlardan alabileceğimiz tüm manevi dersler ne kadar ilginç olurlarsa olsunlar, bunların Tanrı’nın Sözü’nde yer bulmalarının sebebi, kurtuluş tarihinin bir parçası olmalarıdır; bunlar Tanrı’nın bu düşmüş gezegendeki mümkün olduğunca çok kişiye kurtuluş getirme tasarısının parçalarıdır.

`“Çünkü Yahudi Grek ayrımı yoktur, aynı Rab hepsinin Rabbi’dir. Kendisini çağıranların tümüne eli açıktır. ‘Rab’bi adıyla çağıran herkes kurtulacak’” (Romalılar 10:12, 13). Pavlus burada müjdenin evrenselliğini gösteren ne söylüyor? Daha da önemlisi, bu sözler bir kilise olarak müjdenin yayılmasına yardım etmek için ne yapıyor olmamız gerektiğine dair bize ne söylüyor?`