---
title:  Sürgün Ederek Kurtarma
date:  28/04/2022
---

Yaratılış 11:8, 9 ve 9:1 ayetlerini okuyun; Yaratılış 1:28 ayetiyle karşılaştırın. Tanrı’nın onları dağıtması neden kurtarıcıdır?

Tanrı’nın insanlar için olan tasarısı ve bereketi, onların “verimli olmaları, çoğalıp yeryüzünü doldurmalarıydı” (bkz. Yaratılış 9:1; Yaratılış 1:28 ile karşılaştırın). Babil’i inşa edenler, Tanrı’nın tasarısına karşı gelip tek bir halk olarak bir arada kalmayı tercih ettiler. Kenti inşa etmek istemelerinin sebeplerinden biri de, bu sayede “yeryüzüne dağılmayacak olmalarıydı” (bkz. Yaratılış 11:4). Başka bir yere gitmeyi reddettiler; belki de bir arada olurlarsa dağılıp saçılırlarsa olacaklarından daha güçlü olacaklarını düşünüyorlardı. Aslında, bir anlamda haklıydılar da.

Maalesef bir araya getirdikleri güçlerini iyiliğe değil kötülüğe kullandılar. “Ün salmak” istiyorlardı. Bu, onların kibir ve gururlarının güçlü bir yansımasıdır. Aslında, insanlar Tanrı’ya açıkça meydan okuyarak “ün salmak” istediklerinde, her seferinde bunun iyi sonuçlanmayacağından emin olabiliriz. Çünkü hiçbir zaman öyle olmadı.

Bu sebeple, Tanrı onların alenen meydan okumaları karşısında hüküm vererek “onları yeryüzünün dört bucağına dağıttı” (Yaratılış 11:9). Bu, tam olarak onların olmasını istemedikleri şeydi.

İşin ilginci, “Tanrı’nın kapısı” anlamına gelen Babil adı, “karıştırmak” (Yaratılış 11:9) anlamına gelen balal fiiliyle ilişkilidir. Onlar, kendilerini Tanrı yerine koydukları ve buna dayanarak Tanrı’nın “kapısına” erişmek istedikleri için, karıştılar ve öncesinde olduklarından çok daha güçsüz bir duruma düştüler.

“Babil adamları Allah’tan bağımsız bir yönetim kurmaya karar vermişlerdi. Ne var ki, aralarında Rab’den korkan ancak tanrısızların iddialarıyla aldanan ve entrikalarına çekilen kişiler vardı. Rab bu sadıklar uğruna yargısını geciktirdi ve insanlara gerçek karakterlerini ortaya koymaları için zaman verdi. Bu ortaya çıktıkça Allah oğulları onları amaçlarından döndürmek için çalıştılar; fakat insanlar Göğe kafa tutan girişimlerinde tamamen birlik olmuşlardı. Kısıtlanmadan devam etselerdi, dünyayı henüz başlangıcında ahlâk olmayan bir yere çevirirlerdi. İttifakları isyan ile kurulmuştu; benliği yüceltmek için tesis edilmiş, fakat Allah’ın hükümdarlığı tanınmayan ve O’nun şereflendirilmediği bir krallıktı.”—Ellen G. White, Atalar ve Peygamberler, s. 123

`Kendimiz adına “ün salmaya” çalışmak konusunda neden çok dikkatli olmak zorundayız?`