---
title:  Ham’ın Laneti
date:  24/04/2022
---

Yaratılış 9:18-27 ayetlerini okuyun. Bu garip öykü ne mesaj vermektedir?

Nuh’un bağındaki işi, Adem’in Aden Bahçesi’ndeki işini andırmaktadır. Bu iki öykü ortak temalar barındırıyor: meyveden yeme sonucunda çıplak kalma; sonra örtünme, lanet ve bir bereket. Nuh, Adem’den gelen köklerine yeniden bağlandı ve maalesef başarısızlığa uğramış o tarihi sürdürdü.

Meyvenin mayalanması Tanrı’nın ilk yaratımında yoktu. Nuh düşkünlük gösterdi, sonrasında özdenetimini kaybetti ve kendisini örtüsüz bıraktı. Ham’ın onun çıplak olduğunu “görmüş” olması, yasak ağacı “görmüş” olan Havva’yı anımsatmaktadır (Yaratılış 3:6). Bu benzerlik, Ham’ın, sadece kaza eseri babasının çıplaklığını “görmekle” kalmadığını düşündürüyor. Ham babasının sorunuyla ilgilenmeyi denemedi bile, dışarı çıktı ve gördüğünden bahsetti. Ham babasını çıplak bırakırken kardeşlerinin ilk tepkilerinin babalarını örtmek olması, Ham’ın davranışını bütünüyle suçlu çıkardı.

Burada söz konusu olan kişinin anne babasına olan saygısından daha fazla bir şeydir. Geçmişinizi temsil eden anne babanızı onurlandırmakta başarısız olmanız, geleceğinizi olumsuz etkileyecektir (Mısır’dan Çıkış 20:12;, Efesliler 6:2 ile karşılaştırın). Bu sebeple, Ham’ın ve oğlu Kenan’ın geleceğine etki edecek olan lanet söylenmiştir.

Elbette, bu ayeti herhangi birine karşı ırkçı kuramlar adına kullanmak berbat bir teolojik hata ve ahlâki bir suçtur. Peygamberlik sözü net bir şekilde Ham’ın oğlu Kenan ile sınırlanmıştır. Kutsal Kitap yazarının zihninde Kenanlıların yozlaşmış uygulamalarından bazıları bulunmaktaydı (Yaratılış 19:5-7).

İlaveten, lanet “Kenan” adı üzerine bir bereketlenme vaadi de barınmaktadır. Kenan adı “boyunduruk altına almak” anlamına gelen kana’ fiilinden türetilmiştir. Tanrı’nın halkı, Sam’ın soyundan gelenler, Kenan’ın kulluk etmesi sayesinde Vaat edilen ülke’ye girecek ve “Sam’ın çadırında” (Yaratılış 9:27) Yafet’e bolluk verecek olan Mesih’in gelişi için yolu hazırlayacaklardı. Bu, Tanrı’nın antlaşmasının tüm halklara açılmasıyla ilgili bir peygamberlik göndermesidir. Bu açılım, İsrail’in kurtuluş mesajını tüm dünyaya benimsetecektir (Daniel 9:27, Yeşaya 66:18-20, Romalılar 11:25). Ham’ın laneti, aslında Ham’ın ve Kenan’ın soyundan gelip de Rab tarafından kendilerine sunulan kurtuluşu kabul eden her kişi de dahil olmak üzere, tüm halklar için bir bereket olacaktır.

`Tufan’ın “kahramanı” Nuh sarhoş mu olmuştu? Bu, hepimizin ne kadar kusurlu olduğu ve yaşamlarımızın her anında Tanrı’nın lütfuna ne kadar ihtiyaç duyduğumuz konusunda bize ne anlatmalıdır?`