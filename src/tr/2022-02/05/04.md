---
title:  Tek Dil
date:  26/04/2022
---

Yaratılış 11:1-4 ayetlerini okuyun. “Dünyadaki bütün insanlar” neden birliğe ulaşmak için bu kadar hevesliydiler?

“Dünyadaki bütün insanlar” ifadesi az sayıda kişiden, Tufan sonrasında hayatta olanlardan bahsetmektedir. Bu toplanmanın sebebi açıkça belirtilmiştir: Göklere erişecek bir kule inşa etmek istiyorlardı. Aslında, asıl niyetleri Tanrı’nın, Yaratan’ın yerini almaktı. İnsanların niyetlerinin ve faaliyetlerinin tarifinin, Yaratılış öyküsündeki Tanrı’nın niyetleri ve faaliyetlerinin taklidi olması anlamlıdır: “dediler” (Yaratılış 11:3, 4 KM; Yaratılış 1:6, 9, 14 KM ile karşılaştırın); “yapalım” (Yaratılış 11.3, 4 KM; Yaratılış 1:26 KM ile karşılaştırın). Niyetleri açıkça ortaya konmuştu: “kendimize bir nam yapalım” (Yaratılış 11:4 KM). Bu, sadece Tanrı için kullanılan bir ifadedir (Yeşaya 63:12, 14).

Kısacası, Babil’i inşa edenler, Tanrı’nın, Yaratan’ın yerini alma hırslarını yüreklerinde yaşatıyorlardı. (Kimin buna ilham verdiği biliyoruz öle değil mi? Bkz. Yeşaya 14:14.) Elbette Tufan’ın anısı da bu tasarımlarında bir işleve sahipti. Tanrı’nın söz vermesine rağmen sanki bir tufan daha olurmuş gibi, tufandan korunmak için yüksek bir kule inşa ettiler. Tufan’ın anısı, Babil kentinin inşasıyla bağlantılı olarak Babil geleneğinde korunmuştu fakat çarpıtılmıştı. Bu göğe erişme ve Tanrı’yı gasp etme çabası aslında Babil’in meşrebini niteleyecekti.

Babil Kulesi öyküsünün Daniel kitabında da önemli bir konu olmasının sebebi budur. Babil Kulesi öyküsünün başında bahsi geçen Şinar (Yaratılış 11:2), Daniel kitabının başında, Nebukadnessar’ın Yeruşalim tapınağındaki eşyaları götürdüğü yer belirtilirken yeniden ortaya çıkıyor (Daniel 1:2). Kitaptaki pek çok diğer öykü arasında, Nebukadnessar’ın, muhtemelen aynı “ovadaki” aynı yere altın heykeli dikmesi bu düşünce yapısını en iyi örnekleyen öyküdür. Daniel son zamana dair görümlerinde, yeryüzünün uluslarının Tanrı’ya karşı birlik olmak için toplandıkları aynı planı görmüştü (Daniel 2:43, Daniel 11:43-45; Vahiy. 16:14-16 ile karşılaştırın), fakat bu girişim de Babil zamanında olduğu gibi başarısızlığa uğramaktadır.

`Geçtiğimiz yüzyılın ünlü bir Fransız yazarı, insanlığın büyük gayesinin “Tanrı olmaya çalışmak” olduğunu söylemişti. Aden’deki Havva’dan başlayarak (Yaratılış 3:5), bizim bu tehlikeli yalana kapılmamıza yol açan nedir?`