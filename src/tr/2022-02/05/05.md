---
title:  “Gelin, İnelim”
date:  27/04/2022
---

Yaratılış 11:5-7 ve Mezmurlar 139:7-12 ayetlerini okuyun. Tanrı burada neden yeryüzüne indi? Bu ilahi tepkiye sebep olan olay neydi?

İşin garip yanı, insanlar yukarı çıkarken, Tanrı’nın onlara inmesi gerekiyordu. Tanrı’nın inmesi, O’nun üstünlüğünün bir onayıdır. Tanrı her zaman bizim insani erişimimizin ötesinde olacaktır. İnsanın O’na yükselme ve gökte O’nu görme çabası gereksiz ve saçmadır. Elbette, İsa’nın bizi kurtarmak için aşağıya inmesinin sebebi de budur. Aslında O’nun bizi kurtarmasının başka bir yolu bulunmamaktaydı.

Babil Kulesi öyküsündeki büyük bir hiciv Tanrı’nın şu ifadesinde görünmektedir: “kentle kuleyi görmek için” (Yaratılış 11:5). Tanrı’nın görmek için aşağıya inmeye ihtiyacı yoktu (Mezmurlar 139:7-12; Mezmurlar 2:4 ile karşılaştırın), fakat yine de bunu yaptı. Bu anlayış, Tanrı’nın insanlara katılmasını vurgulamaktadır.

Luka 1:26-33 ayetlerini okuyun. Bu, Tanrı’nın aşağıya, bize inmesine dair bize ne öğretiyor?

Tanrı’nın inmesi ayrıca imanla aklanma ilkesini ve Tanrı’nın lütfunun nasıl işlediğini bize hatırlatmaktadır. Biz Tanrı için her ne iş yapmış olursak olalım, yine de bizimle buluşmak için aşağıya inmek zorunda olan O olacaktır. Bizi O’na ve kurtuluşa götürecek olan Tanrı için yaptığımız şey değildir. Tersine, bizi kurtaracak olan Tanrı’nın bize doğru olan hareketidir. Aslında, Yaratılış kitabındaki metinde Tanrı’nın “indiğinden” iki kere bahsedilmiş olması, O’nun orada gerçekleşen şeyi ne kadar önemsediğini göstermek içindir.

Metne göre Tanrı insanların köklü birliktelerine son vermek istemişti çünkü (düşkün durumları göz önüne alındığında) bu ancak daha fazla kötülüğe yol açabilirdi. Bu sebeple, onların uyum içindeki tasarılarına bir son vermek için oların dillerini karıştırmayı seçti.

“Babil’in mimarlarının planları utanç ve yenilgiyle sonuçlandı. Gururlarının anıtı akılsızlıklarının hatırasına dönüştü. Yine de insanlar sürekli olarak aynı yolu izlemektedir: benliğe güvenme ve Allah’ın yasasını reddetme. Bu Şeytan’ın gökte gerçekleştirmeye çalıştığı ilkedir; Kayin’i sunusunu sunarken yönlendiren aynı düşüncedir.”—Ellen G. White, Atalar ve Peygamberler, s. 123.

`Babil Kulesi öyküsünde insanın gururunun diğer bir örneğini ve nihayetinde nasıl başarısızlığa uğrayacağını ne şekilde görüyoruz? Bu hikâyeden hangi kişisel dersleri çıkarabiliriz?`