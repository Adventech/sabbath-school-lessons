---
title:  İnsanın Kötülüğü
date:  14/04/2022
---

`Yaratılış 4:17-24 ayetlerini okuyun. Kayin’in mirası neydi ve Kayin’in işlediği suç insanlığın artan kötülüğü için yolu nasıl açmış oldu?`

Kayin’in torununun torunu Lemek, kendi suçu bağlamında Kayin’in işlediği suçtan bahsediyor. Kayin’in işlediği suç ile Lemek’in suçunun bu karşılaştırması öğreticidir. Kayin kendisinin bahsi geçen tek suçu hakkında sessiz kalırken, Lemek kendi suçuyla övünüyor gibiydi ve suçunu bir ezgiyle ifade ediyordu (Yaratılış 4:23, 24). Kayin merhamet dilenirken, Lemek’in merhamet istediği yazmıyor. Kayin’in öcü Tanrı tarafından yedi kez alınırken, Lemek kendisinin öcünün yetmiş yedi kez alınacağına inanıyor (bkz. Yaratılış 4:24). Bu, onun işlediği suçun gayet farkında olduğunu gösteren bir işarettir.

Ayrıca, Kayin tek eşliydi (Yaratılış 4:17); oysa Lemek çok eşliliği getirdi, çünkü Kutsal Yazı açıkça onun “iki kadınla” evlendiğini söylemektedir (Yaratılış 4:19). Kötülüğün böylelikle güçlendirilmesi ve yüceltilmesi elbette Kayin soyunun gelecekteki kuşaklarını etkileyecekti.

Kayin sülalesindeki bu kötülük perdesinin hemen ardından, kutsal kitap metni Kayin ailesinin eğilimlerine karşıt yeni bir olayı kayda geçiriyor. “Adem karısıyla yine yattı” (Yaratılış 4:25) ve sonuç olarak Şit doğdu. Havva, Tanrı’nın Habil’in yerine ona “başka bir oğul” verdiğini belirtmek için ona Şit adını verdi.

Aslında Şit isminin tarihi Habil’den öncesine dayanmaktadır. Şit ismi İbranicedeki ‘ashit, yani “koyacağım” (Yaratılış 3:15 KM) fiilinden türetilmiştir ve bu ayet Mesih’le ilgili peygamberlik sözünü ilk olarak sunan ayettir. Mesih soyu, Şit’in silsilesinden geçecekti. Kutsal kitap metni Mesih silsilesinin Şit ile başladığı (Yaratılış 5:3), Hanok’u (Yaratılış 5:21) ve Metuşelah’ı kapsadığı ve Nuh ile sona erdiğine dair kaydı ortaya koymaktadır (Yaratılış 6:8).

“Tanrı oğulları” (Yaratılış 6:2) ifadesi, Şit’in soyundan bahsetmektedir çünkü onların hepsi Tanrı’nın suretini koruyacak şekilde tasarlanmışlardı (Yaratılış 5:1, 4). Öte yandan “insan kızları” (Yaratılış 6:2) ifadesiyle, Tanrı’nın suretinde olanlarla insan suretinde olanlar arasında bir karşıtlık ortaya konularak sanki olumsuz bir anlam çağrıştırılıyor. Ve insanların kızlarından etkilenen Tanrı oğulları, “bütün seçtiklerinden kendilerine karılar aldılar” (Yaratılış 6:2 KM). Bu, insanlığın yöneldiği yanlış istikameti belirtmektedir.

`Yaratılış 6:1-5 ayetlerini okuyun. Günahın yozlaştırmasına ne kadar da güçlü bir tanıklık! Günahı yaşamlarımızdan defetmek için neden hepimiz yapabileceğimiz her şeyi yapmalıyız?`