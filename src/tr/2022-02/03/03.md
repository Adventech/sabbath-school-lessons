---
title:  İki Sunu
date:  11/04/2022
---

Kayin ve Habil arasındaki, isimlerinde ifade edilen zıtlık sadece onların kişilikleriyle ilgili değildi; ayrıca uğraşlarıyla da gözler önüne serilmişti. Kayin, bedensel olarak çok çalışmayı gerekli kılan bir uğraş olan “çiftçi” iken, Habil, hassaslık ve şefkat isteyen bir uğraş olan “çoban oldu” (Yaratılış 4:2).

Kayin yerin meyvesini üretiyordu, Habil koyunlara bakıyordu. Bu iki uğraş sadece iki sununun (Kayin’den yerin meyvesi, Habil’den koyun) doğasını açıklamakla kalmıyor, aynı zamanda bu iki sunuya ilişkin iki farklı psikolojik tavrın ve zihniyetin de nedenini ortaya koyuyor. Kayin üreteceği meyveyi “elde etmeye” çalışıyordu, öte yandan Habil elindeki koyunları “korumaya” çalışıyordu.

`Yaratılış 4:1-5 ve İbraniler 11:4 ayetlerini okuyun. Tanrı neden Habil’in sunusunu kabul ederken Kayin’in sunusunu reddetti? Burada gerçekleşen şeyi nasıl anlamalıyız?`

“Kan dökülmeden günahların bağışlanması mümkün olmayacaktı; bu nedenle [Kayin ve Habil] vaat edilen kefaret olarak Mesih’in kanına olan inançlarını, sürünün ilk doğanlarını kurban olarak sunarak göstermeliydiler. Bunun yanı sıra, yerin ilk ürünleri de şükür sunusu olarak Rabb’in önüne getirilmeliydi.”—Ellen G. White, Atalar ve Peygamberler, s. 71.

Habil Tanrı’nın talimatlarına uyup yakmalık hayvan sunusuna ek olarak bitki sunusu da sunarken, Kayin bunu yapmayı ihmal etti. O kurban etmek için bir hayvan getirmemiş, yalnızca “toprağın ürünlerinden” bir sunu hazırlamıştı. Erkek kardeşinin davranışının tersine, bu bir itaatsizlik eylemiydi. Bu öykü sıklıkla imanla kurtuluşa karşılık (Habil ve kan sunusu), işlerle kurtuluşu kazanma girişimine (Kayin ve onun getirdiği toprağın ürünleri) bir örnek vaka olarak görülmüştür.

Bu sunuların manevi açıdan önemleri olsa da, kendilerinde herhangi sihirli bir değer bulunmuyordu. Onlar her zaman, sadece günahkârı yaşatmakla kalmayıp ona kurtuluş da sağlayan Tanrı’ya işaret eden simgeler ve suretlerden başka şeyler değillerdi.

`Mika 6:7 ve Yeşaya 1:11 ayetlerini okuyun. Bu ayetlerdeki ilkeyi alıp onu kendi yaşamlarımıza ve ibadetimize nasıl uygulayabiliriz?`