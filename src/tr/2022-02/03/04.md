---
title:  Suç
date:  12/04/2022
---

Yaratılış 4:3-8 ayetlerini okuyun. Kayin’i kardeşini öldürmeye yönlendiren süreç neydi? Ayrıca bkz. 1. Yuhanna 3:12.

Kayin’in tepkisi çift yönlüydü. “Kayin çok öfkelendi, suratını astı” (Yaratılış 4:5). Kayin’in öfkesi, öyle görünüyor ki, Tanrı’ya ve Habil’e idi. Kayin Tanrı’ya öfkeliydi çünkü adaletsizlik kurbanı olduğunu düşünüyordu ve Habil’e öfkeliydi çünkü kardeşini kıskanıyordu. Neden kıskanıyordu? Sunudan mı? Elbette perde arkasında bu birkaç ayette açıklanandan çok daha fazlası mevcuttu. Meseleler her ne olursa olsun, Kayin sunusu kabul görmediği için üzgündü.

Tanrı’nın Yaratılış 4:6 ayetindeki iki sorusu, Kayin’in iki durumu ile ilgilidir. Tanrı’nın Kayin’i suçlamadığına dikkat edin. Adem’de olduğu gibi, Tanrı cevapları bilmediği için değil, Kayin’in kendisine bakıp kendi durumuna sebep olanın ne olduğunu anlaması için sorular sordu. Her zaman olduğu gibi, Rab, O’nu açıkça yüzüstü bıraktıklarında dahi düşmüş halkını kurtarmaya çalıştı. Tanrı bu soruları sorduktan sonra, Kayin’e tavsiye verdi.

Tanrı öncelikle Kayin’i “doğru olanı yapmaya” teşvik etti. Bu tövbeye ve tavrını değiştirmeye bir çağrıdır. Tanrı Kayin’e onu “kabul edeceğine” ve bağışlayacağına dair söz verdi. Bir anlamda Kayin’e, Tanrı’nın onu kabul edeceğini fakat bunun Kayin’in değil Tanrı’nın şartlarıyla gerçekleşeceğini söyledi.

Öte yandan, “doğru olanı yapmazsan, günah kapıda pusuya yatmış, seni bekliyor. Ona egemen olmalısın” (Yaratılış 4:7). Tanrı’nın tavsiyesi günahın kökenini ortaya çıkarmıştı ve o Kayin’in kendisinde bulunmaktaydı. Tanrı burada yine Kayin’e öğüt verdi ve onu gitmesi gereken yola yönlendirmeye çalıştı.

Tanrı’nın ikinci tavsiyesi kapıda pusuya yatmış “seni bekleyen” bu günaha karşı nasıl bir tavır takınılması gerektiğiyle ilgiliydi. Tanrı özdenetimi tavsiye etti: “Ona egemen olmalısın.” Aynı ilke Yakup kitabındaki şu ayette de yankılanmaktadır: “Herkes kendi arzularıyla sürüklenip aldanarak ayartılır” (Yakup 1:14). Müjde bize günahtan bağışkanma vaadini sunmakla kalmıyor, aynı zamanda ona karşı zafer kazanmayı da vaat ediyor. (Bkz. 1.Korintliler 10:13.) Sonuçta, Kayin’in günahı için kendisinden başka suçlayacağı biri yoktu. Hepimiz için de genellikle durum bu değil midir?

`Bu talihsiz öykü özgür irade ve Tanrı’nın bizi itaat etmeye zorlamayacağı konularında bize ne öğretmektedir?`