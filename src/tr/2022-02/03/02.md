---
title:  Kayin ve Habil
date:  10/04/2022
---

`Yaratılış 4:1, 2 ayetlerini okuyun. Bu ayetlerden iki erkek çocuğunun doğumu hakkında ne öğreniyoruz?`

Adem’in Aden Bahçesi’nden kovulması sonrasında Kutsal Kitap yazarı tarafından kaydedilen ilk olay bir doğumdur. Yaratılış 4:1 (KM) ayetindeki İbranice ifadede, “RAB” (Yahve) sözü “bir adam” sözüyle doğrudan bağlantılıdır. Bu ayetin kelime kelime çevirisi şu şekildedir: “Bir adam kazandım, aslında Rab’bin Kendisini” Oysa Yeni Çeviri’de bu ayet şöyle yorumlanmıştır: “RAB’bin yardımıyla bir oğul dünyaya getirdim.”

Kelime kelime yapılan çeviri Havva’nın Yaratılış 3:15 ayetindeki Mesih’le ilgili olan peygamberlik sözünü hatırladığını ve Kurtarıcı’sını, RAB’bi doğurduğuna inandığını gösteriyor. “Kurtarıcı’nın gelişi Aden bahçesinde önceden bildirildi. Adem ve Havva vaadi duyduklarında, onun bir an önce gerçekleşmesini arzuladılar. İlk doğan oğullarının onların kurtarıcısı olabileceğini umarak, onu sevinçle kucakladılar.”—Ellen G. White, Sevgi Öğretmeni, s. 27.

Aslında öykünün büyük bölümünü Kayin doldurmaktadır. O sadece ilk doğan, anne babasının neredeyse “taptığı” bir oğul değil; Yaratılış kitabı metninde konuşan yegâne oğuldur. Havva Kayin’in doğumu üzerine heyecanla konuşurken, Habil’in doğumu konusunda hiçbir şey söylememektedir. Kayin’in doğumunun tersine, en azından metinde yazıya geçirilen hiçbir şey bulunmamaktadır. Anlatıcı sadece “Kayin’in kardeşi Habil’i doğurdu” (Yaratılış 4:2) demektedir.

Kayin ismi İbranicedeki qanah sözcüğünden türetilmiştir. Bu sözcük “elde etmek” anlamına gelir ve kazancı, değerli ve güçlü bir şeye sahip olmayı ifade eder. Öte yandan İbranicedeki Hebel, yani “Habil” sözcüğü nefes ya da soluk (Mezmurlar 62:9; Mezmurlar 144:4) anlamına gelir ve yüzeyselliği, boşluğu, kuvvetsizliği ifade eder. Aynı hebel sözcüğü Vaiz kitabında defalarca değersizliği belirtmek için kullanılmıştır. Bu kısa ayetlerde yazılı olandan daha fazla anlam çıkarmaya çalışıyor olmasak da, belki de Adem ve Havva umutlarını sadece Kayin’e bağlamışlardı çünkü kardeşinin değil onun vaat edilen Mesih olduğuna inanıyorlardı.

`Hayatta gerçek anlamda hebel olan fakat bizim olduğundan çok daha fazla anlam yüklediğimiz şeyler nelerdir? Önemli olanla önemsiz olan arasındaki farklılığı bilmek neden çok önemlidir?`