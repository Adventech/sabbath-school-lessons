---
title:  Kayin’in Cezalandırılması
date:  13/04/2022
---

Yaratılış 4:9-16 ayetlerini okuyun. Tanrı neden “Kardeşin Habil nerede” sorusunu soruyor? Kayin’in günahı ile onun “yeryüzünde kaçak ve serseri” (Yaratılış 4:2 KM) olacak olması arasında nasıl bir bağlantı bulunmaktadır?

Tanrı’nın Kayin’e sorduğu soru, Aden bahçesinde Adem’e sorduğu “Neredesin?” sorusuna benzemektedir. Bu benzerlik Aden bahçesindeki günahla buradaki günah arasındaki bağlantıya işaret etmektedir: Sonraki günah (Kayin’inki) önceki günahın (Adem’inki) sonucuydu.

Fakat Kayin günah işlediğini kabul etmeyecekti; suçunu reddetti. Adem ise suçu başkasına atmaya çalıştıysa da bunu yapmamıştı. Onun tersine, Kayin Tanrı’ya açıkça karşı geldi ve Tanrı da onu suçuyla yüzleştirmek için hiç vakit kaybetmedi. Tanrı üçüncü sorusu olan “Ne yaptın?” sorusunu sorduğunda, bir cevap gelmesini dahi beklemedi. Kayin’e her şeyi bildiğini hatırlattı, çünkü Habil’in kanı topraktan ona seslenmişti (Yaratılış 4:10). Bu tasvir Tanrı’nın cinayeti bildiğini ve ona karşılık vereceğini göstermekteydi. Habil topraktaydı. Bu, Düşüş’e ve Rab’bin Adem’e olacağını söylediği şeye doğrudan bir bağlantıydı (bkz. Yaratılış 3:19).

Yaratılış 4:14 ayetini okuyun. Kayin’in “artık huzurundan uzak” kalacağım sözleri ne önem taşımaktadır?

Habil’in kanı toprağa döküldüğü için, toprak şimdi yeniden lanetlenmişti (Yaratılış 4:12). Bunun sonucu olarak, Kayin Tanrı’dan uzak kalmaya, bir kaçak olmaya mahkûm edildi. Kayin ancak Tanrı’nın verdiği hükmü duyduktan sonra O’nun varlığının önemini kabul etti; çünkü onun yokluğunda kendi yaşamından endişe ediyordu. Kayin kardeşini soğukkanlı bir şekilde öldürdükten ve buna rağmen isyankârlık ettikten sonra dahi, Rab ona merhamet göstermeye devam etti ve “Kayin Rab’bin huzurundan” (Yaratılış 4:16) ayrılmış olsa da, Rab ona bir çeşit koruma sağlamayı sürdürdü. “Nişanın” (Yaratılış 4:15) tam olarak ne olduğu bize bildirilmemiştir fakat o her neyse sebebi Tanrı’nın Kayin’e lütfetmesinden başka bir şey değildi.

`“Senin yüzünden gizli kalacağım” (Yaratılış 4:14 KM)– Tanrı’nın yüzünden gizlenmiş olan şey nedir? Herhangi biri için ne kadar da üzücü bir durum. Günahkârlar olarak bizlerin bu duruma düşmekten kaçınmamızın tek yolu nedir?`