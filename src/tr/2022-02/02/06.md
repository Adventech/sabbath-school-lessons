---
title:  İnsanın Kaderi
date:  07/04/2022
---

`Yaratılış 3:15-24 ayetlerini okuyun. Düşüşün bir sonucu olarak Adem ve Havva’ya ne oldu?`

Tanrı’nın yılana verdiği hüküm açıkça bir lanet olarak tanımlansa da (Yaratılış 3:14), kadına ve adama verdiği hüküm öyle değildi. “Lanet” sözcüğü bir daha sadece bir kere ve “topraktan” bahsederken kullanıldı (Yaratılış 3:17). Yani, yılanın tersine, Tanrı’nın adam ve kadın için başka planları vardı. Onlara yılana sunulmayan bir umut sunuldu.

Kadının günahının sebebi yılanla olan işbirliği olduğu için, Tanrı’nın kadın için olan hükmünü açıklayan ayet, yılanın hükmüyle ilişkilendirildi. Yaratılış 3:16 ayeti 3:15’in hemen ardından gelmekle kalmıyor, aynı zamanda iki peygamberlik sözü arasındaki benzerlik, açıkça Yaratılış 3:16 ayetindeki kadınla ilgili olan peygamberlik sözünün, Yaratılış 3:15 ayetindeki Mesih’le ilgili olan peygamberlik sözüyle bağlantılı olarak okunması gerektiğini belirtiyor. Bu sebeple, Tanrı’nın çocuk doğurmak da dahil kadın hakkındaki hükmü, kurtuluşun olumlu bakış açısından anlaşılmalıdır (1.Timoteos 2:14, 15 ile karşılaştırın).

Adamın günahı Tanrı’yı dinlemek yerine kadını dinlemek olduğu için, adamın yapıldığı toprak lanetlendi (Yaratılış 3:17). Bunun sonucu olarak adam çok çalışmak zorunda kalacak (Yaratılış 3:17–19) ve sonrasında da geldiği toprağa dönecekti (Yaratılış 3:19). Bu asla olmaması gereken, Tanrı’nın asıl tasarımında yeri olmayan bir şeydi.

Bu umutsuz ölüm bekleyişi karşısında, Adem’in doğum yapabilmesinde yaşam umudu gördüğü kadına dönmüş olması kayda değerdir (Yaratılış 3:20). Yani, Adem ölüm cezasında bile yaşam umudunu görmüştü.

Bu arada, her sevgi dolu anne babanın yapacağı gibi, Tanrı onlar için kötüyü değil sadece iyi olanı istemişti. Fakat madem artık kötüyü biliyorlardı, Tanrı onları kötüden korumak için yapabileceği her şeyi yapacaktı. Bu sebeple, bu hükümler sırasında bile, Tanrı’dan şüphe duymaları için hiç bir sebepleri yokken (gerçek anlamda cennette yaşıyorlardı), O’nun sözlerinden ve O’nun kendilerine olan sevgisinden şüphe ederek, açıkça ve bariz bir biçimde Tanrı’ya itaatsizlik etmiş olmalarına rağmen, ilk anne babamız için tüm umutlar kaybedilmemişti.

`“Bilmenin” özünde iyi bir şey olduğunu düşünme eğiliminde olsak da, neden her zaman durum böyle değildir? Bilmesek bizim için daha iyi olacak şeylerden bazıları nelerdir?`