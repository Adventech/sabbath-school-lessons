---
title:  Ek Çalışma
date:  08/04/2022
---

“Yaşam ağacı” ile “iyiliği ve kötülüğü bilme ağacı” arasındaki bağlantıya dikkat edin. Her ikisinin de “bahçenin ortasında” (Yaratılış 2:9) olması, bu bağlantıyı zaten ortaya koyuyordu. Fakat nerede oldukları dışında bu iki ağaç arasında başka bağlantılar da vardı. İnsanların yaşam ağacına erişimlerini yitirmiş olmalarının ve en azından mevcut durumda sonsuza dek yaşayamıyor olmalarının sebebi, Tanrı’ya itaatsizlik ederek iyiliği ve kötülüğü bilme ağacının meyvesini almış olmalarıdır. Bu bağlantı derin bir ilkeyi vurgulamaktadır. Ahlaki ve manevi tercihlerin biyolojik yaşama etkileri bulunmaktadır. Süleyman oğluna şöyle öğretmişti: “Oğlum, unutma öğrettiklerimi, aklında tut buyruklarımı. Çünkü bunlar ömrünü uzatacak, yaşam yıllarını, esenliğini artıracaktır” (Süleyman’ın Özdeyişleri 3:1, 2). Bu bağlantı gelecekteki göksel Yeruşalim’de yeniden ortaya çıkmaktadır. Yaşam ağacı orada “kentin anayolunun ortasında” bulunmaktadır (Vahiy. 22:2).

“Allah Havva’yı yarattığında, O’nun adama üstün ya da ondan aşağı olmasını tasarlamadı, tersine o her konuda adamla eşit olacaktı. Kutsal çiftin birbirlerinden ayrı hiçbir alakaları olmayacak, fakat her biri düşüncede ve davranışta ferdi olacaklardı. Fakat ilk günahı işleyen Havva olduğu için, Rab ona Adem’in kendisine hükmedeceğini söyledi. Havva kocasına tabi olacaktı ve lanetin ilk parçası buydu. Pek çok durumda, lanet kadının payına ıstırap düşmesine yol açtı, yaşamını bir yüke çevirdi. Adam, Allah’ın kendisine verdiği üstünlüğü keyfi olarak güç kullanmak suretiyle pek çok açıdan kötüye kullandı. Sınırsız bilgelik de, onlara bir sınanma hakkı daha tanıyarak insan ırkını ikinci bir denemeye sokan kurtuluş planını tasarladı.”—Ellen G. White, Testimonies for the Church [Kilise İçin Tanıklıklar], 3. cilt, s. 484.

**Tartışma Soruları**

`1. Tanrı Aden bahçesinde Adem’in karşısına çıktı ve sadece suçunu kanıtlamak için değil, aynı zamanda onu tövbeye yönlendirmek için sorular sordu. Bu motif Kayin bahsinde (Yaratılış 4:9, 10), Tufan’da (Yaratılış  6:5–8), Babil Kulesi’nde (Yaratılış 11:5) ve Sodom ile Gomorra bahsinde (Yaratılış 18:21) yeniden ortaya çıkıyor. Bu olaylarda araştırıcı yargılama kavramı ne şekilde ortaya konmaktadır?`

`2. Havva neden iyiliği ve kötülüğü bilme ağacından yemenin kendisine bilgelik vereceğini düşündü? Biz de içinde bulunduğumuz şartlarda benzer hatalar yapmaktan, yani Tanrı’nın bize sunmuş olduğundan daha “iyisini” umut ederek Tanrı’nın Sözü’ne karşı koymaktan nasıl kaçınabiliriz?`