---
title:  Yılan
date:  03/04/2022
---

`Yaratılış 3:1, 2. Korintliler 11:3 ve Vahiy 12:7-9 ayetlerini okuyun. Yılan kim ve Havva’yı nasıl kandırıyor?`

Ayetin son sözcüğü “yılandır.” Cümle yapısından vurgulama anlaşılıyor: “yılan” sözcüğü cümlenin sonunda, yani vurgulanıyor. Ayrıca “yılan” belirli tanımlığa sahip ve bu onun herkesçe bilinen bir varlık olduğuna, sanki okuyucunun da onun kim olduğunu önceden biliyor olması gerektiğine işaret ediyor. Böylelikle bu varlığın gerçekliği bölümün ilk cümlesinde doğrulanmış oluyor.

Elbette, Kutsal Yazılar yılanı Tanrı’nın düşmanı (Yeşaya 27:1) diye tanımlıyor ve açıkça ona “İblis ya da Şeytan” diyor (Vahiy. 12:9). Aynı şekilde, eski Yakın Doğu’da, yılan kötülüğün gücünü temsil ediyordu.

“Şeytan işini fark edilmeden gerçekleştirebilmek için yılanı aracısı olarak kullanmayı seçti: bu aldatma hedefine gayet uygun bir maskeydi. O günlerde yılan yeryüzündeki en akıllı ve en güzel yaratıklardan biriydi. Kanatları vardı ve havada süzülürken, altın rengi ve parlaklığında, göz kamaştırıcı bir ihtişam sergiliyordu.”—Ellen G. White, Atalar ve Peygamberler, s. 53.

Kutsal Kitap iblisten bahsederken, o her ne şekilde görünürse görünsün sadece metafordan bahsetmiyor. Kutsal Yazı’da Şeytan sadece bir simge ya da kötülüğü veya insanlığın karanlık tarafını gösteren soyut bir ilke değil, gerçek bir varlık olarak tarif ediliyor.

Yılan kendisini Tanrı’nın düşmanı olarak tanıtmıyor. Tersine Tanrı’nın sözlerinden alıntı yapıyor, onları tekrarlıyor ve destekliyormuş gibi görünüyor. Yani, daha en başından Şeytan’ın Tanrı’dan alıntı yapmayı sevdiğini ve daha sonraları görüleceği üzere, Tanrı’nın Sözü’nden dahi alıntı yaptığını görebiliriz (Matta 4:6).

Ayrıca yılanın hemen kadınla tartışmaya girişmediğine dikkat edin, tersine ona Rab’bin onlara söylemiş olduğu şeye inandığını ima eden bir soru soruyor. Sonunda ise şu soruyu soruyor: “Tanrı gerçekten… dedi mi?” (Yaratılış 3:1). Böylelikle daha en başından bu varlığın ne kadar kurnaz ve hilekâr olduğunu görebiliyoruz. Ve göreceğimiz üzere bu kurnazlığı işe yaradı da.

`Şeytan Aden bahçesinde günahsız Havva’yı aldatmayı başarabildiyse, biz çok daha savunmasız değil miyiz? Onun aldatmacaları karşısında sahip olduğumuz en iyi savunma nedir?`