---
title:  Yasak Meyve
date:  04/04/2022
---

`Yaratılış 2:16, 17 ve Yaratılış 3:1–6 ayetlerini okuyun (ayrıca Yuhanna 8:44 ayetine bakın). Tanrı’nın Adem’e verdiği emirdeki sözlerle yılanın kadına söylediği sözleri karşılaştırın. Bu sözler arasındaki farklılıklar nelerdir ve bu farklılıklar ne anlama geliyorlar?`

Tanrı’nın Adem ile olan konuşmasıyla (Yaratılış 2:16, 17), Havva’nın yılan ile olan konuşması arasındaki benzerliklere dikkat edin. Yılan sanki Tanrı’nın yerini almış da O’ndan daha bile doğrusunu biliyor gibi davranıyor. Yılan başta sadece kadının belki de Tanrı’nın yanlış anladığını ima eden bir soru sormakla yetindi. Fakat sonrasında açıkça Tanrı’nın niyetini sorguladı ve hatta O’nun söylediğinin aksini iddia etti.

Şeytan’ın saldırısı iki konu hakkındaydı: ölüm ve iyiyle kötüyü bilme. Tanrı açıkça ve üstüne basarak kesinlikle öleceklerini bildirmiş olmasına rağmen (Yaratılış 2:17), Şeytan, tersine ölmeyeceklerini söyleyerek neredeyse insanların ölümsüz olduğunu ima etti (Yaratılış 3:4). Tanrı Adem’in meyveden yemesini yasaklamış olmasına rağmen (Yaratılış 2:17), Şeytan, eğer yerlerse Tanrı gibi olacaklarını öne sürerek meyveden yemeleri için onları cesaretlendirdi (Yaratılış 3:5).

Şeytan’ın iki savı, ölümsüzlük ve Tanrı gibi olma, Havva’yı meyveyi yemeye ikna etti. Kadının Tanrı’ya itaatsizlik ederek meyveden yemeye karar verir vermez, sanki Tanrı artık yokmuş gibi ve O’nun yerine kendisi geçmiş gibi davranması tedirgin edicidir. Kutsal Kitap metni bu kişilik değişimini ima etmektedir. Hava Tanrı’nın sözcüklerini kullanıyor: Yasak meyve hakkındaki, “güzel… olduğunu gördü” (Yaratılış 3:6) değerlendirmesi, Tanrı’nın yaratımı hakkındaki “iyi olduğunu gördü” (Yaratılış 1:4) değerlendirmesini hatırlatıyor.

Bu iki ayartı, yani ölümsüz olma ve Tanrı gibi olma ayartıları, antik Mısır ve Grek dinlerindeki ölümsüzlük kavramının kökeninde bulunmaktadır. İlahi bir sıfat olduğuna inandıkları ölümsüzlüğe sahip olma arzusu, bu halkları (umdukları gibi) ölümsüz olmak için aynı zamanda ilahi statünün de peşinde koşmak zorunda da bırakmıştı. Bu düşünce tarzı el altından Yahudi-Hristiyan kültürlerine sızdı ve ruhun ölümsüzlüğü inancını doğurdu. Bu inanç bugün bile pek çok kilisede varlığını sürdürmektedir.

`Günümüzde, her birimizin içinde tabiatımız gereği ölümsüz bir şey olduğunu öğreten tüm inançları bir düşünün. İnsan doğası ve ölülerin durumu konularındaki anlayışımız bu tehlikeli aldatmacaya karşı bize nasıl güçlü bir koruma sağlamaktadır?`