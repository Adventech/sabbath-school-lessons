---
title:  Yılanın Kaderi
date:  06/04/2022
---

`“Seninle kadını, onun soyuyla senin soyunu birbirinize düşman edeceğim. Onun soyu senin başını ezecek, sen onun topuğuna saldıracaksın” (Yaratılış 3:15). Rab burada yılana ne söylüyor ve bu ayetlerde işaret edilen umut nedir?`

Tanrı yargılamasına yılanla başlıyor çünkü tüm bu oyunu başlatan oydu. Aynı zamanda, bu anlatıda lanetlenmiş olan tek varlık yılandır.

Burada Yaratılış’ın bir çeşit “tersine çevrilmesine” ulaşıyoruz. Yaratılış yaşamın, iyinin takdir edilmesinin ve bereketlerin yolunu açmışken, yargılama ölüme, kötülüğe ve lanetlere (fakat aynı zamanda kurtuluş umuduna) yol açmaktadır. Karamsar, ezilen yılanın toprak yemesi tasvirine (Yaratılış 3:14), bir peygamberlik sözü biçiminde ortaya çıkan insanlığın kurtuluş umudu eşlik etmektedir. Adem ve Havva’nın birazdan açıklanacak olan cezalarından bile önce, Rab onlara kurtuluş umudunu verdi (Yaratılış 3:15). Evet, günah işlemişlerdi; evet, günahları yüzünden acı çekeceklerdi ve evet, günahları yüzünden öleceklerdi de. Fakat tüm bunlara rağmen, nihai umut, kurtuluş umudu oradaydı.

`Yaratılış 3:15 ayetini Romalılar 16:20, İbraniler 2:14 ve Vahiy 12:7 ayetleriyle karşılaştırın. Kurtuluş tasarısı ve onunla birlikte büyük mücadele bu ayetlerde ne şekilde açıklanmıştır?`

Yaratılış 3:15 ayetiyle Vahiy 12:17 ayeti arasındaki benzerliklere dikkat edin: ejderha (yılan), öfkelendi (düşmanlık); soy (zürriyet); Aden bahçesindeki kadın ve Vahiy 12:17 ayetindeki kadın. Düşüş ile birlikte Aden bahçesine taşınan savaş (büyük mücadele) zamanın sonuna kadar sürecek. Şeytan’ın mağlup edileceği, yani başının ezileceği vaadi öncesinde Aden bahçesinde verilmiş olsa da, bu konu, onun nihai ölümünü tarif eden Vahiy kitabında daha etraflıca açıklanmıştır (Vahiy. 20:10). Yani, daha en başından, kötülüğü bilmekle gelen korkunç karışıklıktan çıkmanın bir yolu olacağına dair umut insanlığa verilmişti. Bu umudu hemen şimdi hepimiz paylaşabiliriz.

`Yeryüzündeki günah ve kötülüğün başladığı Aden bahçesinde Rab’bin kurtuluş tasarısını açıklamaya başladığını görmek neden son derece teselli edicidir?`