---
title:  Tanrı’dan Saklanmak
date:  05/04/2022
---

`Yaratılış 3:7-13 ayetlerini okuyun. Adem ve Havva neden Tanrı’nın karşısına çıkmamak için saklanma gereği duydular? Tanrı niye “neredesin” sorusunu sordu? Adem ve Havva yaptıklarını ne şekilde haklı çıkarmaya çalıştılar?`

Adem ve Havva günah işledikten sonra çıplak olduklarını hissettiler çünkü Tanrı’nın varlığını yansıtan yücelik kıyafetlerini kaybetmişlerdi (bkz. Mezmurlar 8:5, Mezmurlar 104:1, 2 ile karşılaştırın). Tanrı’nın sureti günah yoluyla bozulmuştu. “Kendilerine önlük yaptılar” (Yaratılış 3:7) ifadesindeki “yaptılar” fiili, öncesinde sadece özne Yaratan Tanrı olduğunda kullanılmıştı. Sanki günahlarını örtmeye çalışırken Yaratan’ın yerini almış gibiydiler. Pavlus işte bu davranışı işlerle aklanma olarak görerek kınıyor (Galatyalılar 2:16).

Tanrı onlara yaklaşarak cevabını beklemediği bir soru soruyor: “Neredesin?” (Yaratılış 3:9). Tanrı Kayin’e de böyle bir soru soracaktı (Yaratılış 4:9). Tanrı elbette soruların cevaplarını bilmekteydi. O’nun soruları suçluların faydası için, onların ne yaptıklarının farkına varmaları ve aynı zamanda onları tövbeye ve kurtuluşa yönlendirmek sorulmuştu. İnsanların günah işlemeye başladığı andan beri Rab onların kurtuluşu ve kefareti için çalışıyordu.

Aslında tüm senaryo araştırıcı yargılama kavramını yansıtmakta ve yargıcın suçluyu hükme hazırlamak için (Yaratılış 3:14–19) sorgulamasıyla başlamaktadır (Yaratılış 3:9). Fakat O bunu aynı zamanda tövbeye teşvik etmek için yapmaktadır ki nihayetinde kurtuluşa götürecek olan budur (Yaratılış 3:15). Bu tüm Kutsal Kitap boyunca görülen bir temadır.

En başta, Adem ve Havva ikisi de günahkârların genelde yaptığı gibi birbirlerinde kabahat bulmaya çalışarak suçlamadan kaçınmayı denediler. Adem Tanrı’nın sorusuna, suçlunun Tanrı’nın kendisine verdiği kadın olduğunu söyleyerek cevap verdi (Yaratılış 3:12)–kendisini o yönlendirmiş. Kadının hatasıydı (ve aynı zamanda Tanrı’nın hatası olduğu da ima ediliyor), onun değil.

Havva da kendisini aldatanın yılan olduğunu söyleyerek karşılık verdi. İbranicedeki nahsa’, yani (Yaratılış 3:13 ayetindeki) “aldatma” sözcüğü, insanlara sahte umutlar vermek ve onların doğru şeyi yaptıklarını sanmalarını sağlamak anlamına gelmektedir (2. Krallar 19:10, Yeşaya 37:10, Yeremya 49:16).

Adem, meyveyi kendisine verenin o olduğunu söyleyerek kadını suçladı (bu kısmen doğrudur) ve Havva da kendisini aldattığını söyleyerek yılanı suçladı (bu da kısmen doğrudur). Fakat sonuçta her ikisi de suçluydu.

`Kendi yaptıkları için başka birini suçlamaya mı çalışıyorlardı? Bizim de aynı tuzağa düşmemiz neden çok kolaydır?`