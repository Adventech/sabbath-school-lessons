---
title:  Ek Çalışma
date:  22/04/2022
---

Tufan öncesindeki insanların zihniyeti, davranışı ve dünyanın durumuyla, günümüzdeki insanlığın durumu arasında bir karşılaştırma yapmak oldukça bilgilendirici olacaktır. İnsanın kötülüğünün yeni bir olgu olmadığından emin olmak için onların zamanı ile bizim zamanımıza bir bakın.

“Tufandan önceki dünyanın cezalandırılmasını gerektiren günahlar günümüzde de varlığını sürdürmektedir. Allah korkusu insanların kalplerinden kalkmış, O’nun yasası göz ardı edilmekte ve aşağılanmaktadır. Zamanımızda yaşayan nesil aşırı dünyevîlikte o nesle denk hale gelmiştir. . . . Allah tufandan önce yaşayanları yiyip içtikleri için mahkûm etmedi . . . Günahları, bu armağanları onları Veren’e minnettarlık duymadan almalarından ve benliğin arzularını sınırsızca tatmin ederek kendilerini alçaltmalarından kaynaklanıyordu. Evlenmeleri yasaldı. Evlilik Allah’ın düzeninde vardı; O’nun tesis ettiği ilk kurumlardan biriydi. Bu düzenle ilgili özel talimatlar verdi ve onu kutsallık ve güzellikle giydirdi; ancak bu talimatlar unutuldu ve evlilik saptırılarak şehvete araç edildi. Benzer bir durum bugün de mevcuttur. Özünde yasal olan şeyler aşırılığa götürülmektedir. . . . Sahtekârlık ve rüşvet hem yüksek hem de aşağı mertebelerde kınanmadan kol gezmektedir. Basılı yayınlar cinayet haberleriyle doludur . . . Anarşi ruhu tüm uluslara sızmaktadır ve zaman zaman dünyanın korkusunu uyandıran patlamalar yalnızca bir kez kontrolden çıkacak olursa tüm yeryüzünü felâket ve yıkımla dolduracak olan ihtiras ve yasa tanımazlığın bastırılmış alevlerinin işaretleridir. İlham Ruhu’nun tufan öncesi dünyaya ilişkin çizdiği resim, modern toplumun hızla gitmekte olduğu durumu son derece gerçekçi bir şekilde ifade etmektedir. Şimdi, bu yüzyılda ve sözde Hristiyan ülkelerinde dahi, eski dünya günahkârlarının yok edilmesine neden olan kara ve korkunç suçların aynıları her gün işlenmektedir.”—Ellen G. White, Atalar ve Peygamberler, s. 101, 102.

**Tartışma Soruları**

`1. Tufan öncesi toplumun ve bizim toplumumuzun ortak özellikleri nelerdir? Bu ortak özellikler, tüm bunlara rağmen O’nun dünyayı seviyor olduğu ve hâlâ kurtarabileceği herkesi kurtarmaya çalıştığı için Tanrı’nın lütfu hakkında bize ne öğretmektedir?`

`2. Bazı kişiler Nuh Tufanının sadece yerel bir olay olduğunu iddia ediyorlar. Bu düşüncede yanlış olan nedir? Eğer bu doğru olsaydı, neden her yerel tufan (ve her gökkuşağı) Tanrı’yı yalancı çıkarmış olurdu?`