---
title:  Tufan’a Hazırlık
date:  17/04/2022
---

`Yaratılış 6:13-7:10 ayetlerini okuyun. Erken insanlık tarihinin bu şaşırtıcı öyküsünden hangi dersleri çıkartabiliriz?`

Daniel gibi Nuh da dünyanın sonunu öngören bir peygamberdi. “Gemi” (Yaratılış 6:14) sözcüğünün İbranicedeki karşılığı olan tevah, İsrail’in Mısır’dan kurtarılması için bebek Musa’nın içine saklandığı ve korunduğu sepet için de kullanılan, kökeni başka bir dile dayanan bir sözcüktür (Mısır’dan Çıkış 2:3).

Ayrıca, bazı kişiler geminin genel yapısının antlaşma sandığıyla benzerlikler gösterdiğini görmüşlerdir (Mısır’dan Çıkış 25:10) Tufan gemisi nasıl insan ırkının hayatta kalmasını sağlayacaksa, Tanrı’nın, halkının arasında olduğunun bir işareti olan antlaşma sandığı da (Mısır’dan Çıkış 25:22), O’nun, halkının kurtuluşu için olan çalışmasına işaret etmektedir.

“Nuh Tanrı’nın bütün buyruklarını yerine getirdi” (Yaratılış 6:22) ifadesi hazırlık aşamasını tamamlamaktadır. Nuh’un çalışması için kullanılan ‘asah, yani “yerine getirdi” fiili, Yaratılış 6:14 ayetiyle 6:16 ayetleri arasında beş defa tekrarlanan Tanrı’nın emrindeki ‘asah, “yap” fiiline karşılık gelmektedir. Tanrı’nın emirleriyle Nuh’un verdiği karşılık arasındaki bu yansıma, Nuh’un Tanrı’nın ona yapmasını söylediği şeye, yani ‘asah’a mutlak şekilde itaat ettiğini göstermektedir. Bu ifadenin antlaşma sandığının inşa edilmesi konusunda da kullanılması ayrıca ilginçtir (Mısır’dan Çıkış 39:32, 42; Mısır’dan Çıkış 40:16).

“Allah Nuh’a geminin tam ebatlarını söyledi ve yapımıyla ilgili her bakımdan talimatlar verdi. İnsan bilgeliği bu kadar güçlü ve dayanıklı bir yapı tasarlayamazdı. Tasarımcı Allah’tı, Nuh ise O’nun ustabaşıydı.”—Ellen G. White, Atalar ve Peygamberler, s. 92.

Yine, antlaşma sandığı ile gemi arasındaki benzerlikler, her ikisinin de sahip olduğu kurtarıcı işlevi doğrulamaktadır. Burada Nuh’un itaati Tanrı’nın kurtuluş tasarısının bir parçası olarak tarif edilmektedir. Nuh kurtarılmıştı ve bunun yegâne sebebi onun Tanrı’nın ona emrettiği şeyi yapacak imana sahip olmasıydı (bkz. İbraniler 11:7). O, kendisini itaatte gösteren imanın, önemli olan tek tip imanın erken bir örneğiydi (Yakup 2:20).

Kısacası, “Nuh RAB’bin gözünde lütuf ” (Yaratılış 6:8) bulmuş olsa da, Nuh’un Tanrı’nın emirlerini imanla ve itaatle yerine getirmesinin sebebi, ona zaten verilmiş olan lütfa karşılık veriyor olmasıydı. Hepimiz için de bu şekilde olması gerekmiyor mu?

`2. Petrus 2:5-9 ayetlerini okuyun. Neden sadece Nuh’un ailesi kurtarıldı? Nuh’un öyküsünden, gelmekte olan yargıyla ilgili dünyayı uyarmak konusunda üzerimize düşen göreve dair hangi dersleri çıkartabiliriz?`