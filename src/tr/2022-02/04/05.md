---
title:  'Antlaşma: Birinci Bölüm'
date:  20/04/2022
---

Artık vaat edilen antlaşmanın tamamlanması gereken zaman gelmişti. “Ama seninle bir antlaşma yapacağım. Oğulların, karın, gelinlerinle birlikte gemiye bin” (Yaratılış 6:18). Yok edeceğini söyleyen ilahi tehdidin (Yaratılış 6:17) tersine, bu antlaşma yaşam vaadi barındırıyordu.

Yaratılış 8:20 ayetini okuyun. Nuh gemiden çıktığında ilk olarak ne yaptı, neden?

Altı gün süren yaratımın hemen ardından Sebt gününde Tanrı’ya ibadet etmiş olan Adem ve Havva gibi, Nuh da özünde bir başka yaratım olayı olan Tufan sonrasında hiç vakit kaybetmeden Tanrı’ya ibadet etti. Fakat bu iki ibadet davranışı arasında bir fark bulunmaktadır. Rab’be doğrudan ibadet eden Adem ve Havva’nın tersine, Nuh bir kurbana başvurmak zorundaydı. Kutsal Yazılar’da sunaktan ilk defa burada bahsedilmektedir. Kurban, en eski ve en sık kurban edilen bir “yakmalık sunuydu” (‘olah). Nuh için, onu kurtarmış olan Yaratan’a olan minnettarlığını ifade etmek için verdiği bu kurban bir şükran sunusuydu (Çölde Sayım 15:1-11 ile karşılaştır).

Yaratılış 9:2-4 ayetlerini okuyun. Tufan insanların beslenmesini nasıl etkiledi? Tanrı’nın kısıtlamalarının arkasındaki ilke nedir?

Tufanın etkisi yüzünden bitkisel besinler eskiden olduğu kadar ulaşılabilir değildi. Bu sebeple, Tanrı insanların hayvan eti yemelerine izin verdi. Bu beslenme değişikliği, insanlarla hayvanlar arasındaki ilişkide, ilk yaratımda aralarında var olan ilişkinin tersine bir değişime yol açtı. Yaratılış öyküsünde insanlar ve hayvanlar aynı bitkisel beslenmeden faydalanıyor ve birbirleri için bir tehdit oluşturmuyorlardı. Tufan sonrası dünyada ise besin için hayvanların öldürülmesi bir korku ve ürküntü ilişkisi oluşmasına yol açtı (Yaratılış 9:2). Birbirlerini öldürüp yemeye başladıktan sonra, insanlar ve hayvanların Aden bahçesinde sürdürdüklerinden oldukça farklı bir ilişki geliştirmiş olduklarına şüphe yok.

Fakat Tanrı’nın bu müsaadesinin iki kısıtlaması vardı. Öncelikle, her hayvanın eti yemek için uygun değildi. Bu ilk kısıtlama, Yaratılış silsilesinin bir parçası olan “temiz ve kirli” hayvanlar arasındaki ayrımla ima edilmişti (bkz. Yaratılış 8:19, 20; Yaratılış 1:21, 24 ile karşılaştırın). İkinci kısıtlama ise çok açıktı ve yeniydi. Bu kısıtlamaya göre kanlı et yemek yasaklanmıştı çünkü can kanın içindedir (Yaratılış 9:4).