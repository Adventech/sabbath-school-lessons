---
title:  Tufan’ın Sona Ermesi
date:  19/04/2022
---

Yaratılış 7:22-24 ayetleri, “bütün canlıları yok” (Yaratılış 7:23) eden ve “yüz elli gün boyunca yeryüzünü” (Yaratılış 7:24) kaplayan suların ezici ve kapsamlı etkisini tarif eder. Tanrı büsbütün imha ve umutsuzlukla dolu olan bu geçmişin üzerine “anımsadı” (Yaratılış 8:1). Bu ifade Tufan konusunu kapsayan metinlerin tam merkezine yerleştirilmiştir. Bu durum, bu düşüncenin Tufan öyküsünün ana mesajı olduğuna işaret etmektedir.

Yaratılış 8:1 ayetini okuyun. Tanrı “Nuh’u... anımsadı” ifadesi ne anlama gelmektedir?

Zakhar, yani “anımsa” fiili, Tanrı’nın unutmamış olduğu anlamına gelmektedir; yani söz konusu olan sadece zihinsel bir egzersiz değildi. Kutsal Kitap bağlamında “anımsayan Tanrı” ifadesi, O’nun vaadini yerine getirmesinden ve sıklıkla da kurtuluştan bahsetmektedir (bkz. Yaratılış 19:29). Tufan konusuna dönersek, “Tanrı… anımsadı” ifadesi, enginlerin kaynaklarının, göklerin kapaklarının kapandığı ve Nuh’un yakın zaman içinde gemiden ayrılabilecek durumda olacağı anlamına gelmektedir.

Gemiden çıkması için henüz doğrudan bir emir verilmemiş olmasına rağmen, Nuh sorumluluk alarak, ne durumda olduklarını sınamak için öncelikle bir kuzgun, sonra da bir güvercin gönderdi. Sonunda, güvercin geri gelmediğinde, “Nuh geminin üstündeki kapağı kaldırınca toprağın kurumuş olduğunu gördü” (Yaratılış 8:13).

Nuh’un davranışında bolca nesnel ders bulunmaktadır.  Nuh’un yaptığı, bir yandan bize Tanrı henüz doğrudan konuşmadıysa da O’na güvenmeyi; öte yandan da imanın düşünmenin ve sınamanın değerini reddetmiyor olduğunu öğretmektedir. İman, düşünme, arama ve öğrendiğimizin doğru olup olmadığını görme ödevimizi dışlamamaktadır.

Fakat buna rağmen Nuh ancak Tanrı sonunda ona bunu yapmasını söylediğinde dışarı çıktı (Yaratılış 8:15-19). Yani, dışarı çıkmanın güvenli olduğunu anladıktan sonra dahi, Nuh Tanrı’ya itimat etmeyi sürdürdü ve gemiden ayrılmak için Tanrı’nın vereceği işareti bekledi. Sabırla geminin içinde bekledi. “Gemiye Allah’ın emriyle girmiş olduğundan, çıkmak için özel talimatlar bekliyordu . . . Sonunda gökten bir melek indi, ağır kapıyı açtı ve büyük ata ile ailesine yanlarına tüm canlıları da alarak yeryüzüne çıkmalarını bildirdi.” —Ellen G. White, Atalar ve Peygamberler, s. 105.

`Yaratılış 8:1, Yaratılış 19:29 ve Mezmurlar 106:4 ayetlerini okuyun. “Tanrı anımsadı” ifadesi ne anlama gelmektedir? Bu gerçek bugün bizim için ne anlama geliyor; yani, Tanrı sizi “anımsadığını” size nasıl gösterdi?`