---
title:  Tufan Olayı
date:  18/04/2022
---

Nuh’un faaliyetlerinden bahseden ‘asah, “yapmak” fiili, ayrıca Yaratılış öyküsünde de anahtar bir sözcüktür (Yaratılış 1:7, 16, 25, 26, 31; Yaratılış 2:2 KM). Nuh’un Tanrı’ya itaat ederek yaptığı işler, Tanrı’nın yaratım işleri gibidir. Bu bağlantıdan öğreneceğimiz şu ki, Tufan sadece Tanrı’nın insanlığı cezalandırması değil, Tanrı’nın bizi kurtarmasıyla da ilgilidir.

`Yaratılış 7. bölümü okuyun. Tufan’ın tarifi neden bize Yaratılış öyküsünü anımsatıyor? Bu iki olay arasındaki benzerliklerden hangi dersleri çıkartabiliriz?`

Tufan konusunu kapsayan metin dikkatli bir biçimde okunduğunda, Yaratılış öyküsü ile pek çok ortak sözcük ve ifadenin kullanıldığı ortaya çıkacaktır: “Yedi” (Yaratılış 7:2, 3, 4, 10; Yaratılış 2:1–3 ile karşılaştırın); “erkek ve dişi” (Yaratılış 7:2, 3, 9, 16; Yaratılış 1:27 ile karşılaştırın); “kendi cinsine göre” (Yaratılış 7:14, KM; Yaratılış 1:11, 12, 21, 24, 25 KM ile karşılaştırın); “hayvan,” “kuş,” “sürüngen” (bkz Yaratılış 7:8, 14, 21, 23; Yaratılış 1:24, 25 ile karşılaştırın) ve “hayat nefesi” (Yaratılış 7:15, 22 KM; Yaratılış 2:7 KM ile karşılaştırın).

O halde Tufan öyküsü bir derecede Yaratılış öyküsü gibi okunur. Yaratılış öykülerinin buradaki yankıları, yaratan Tanrı’nın, yok eden aynı Tanrı olduğunun açığa vurulmasına yardım eder (Yasanın Tekrarı. 32:39). Fakat bu yankılar aynı zamanda bir umut mesajı iletmektedirler: Tufan, sudan yeni bir yaratım olması için tasarlanmıştır ve bu yaratım yeni bir var oluşa götürmektedir.

Suların hareketi, bu yaratım olayının aslında Yaratılış 1. bölümdeki yaratım işinin tersine çevrilmesi olduğunu göstermektedir. Kubbenin altındaki sularla üstündeki suların birbirinden ayrıldığını açıklayan Yaratılış 1. bölümün aksine (Yaratılış 1:7), Tufan, kapakları açılıp kaynaklarından fışkıran suların yeniden birleşmesini anlatır (Yaratılış 7:11).

Bu süreç tezatlı bir mesaj taşımaktadır: Tanrı sonrasında yeni bir yaratım olmasına müsaade etmek için öncesinde var olanı yıkmak zorundadır. Yeni yeryüzünün yaratımı eskisinin yıkımını gerekli kılmaktadır. Tufan olayı, zamanın sonundaki dünyanın kurtuluşu hakkında önceden fikir vermektedir: “Bundan sonra yeni bir gökle yeni bir yeryüzü gördüm. Çünkü önceki gökle yeryüzü ortadan kalkmıştı” (Vahiy. 21:1; Yeşaya 65: 17 ile karşılaştırın).

`Yenisinin yaratılması için içimizdeki hangi şeyin yıkılması gereklidir? (Bkz. Romalılar 6:1-6.)`