---
title:  Yaratılış’ın Tanrısı
date:  27/03/2022
---

`Mezmurlar 100:1-3 ayetlerini okuyun. Yaratılış’ın Tanrısı’na insanların verdiği karşılık nedir ve neden?`

Yaratılış kitabı 1. bölümde Yaratılış’ın ilk mesajı “Tanrı’dır.” Tercüme şu şekildedir: “Başlangıçta Tanrı…” (Yaratılış 1:1). İlk cümlede (Yaratılış 1:1) “Tanrı” sözcüğü ayetin ortasına yerleştirilmiştir ve Tanrı’nın önemine dikkat çekmek için İbrani ayinindeki geleneksel ilahi söylenirken en güçlü şekilde vurgulanır. Yani, Yaratılış metni, Yaratılış’ın yazarı Tanrı’ya vurgu yapılarak başlamaktadır.

Yaratılış kitabı aslında Tanrı’nın iki faklı şekilde sunulmasıyla başlar. İlk Yaratılış öyküsü (Yaratılış 1:1–2:4) Tanrı’yı, O’nun yüceliğini belirten Elohim adıyla insanlardan son derece uzak, aşkın Tanrı olarak sergilemektedir. Elohim adı üstünlük ve kudreti belirtir. Elohim sözcüğünün çoğul kullanımı da haşmeti ve aşkınlığı ifade eder.

İkinci Yaratılış öyküsü (Yaratılış 2:4-5) ise Tanrı’yı çok daha yakından takdim etmektedir. O, her yerde bulunan Tanrı Yahve’dir ve pek çokları bu adın yakınlığı ve ilişkiyi ifade ettiğine inanır. O halde, bir bütün olarak Yaratılış metni Tanrı’ya ibadet etmeye üstü kapalı bir çağrıdır. Bu, öncelikli olarak Tanrı’nın sonsuz yüceliğinin ve kudretinin farkına varmamız ve aynı zamanda O’na olan tabiiyetimizi kabullenmemiz içindir çünkü “bizi yaratan O’dur, biz de O’nunuz” (Mezmurlar 100:3). Mezmurlardan pek çoğunun sıklıkla ibadeti Yaratılış ile ilişkilendirmesinin sebebi budur (Mezmurlar 95:16; Mezmurlar 139:13, 14 [Vahiy 14:7 ile karşılaştırın]).

Bir yandan yüce ve kudretli, öte yandan yakın, sevgi dolu ve bizimle ilişki içinde olan Tanrı’nın bu iki yönlü görünümü, ibadet ederken O’na nasıl yaklaşmamız gerektiği konusunda önemli bir noktayı ortaya koymaktadır. Huşu ile saygı, sevinç ile Tanrı’nın yakınlığı, bağışlayıcılığı ve sevgisiyle beraber ilerlemektedir (bkz. Mezmurlar 2:11). Tanrı’nın iki farklı takdiminin sıralaması bile bir anlam ifade etmektedir: Tanrı’nın ulaşılmazlığı tecrübe edildikten sonra, O’nun varlığının yakınlığı ve samimiyeti tecrübe edilmektedir. Biz ancak Tanrı’nın yüceliğinin farkına vardıktan sonra O’nun lütfunun değerini anlayabilir ve titreyerek O’nun yaşamlarımızdaki harikulade ve sevgi dolu varlığının tadını çıkarabiliriz.

`Evreni idame ettiren fakat her birimize son derece yakın olabilen Tanrı’nın muazzam kudretini düşünün. Bu inanılmaz gerçek neden bu kadar inanılmazdır?`