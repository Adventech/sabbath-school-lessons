---
title:  İnsanlığın Görevi
date:  31/03/2022
---

Tanrı ilk adamı yaratır yaratmaz ona üç armağan sundu: Aden bahçesi (Yaratılış 2:8), yiyecek (Yaratılış 2:16) ve kadın (Yaratılış 2:22).

`Yaratılış 2:15-17 ayetlerini okuyun. Adamın yaratıma ve Tanrı’ya karşı görevleri nelerdi? Bu iki görevin birbiriyle olan ilişkisi nedir?`

Adamın ilk görevi Tanrı’nın onu içine yerleştirdiği doğal çevreye bakmak ve onu işlemekle ilgiliydi (Yaratılış 2:15). ‘Avad, yani “işlemek” fiili çalışmakla ilgilidir. Bir armağanı kabul etmek yeterli değildir. Onun üzerinde çalışmalı ve onu verimli hale getirmeliyiz. Bu, İsa’nın talantlar benzetmesinde tekrar edeceği bir dersti (Matta 25:14–30). Shamar, yani “bakmak” fiili ise, alınan bir şeyi koruma sorumluluğunu belirtmektedir.

Adamın ikinci görevi yiyeceğiyle ilgilidir. Onu insanlara verenin Tanrı olduğunu unutmamalıyız (bkz. Yaratılış 1:29). Tanrı ayrıca ona “istediğin gibi ye” dedi (Yaratılış 2:16 KM). Ağaçları da, onların üzerindeki meyveleri de insanlar yaratmadı. Onlar birer armağandı, lütuf armağanı.

Fakat burada da bir emir bulunmaktadır: onlar “bahçenin her ağacından” Tanrı’nın cömert armağanını alıp tadına bakacaklardı (KM). Fakat bu lütfun bir parçası olarak Tanrı bir kısıtlama ilave ediyor. Özellikle bir ağaçtan yememelilerdi. Hiçbir kısıtlama olmadan tadına bakmak ölüme yol açacaktı. Bu ilke Aden bahçesinde doğruydu ve pek çok yönden aynı ilke bugün de mevcuttur.

Adamın üçüncü görevi, Tanrı’nın üçüncü armağanı olan kadınla ilgiliydi: “Adam annesini babasını bırakıp karısına bağlanacak” (Yaratılış 2:24). Bu sıra dışı açıklama evlilik andının insana yüklediği sorumluluğu ve “tek beden” yani tek bir kişi olmanın amacını vurgulayan güçlü bir ifadedir (Matta 19:7–9 ile karşılaştırın).

Anne babasını bırakacak olanın (kadın değil de) adam olmasının sebebi, kutsal kitabın genel olarak eril dili kullanıyor olmasıdır; bu sebeple, belki bu emir kadınlar için de geçerlidir. Her şekilde, evlilik bağı Tanrı’nın bir armağanı olsa da, armağan alınır alınmaz insani bir sorumluluk ortaya çıkmaktadır ve bu sorumluluğu sadakatle yerine getirmek hem adamın hem de kadının omuzlarındadır.

`Size Tanrı tarafından verilen her şeyi düşünün. Size verilenlere dair sorumluluklarınız nelerdir?`