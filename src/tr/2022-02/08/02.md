---
title:  Moriya Dağı
date:  15/05/2022
---

`Yaratılış 22:1-12 ve İbraniler 11:17 ayetlerini okuyun. Bu sınama ne anlam taşıyordu? Bu şaşırtıcı olaydan hangi manevi dersleri çıkartabiliriz?`

Yaratılış 22. bölüm dünya yazınında bir klasiğe dönüştü ve sadece ilahiyatçılara değil, filozoflara ve sanatçılara da ilham verdi. Fakat Tanrı’nın sınamasının taşıdığı anlamı kavramak kolay değil. Bu ilahi emir, Kutsal Kitap’ta daha sonra göreceğimiz insan kurban etme yasağıyla çelişiyordu (Levililer 18:21) ve elbette Tanrı’nın İshak üzerinden sonsuz bir antlaşma yapacağı vaadiyle uyuşmuyor gibiydi (Yaratılış 15:5).

O halde, Tanrı’nın ondan bunu yapmasını istemesindeki amaç neydi? Niye onu bu kadar zorlayıcı bir yöntemle sınıyordu?

Kutsal Kitap’taki “sınama” (İbranicesi nissah) kavramı iki zıt düşünceyi benimsemektedir. Yargılama düşüncesinden, yani sınanan kişinin yüreğinde ne olduğunu öğrenmek için yapılan bir yargılamadan bahsetmektedir (Yasa’nın Tekrarı 8:2; Yaratılış 22:12 ile karşılaştırın). Fakat aynı zamanda Tanrı’nın lütfunun sınanan kişinin yararına olduğuna dair güvence vermektedir (Mısır’dan Çıkış 20:18-20).

Bu durumda, İbrahim’in Tanrı’ya olan imanı onu “geleceğini” (soyunu) kaybetme riskini alacak noktaya taşıyordu. Buna rağmen Tanrı’ya güvendiği için, bütün bunlar anlaşılması çok güç olsa da, Tanrı’nın ondan istediğini yapacaktı. Sonuçta, görülmeyen ya da tamamen anlaşılmayan şeye güven duyulmuyorsa, imanın ne anlamı kalır ki?

Ayrıca, Kutsal Kitap imanı bizim Tanrı’ya verme ve O’nun için kurban etme yeterliğimizden ziyade (şüphesiz bunun da bir işlevi bulunmaktadır [Romalılar 12:1]) , O’na güvenme ve hiç de layık olmadığımızın bilincinde olarak O’nun lütfunu alma yeterliğimizle ilgilidir.

Bu hakikat, daha sonra gerçekleşecek olaylarla yeniden doğrulandı. İbrahim’in tüm yaptıkları, gayretle gerçekleştirdiği pek çok iş, oğluyla yaptığı acı veren yolculuk, itaat ederek Tanrı’ya kendinin en iyisini sunmaya hazır olması ne kadar öğretici olsa da, onu kurtaramazdı. Peki neden? Çünkü Rab amaçlanan kurban için Bizzat Kendisi bir koç tedarik etmişti ve o koç yegâne kurtuluş umuduna, İsa’ya işaret ediyordu.

İbrahim bu yaşananlardan sonra lütfun ne olduğunu anlamış olmalı. Bizi kurtaran Tanrı için yaptıklarımız değildir, tersine Tanrı’nın bizim için yaptığıdır (Efesliler 3:8; Romalılar 11:33 ile karşılaştırın). Bununla birlikte, İbrahim gibi biz de Tanrı için çalışmaya çağrılıyoruz. İbrahim’in davranışları bunu güçlü bir şekilde somutlaştırmaktadır (Yakup 2:2-23).

`İbrahim ve İshak’ın Moriya dağındaki öyküsü kişisel olarak size imanınız ve onu gösterme biçiminiz hakkında ne anlatıyor?`