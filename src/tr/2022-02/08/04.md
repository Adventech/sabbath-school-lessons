---
title:  Sara’nın Ölümü
date:  17/05/2022
---

Yaratılış 22:23 ayetinde Rebeka’nın doğduğu haberini görüyoruz. Bu, gelecekte İshak ile yapacakları evlilik için bir beklenti oluşturuyor (Yaratılış 24). Aynı şekilde, İbrahim’in karısı Sara’nın ölümü ve gömülmesinin haberi de (Yaratılış 23), onun gelecekte Ketura ile yapacağı evliliğe dair beklenti oluşturuyor (Yaratılış 25:1-4).

`Yaratılış 23. bölümü okuyun. Sara’nın ölümü ve gömülmesi öyküsünün, Tanrı’nın İbrahim’e vaat ettiklerinin yerine gelmesinde ne işlevi bulunmaktadır?`

Sara’nın ölümü konusundan, İshak’ın kurbanlığından sonra bahsedilmesi, onun neredeyse oğlunun yaşamına mal olan bu olaydan etkilenmiş olabileceğini akıllara getiriyor. Sara, yolculuklarında ve arada sırada yaşadığı iman kusurlarında (Yaratılış 12:11-13) nasıl kocasının yanında olduysa, bir şekilde “sınanmasında” da onun yanındaydı.

Her ne kadar Sara’nın olayı gerçekleştikten hemen sonra öğrenip öğrenmediğini bilmesek de, muhtemelen eninde sonunda yaşananları öğrenmiş olduğunu tahmin edebiliriz. Sara, önemli olan ya da kendisini rahatsız eden konularda sessiz kalacak bir kadın değildi (Yaratılış 16:3-5; Yaratılış 18:15; Yaratılış 21:9, 10 ayetlerini karşılaştırın). Öyküdeki eksikliği ve sessizliği ve hatta bu çarpıcı olayın ardından gelen ölümünün zamanlaması, onun fiziksel varlığının tersine, olaylarla olan bağlantısına dair daha çok şey söylüyor. İbrahim’in ilerleyen yaşı tekrarlanarak (Yaratılış 24:1) Sara’nın ilerleyen yaşından bahsedilmiş olması (Yaratılış 23:1), onun öyküdeki önemini gözler önüne seriyor.

Aslında, Eski Ahit’te kaç yıl yaşadığı belirtilmiş tek kadın Sara’dır. Bu da onun öyküde ne kadar merkezi olduğunu gösteriyor. Sara’nın gömüleceği yerin satın alınmasına odaklanılması (bölümün çoğunu bu konu kaplamaktadır), Vaat Edilen Ülke ile olan bağlantıyı vurgulamaktadır.

Sara’nın “Kenan ülkesinde” (Yaratılış 23:2) öldüğünün belirtilmesi, onun Tanrı’nın vaat ettiği toprakta öldüğü gerçeğini vurgulamaktadır. Sara, İbrahim’in kavminden olanlar içerisinde Vaat Edilmiş Ülke’de ölüp gömülen ilk kişidir. İbrahim’in kendisinden “konuk ve yabancı” (Yaratılış 23:4) diye bahsetmesi ve Het’in oğulları karşısında yürüttüğü ısrarlı tartışma, onun sadece o topraklarda bir mezar yeri satın almakla ilgilenmediğini, aslında o ülkeye kalıcı olarak yerleşmek istediğini gösteriyor.

`Yaratılış 23:6 ayetini okuyun. Bu, İbrahim’in sahip olduğu itibar hakkında bize ne anlatıyor? Bu, Rab’bin gerçekleştirmek için onu kullandığı işin niteliğini anlamamız açısından neden çok önemlidir?`