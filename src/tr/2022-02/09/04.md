---
title:  Aldatıcı Aldatılıyor
date:  24/05/2022
---

`Yaratılış 29:1-30 ayetlerini okuyun. Tanrı Lavan’ın onu aldatmasına nasıl ve neden izin verdi? Yakup bundan hangi dersleri çıkardı?`

Yakup gideceği yere vardığında gördüğü ilk şey bir taş oldu. Bu belki de Beytel’deki, Tanrı’nın varlığını belirten taşa işaret eden bir ipucuydu (Yaratılış 28:18, 19). Sonuçta Rahel ile konuşması için Yakup’a bir fırsat sağlayacak olan taş buydu. Yakup ayakta duran çobanlardan Rahel’in koyunlarıyla birlikte sürüsüne su vermeye geldiğini duyduğunda, çobanlardan taşı yuvarlamalarını istedi. Onlar bunu yapmayı reddettiklerinde Yakup’a bu işi yalnız başına yapma ve Rahel’e kendisini tanıtma fırsatı doğmuş oldu (Yaratılış 29:11).

Rahel’in tepkisi koşarak ailesinin yanına gitmek oldu. Rahel ile Yakup arasındaki bu ilk iletişim kazançlıydı: “Yakup Raheli sevdi” (Yaratılış 29:18 KM), o kadar ki onun için Lavan’ın yanında çalıştığı “yedi yıl ona birkaç gün gibi geldi” (Yaratılış 29:20).

Fakat yedi yıl sonunda Yakup aldatıldı. Düğün gecesinde Yakup yatağında Rahel’i değil, onun ablası Lea’yı buldu. Lavan, düğün şöleninin karmaşasından ve Yakup’un yoğun duygusallığından ve kırılganlığından faydalanarak bu hileyi yapmayı becerdi. İşin ilginci, Yakup’un “aldatma” (Yaratılış 29:25) için kullandığı sözcük, köken olarak İshak’ın Yakup’un babası ve ağabeyine yaptıklarını tanımlamak için kullandığı sözcükle aynıdır (Yaratılış 27:35).

Suçlunun da kurbanının yaşadıklarını yaşamasını sağlayarak, onu kurbanıyla özdeşleşmeye zorlayan kısas yasasında da (lex talionis) “göze karşılık göz, dişe karşılık diş” (Mısır’dan Çıkış 21:24; Yaratılış 9:6 ile karşılaştırın), kastedilenin aynı düşünce olduğuna dikkat edin. O halde, benzer bir şekilde Yakup’un başkasına yapmış olduğu şey şimdi ona yapılıyordu.

Yakup bir aldatmacanın kurbanı olmanın ne anlama geldiğini şimdi anlıyordu. İşin garip yanı, Tanrı Yakup’a kendi yaptığı aldatmacayla ilgili dersi, Lavan’ın aldatmacasıyla öğretmişti. Her ne kadar Yakup bir “aldatıcı” (Yaratılış 27:12 [KM]) olarak aldatmacanın ne olduğunu iyi bilse de, aldatmacanın kurbanı olduğunda şaşırdı. Bu sebeple, Lavan’a “Niçin beni aldattın?” (Yaratılış 29:25) diye sordu. Bu da onun aldatmanın yanlış olduğunu bildiğini gösteriyor.

`Yakup bir aldatıcı olsa da, kendisi de aldatılmıştı. “Adaletin” yerini bulmadığını, kötülüğün yapanın yanına kaldığını ya da masum insanların acı çektiğini gördüğümüzde, Tanrı’ya güvenmeyi nasıl öğrenebiliriz?`