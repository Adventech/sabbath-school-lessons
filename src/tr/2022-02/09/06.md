---
title:  Yakup Ayrılıyor
date:  26/05/2022
---

Bu hikayede, ilk oğulluk hakkını almak için babasını ve ağabeyini aldatmış ve İshak’ın büyük oğluna vermeyi tasarladığı bereketi çalmış olan Yakup buna rağmen Lavan karşısında eylemsiz kaldı ve sadakatle ona hizmet etmeyi sürdürdü. Yakup kayın babası tarafından aldatıldığının gayet farkındaydı fakat yine de işleri oluruna bıraktı. Yakup’un mizacı göz önünde bulundurulduğunda, onun neden bu kadar eylemsiz kaldığını anlamak kolay değil. Yakup başkaldırabilir ya da en azından Lavan’a karşı koyabilir veya onunla pazarlık yapabilirdi. Fakat yapmadı. Lavan ne söylediyse, ne kadar adaletsiz olursa olsun onu yerine getirdi.

Bununla birlikte, Rahel’in ilk oğlu Yusuf’un doğumundan sonra Yakup sonunda Lavan’a olan “hizmetinin” on dördüncü yılına ulaştı (Yaratılış 30:26). Artık Vaat Edilen Ülke’ye dönmek için Lavan’ı bırakmayı düşünüyordu. Yakup artık kendi evi için çalışmakla ilgileniyordu (Yaratılış 30:30).

`Yaratılış 30:25-32 ayetlerini okuyun. Burada ne oluyor ve Yakup nasıl bir mantık yürütüyor? Lavan ne karşılık veriyor?`

Epey zamandır evinden uzak olan Yakup için bu çok uzun bir yoldan sapma olmuştu. Muhtemelen asıl niyeti ülkesinden bu kadar uzun süre uzak kalmak değildi fakat yaşananlar onun yıllar boyunca uzak tuttu. Artık eve dönme vakti gelmişti ve dönüşü ne büyük bir aileyle birlikte olacaktı.

Bu arada, Yakup’un şaşırtıcı şekilde başına gelenlere boyun eğmesi belki de onun değişmiş olduğunu, iman dersini öğrendiğini düşündürüyor. Çünkü Yakup gitmek için Tanrı’nın işaretini beklemişti. Yakup ancak Tanrı ona konuştuktan sonra harekete geçmeye karar verdi.

Tanrı Kendisini Yakup’a “Beytel’in Tanrısı” diye açıkladı ve ona Lavan’ın evini terk ederek “doğduğu ülkeye” (Yaratılış 31:13) dönmesini emretti. Bunu söylerken kullandığı sözcükler, İbrahim’e “baba evini” bırak derken kullandıklarıyla aynı sözcüklerdi (Yaratılış 12:1).

Ayrıca Lavan’ın oğullarının ve kendisinin davranışları da, gitme zamanının geldiğini görmesine yardımcı olmuştu (bkz. Yaratılış 31:1, 2). “Yakup Esav’la karşılaşmaktan korkmasaydı bu kurnaz akrabasından çoktan ayrılmış olurdu. Şimdiyse mallarını kendilerinin gibi gören ve şiddet kullanarak el koymaya çalışabilecek olan Lavan’ın oğullarından ötürü kendisini tehlikede hissediyordu.”—Ellen G. White, Atalar ve Peygamberler, s. 193.

Böylelikle ailesini ve sahip olduğu her şeyi alarak oradan ayrıldı ve Tanrı’nın antlaşma halkının destanında yeni bir safha başlamış oldu.