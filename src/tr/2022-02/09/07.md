---
title:  Ek Çalışma
date:  27/05/2022
---

Tanrı Yakup’u hak ettiği için seçmedi, lütfuyla seçti. Buna rağmen Yakup lütfa layık olmak için çok çalıştı ki bu kendi başına bir çelişkiydi. Eğer hak etmiş olsaydı, o zaman lütuf olmazdı; işler olurdu (bkz. Romalılar 4:1-5) ve bu da müjdeye aykırıdır. Yakup ancak daha sonra Tanrı’nın lütfunun önemini ve Tanrı’ya güvenmenin, imana göre yaşamanın ve bütünüyle Rab’be dayanmanın ne anlama geldiğini kavramaya başladı. Yakup’un yaşadıkları hırslı kişiler için önemli bir ders barındırmaktadır: Başkalarını harcayarak kendinizi öne çıkarmaya çalışmayın.

“Yakup aldatmaca yoluyla ilk oğulluk hakkını almaya çalıştı fakat sonunda hayal kırıklığına uğradı. Her şeyi, Allah’la olan bağlantısını, evini kaybettiğini, hüsrana uğramış bir kaçak olduğunu düşünüyordu. Peki Allah ne yaptı? O umutsuz hali içindeyken Yakup’a baktı, yaşadığı hayal kırıklığını ve orada Allah’a yücelik verecek bir malzeme olduğunu gördü. Onun içinde bulunduğu durumu gördükten kısa süre sonra İsa Mesih’i temsil eden gizemli merdiveni ona gösterdi. Burada Allah ile tüm bağlantısını yitirmiş bir adam vardı. Göklerin Tanrı’sı ona baktı ve günahın yol açtığı uçuruma Mesih’in köprü kurmasına razı geldi. Biz bakıp, ‘göğe özlem duyuyorum fakat ona nasıl ulaşabilirim? Bunu yapmanın bir yolunu görmüyorum’ diyebilirdik. Yakup da böyle düşünüyordu, bu sebeple Allah ona merdiven görümünü gösterdi ve o merdiven göğü yeryüzüyle İsa Mesih aracılığıyla bağlıyordu. O merdivene bir insan tırmanabilir çünkü onun ayakları yeryüzüne basmakta ve en tepesi de göklere ulaşmaktadır.”—Ellen G. White Yorumları, The SDA Bible Commentary [Yedinci Gün Adventist Kutsal Kitap Şerhi], 1. cilt, s.1095.

**Tartışma Soruları**

`1. Kutsal tarihin bu öykülerinde bahsi geçen bu kişilerin (İshak, Rebeka, Yakup, Esav, Lavan, Rahel, Lea) karakterlerine bir bakın. Söyledikleri tüm yalanlara, tüm aldatmacalarına bakın. Bu, genel olarak insan doğası hakkında ve Tanrı’nın lütfu hakkında bize ne öğretiyor?`

`2. Yakup’un öyküsünü okurken, zamanla karakterinin olgunlaştığı ve onun büyüdüğüne dair hangi kanıtları görüyorsunuz?`

`3. Yedinci Gün Adventistleri olan bizler hangi yönlerden, ilk oğulluk hakkını değersiz gören Esav’ın tavrına sahip olma tehlikesi içinde olabiliriz? Yani, Tanrı’nın bize vermiş olduğu ışığı sevmekten ve yüceltmekten asla vazgeçmediğimizden nasıl emin olabiliriz?`