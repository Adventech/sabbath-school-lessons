---
title:  Yakup ve Esav
date:  22/05/2022
---

`Yaratılış 25:21-34 ayetlerini okuyun. Yakup ve Esav’ın kişiliklerini karşılaştırın. Yakup’un hangi özellikleri onu İshak’ın bereketine layık olmaya hazırlıklı yapıyordu?`

Daha annelerinin karnındayken bile Yakup ve Esav’ın farklı oldukları ve birbirlerine karşı mücadele edecekleri anlaşılıyordu. Esav, dışarıda koşturan sert bir avcı olarak resmedilirken, Yakup çadırda oturup düşünen “sakin” bir kişi olarak karşımıza çıkıyor. “Sakin” diye tercüme edilen İbranice sözcük tam, Eyüp ve Nuh için de kullanılmıştır. Aynı sözcük Eyüp’ten ve Nuh’tan bahsedilirken “kusursuz” (Eyüp 1:8, Yaratılış 6:9) diye tercüme edilmiştir.

Karakterleri arasındaki bu farklılık yaşamlarının sonraki safhalarında daha çok ortaya çıkacaktı (Yaratılış 27:1-28:5). Esav yorgun ve aç olduğu bir gün, Yakup ona mercimek çorbası pişirdi. Esav için yiyeceğin “önce” (Yaratılış 25:31) sağladığı hazır, elle tutulur ve fiziksel tatmin, ilk oğulluk hakkının kendisine sağlayacağı gelecekteki bereketten daha önemliydi (İbraniler 12:16, 17).

“İbrahim’e verilen ve oğluna tekrarlanan vaatleri İshak ve Rebeka arzularının ve umutlarının başlıca hedefi olarak kalplerinde saklıyorlardı. Esav ile Yakup bu vaatlere aşinaydılar. Onlara ilk oğulluk hakkının büyük öneme sahip olduğu öğretilmişti, zira bu yalnızca dünyevî bir servetin miras alınmasını değil, ruhsal üstünlüğü de içeriyordu. Bunu alan ailesinin rahibi olacak ve soyundan dünyanın Kurtarıcısı gelecekti.”—Ellen G. White, Atalar ve Peygamberler, s. 177.

Yakup için ise, abisinin tersine önemli olan bereketin gelecekteki manevi üstünlüğüydü. Fakat daha sonra, annesinin teşvikiyle (bkz. Yaratılış 27) Yakup açıkça ve bilerek babasını aldattı ve hatta bu aldatmacayı yaparken Tanrı RAB’bin adını kullandı (bkz. Yaratılış 27:20). Bu korkunç aldatmacayı, iyi olduğunu bildiği bir şey için olmasına rağmen yaptı.

Bu davranışının sonucu feci oldu ve zaten işlevsiz durumda olan aileyi daha da işleyemez bir hale dönüştürdü.

`Yakup iyi bir şeye, değerli bir şeye sahip olmak istiyordu ve bu (özellikle de ağabeyinin davranışıyla karşılaştırıldığında) takdire değerdi. Fakat ona ulaşmak için hile ve yalanlara başvurdu. Peki ya biz benzer şekilde “İyiye” ulaşmak için kötülük yapma tuzağına düşmekten nasıl kaçınabiliriz?`