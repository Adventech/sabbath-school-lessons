---
title:  Yakup’un Merdiveni
date:  23/05/2022
---

Esav, Yakup’un babasının bereketini aldığını öğrenir öğrenmez aldatıldığını ve kardeşinin hileyle onun yerini aldığını anladı (Yaratılış 27:36). Bunun üzerine onu öldürmek istedi (Yaratılış 27:42). Rebeka endişelendi ve her iki oğlu için de ölümle sonuçlanabilecek bu suçu engellemek istedi (Yaratılış 27:45). İshak’ın da desteğini alarak (Yaratılış 28:5), Yakup’u Harran’a ailesinin yanına kaçmaya ikna etti (Yaratılış 27:43). Yakup sürgündeki yolculuğu sırasında bir düşünde Tanrı’yı gördü. Bu düşü gördüğü yere Beytel, “Tanrı’nın evi” adını verecek ve orada bir yemin edecekti.

`Yaratılış 28:10-22 ayetlerini okuyun. Yaratılış 11:1–9 ayetleriyle karşılaştırın. Beytel ile Babil arasındaki farklar nelerdir? Yakup’un Beytel’de yaşadıklarına karşılık Babil’de olanlardan, Tanrı ile olan ilişkimize dair hangi dersleri çıkartabiliriz?`

Yakup bu düşünde Tanrı’ya bağlı olan sıra dışı bir merdiven gördü. “Dikilmiş” (Yaratılış 28:12) olan merdiven ile onun yanı başında “duran” (Yaratılış 28:13) Rab’dan bahsedilirken, sanki merdiven ve RAB aynı şeymiş gibi, aynı İbranice fiil, natsav kullanılmıştır.

Merdiven ile Babil’deki göğe erişme girişimi arasında bağlantı kurulmuştur. Babil kulesi gibi, merdiven de “göklerin kapısına” ulaşıyordu. Fakat Babil Kulesi insanın yukarı çıkma ve Tanrı’ya ulaşma girişimini temsil etmekteyken, Beytel’deki merdiven Tanrı’ya erişimin insan çabasıyla değil ancak O’nun bize gelmesi yoluyla sağlanabileceğini vurgulamaktadır.

Yakup’un başının altına koyduğu ve düş gördüğü “taş” ise Beytel’in, yani “Tanrı’nın evi’nin” (Yaratılış 28:17; Yaratılış 28:22 ile karşılaştırın) Tanrı’nın insanlığı kurtarma faaliyetinin merkezi olan tapınağa, çadıra işaret eden simgesi oldu.

Fakat Yakup başına gelenlerle ilgili tapınma dışavurumunu ve şaşkınlık duygusunu sadece ruhsal alanla sınırlamadı. Yani, somut, görülebilir şekilde karşılık vermek istedi. Bu sebeple, Yakup Tanrı’nın bereketini kazanmak için değil, O’nun çoktan kendisine verdiği armağana minnettar bir karşılık olarak O’na “ondalık” vermeye karar verdi. Burada yine, İsrail ulusunun yükselmesinden çok önce ondalık kavramını görüyoruz.

`Yaratılış 28:22 ayetini bir daha okuyun. “Ondalık,” O’nun vereceği her şeyden alınacaktı. (Yaratılış 28:22). Yakup’un burada ondalık ve onun ne olduğu hakkında söylediklerinden hangi önemli dersi çıkarmalıyız?`