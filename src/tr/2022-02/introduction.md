### Başlangicin Ki̇tabi

Yaratılış Kitabı İsa hakkındadır: Yaratcımız olan, Gözeticimiz olan ve Kurtarıcımız olan İsa’dır. Yaratılış kitabının Musa tarafından yazılmasından bin yıldan fazla sonra, elçi Yuhanna o çağlara, atanın kendi sözlerine geri dönerek Yaratılış öyküsünde İsa’yı ortaya çıkarıyor: “Başlangıçta Söz vardı. Söz Tanrı’yla birlikteydi ve Söz Tanrı’ydı. Başlangıçta O, Tanrı’yla birlikteydi. Her şey O’nun aracılığıyla var oldu, var olan hiçbir şey O’nsuz olmadı. Yaşam O’ndaydı ve yaşam insanların ışığıydı” (Yuhanna 1:1–4).

Yuhanna burada ne yazmıştı? “Başlangıçta” var olan her şey, önceleri varlığı olmayan her şey İsa tarafından var edildi. Şaşırtıcı birer ateş ve ışık fırıldağı gibi evrende savrulan galaksilerden, mucizevî bir biçimde hücreye işlenmiş olan özenli DNA dokusuna ve kuantum dalgalarına kadar her şeyi yaratmış ve sürdürmekte olan İsa’dır. Yaratılış kitabı da hem bu yaratımın, hem de bu yaratımın kurtarılışının Kutsal Yazı’daki ilk öyküsüdür. Burada, bu kitapta bizim kökenlerimizin yegâne “resmi” anlatısı bulunmaktadır.

İngilizce Genesis (Yaratılış) sözcüğü Grekçe genesis sözcüğünden gelir ve “başlangıç” anlamına gelmektedir. Bu sözcüğün İbranicesi, “başlangıçta” anlamına gelen bere’shit sözcüğüdür. Bu, Yaratılış kitabının (ve dolayısıyla tüm Kutsal Kitap’ın ilk sözcüğüdür!) Yaratılış Kitabı bize, onu takip eden tüm Kutsal Yazıların bir temel, bir dayanak olarak kullandığı bir altyapı sunmaktadır. Yaratılış kitabı, sonradan gelenlerin hepsi için bir ilk ve temel olduğu için, tüm Kutsal Yazılar içerisinde muhtemelen en çok alıntı yapılan ve atıfta bulunulan kitaptır.

Yaratılış kitabı çok önemlidir çünkü insanlar olarak kim olduğumuzu anlamamıza yardım eden, herhangi yerdeki diğer herhangi çalışmadan daha çok bu kitaptır. Bu gerçek, biz insanların tümüyle maddesel olan evrenin kaza eseri, şans eseri ortaya çıkan ürünleri ya da bir fizikçinin söylediği gibi “düzenli çamur” (bu sav bir dereceye kadar doğrudur fakat bunu söyleyen kişinin görüşüne göre o düzeni meydana getiren sadece doğa yasalarıdır) olarak kabul edildiği günümüzde özellikle önem arz etmektedir. Oysa Yaratılış kitabı bize gerçek kökenlerimizi açıklamakta, bizim kusursuz bir dünyada bir amaç uğruna ve mükemmel bir biçimde Tanrı’nın suretinde yaratıldığımızı söylemektedir. Yaratılış Kitabı ayrıca düşüşü de; yani dünyamızın neden artık kusursuz olmadığını ve biz insanların da onunla aynı durumda olduğunu açıklamaktadır. Bununla birlikte Yaratılış Kitabı, bize kendi başına ıstırap ve ölümden başka bir şey sunmayan bu dünyada Tanrı’nın vermiş olduğu kurtuluş vaadi ile bizi teselli etmektedir.

Tanrı’nın kutsal varlığına tanıklık eden etkileyici mucize (yaratılış, doğumlar, gökkuşağı) ve hüküm (tufan, Sodom ve Gomora) öyküleriyle Yaratılış kitabı büyüleyicidir. Fakat Yaratılış kitabı aynı zamanda insanlar arasındaki etkili sevgi (Yakup ve Rahel), nefret (Yakup ve Esav), doğum (İshak, Yakup, Yakup’un oğulları), ölüm (Sara, Rahel, Yakup, Yusuf), cinayet (Kayin, Şimon, Levi) ve bağışlanma (Esav ve Yakup, Yusuf ve kardeşleri) öykülerini barındıran bir kitaptır. Aynı zamanda etik (Kayin, Babil), iman (İbrahim, Yakup), kurtuluş vaadi ve umudu (yılanın başının ezilmesi, Vaat Edilen Ülke) konularında dersler barındıran bir talimat kitabıdır.

Bu çeyrek boyunca sadece Yaratılış kitabını okuyup çalışmakla kalmayacağız, onun muhteşem güzellikteki öykülerinin tadını çıkaracak ve Yaratılış’ın Rabbi’yle, İbrahim, İshak ve Yakup’un Tanrısıyla nasıl daha iyi yürüyeceğimizi öğreneceğiz.

Bunu yaparken, kitaptaki coğrafya boyunca (Aden’den Babil’e, Vaat Edilen Ülke’ye, Mısır’a ve Vaat Edilen Ülke umuduna) gerçekleşen hareketler, bize göçebe yolculuklarımızı hatırlatarak gerçek Vaat Edilen Ülke’ye, yeni gök ve yeni yeryüzüne dair taşıdığımız umudu besleyecek. Yaratılış Kitabının sayfalarındaki bu çeşitli kişileri takip ederken, zaman, yer, kültür ve şartlar ne kadar farklı olursa olsun, onların öykülerinin pek çok yönden bizim kendi öykülerimiz de olduğunu keşfedeceğiz.

_Jacques B. Doukhan, Andrews Üniversitesindeki Yedinci Gün Adventist İlahiyat Fakültesinden emekli İbranice ve Eski Ahit yorumu profesörüdür._