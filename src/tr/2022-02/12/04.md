---
title:  Yusuf ve Benyamin
date:  14/06/2022
---

Yakup Rahel’den olan oğullarından onunla kalan tek evladı Benyamin’in yanından ayrılmasına kolaylıkla razı gelmedi. Yusuf’u kaybettiği gibi onu da kaybedeceğinden korktu (Yaratılış 43:6-8). Ancak buğdayları tükenince (Yaratılış 43:2) ve Yahuda yemin ederek Benyamin’in döneceğini güvence altına aldığında (Yaratılış 43:9) Yakup sonunda Mısır’a ikinci bir ziyaret gerçekleştirmelerine razı geldi ve Benyamin’in de ağabeyleriyle birlikte gitmesine izin verdi.

`Yaratılış 43. bölümü okuyun. Benyamin’in varlığı olayların akışına nasıl bir etki yaptı?`

Olaylara yön veren Benyamin’in varlığı oldu. Tüm kardeşleri Yusuf’un huzuruna çıktıklarında, onun gördüğü tek kişi Benyamin oldu (Yaratılış 43:16). “Kardeşi” (Yaratılış 43:29) diye tanımlanan tek kişi Benyamin’dir. Benyamin’den adıyla bahsedilirken, diğer kardeşlerinden hiçbirinin adı anılmadı; onlardan kabaca “bu adamlar” diye bahsedildi (Yaratılış 43:16).

Yusuf Benyamin’e olan özel ilgisini doğrulayan bir ifadeyle, ona “oğlum” diye hitap etti (Yaratılış 43:29; Yaratılış 22:8 ile karşılaştırın). Yusuf onu “Tanrı sana lütfetsin” (Yaratılış 43:29) sözüyle bereketledi. Bu ifade onun karşılık bulmayan lütuf isteğini andırıyordu (Yaratılış 42:21). Yusuf ağabeylerinden almadığı lütfu kardeşi Benyamin’e veriyordu.

Ağabeyleri tahsil edilmeyen para yüzünden zindana atılacaklarından korkarken, Yusuf sadece Benyamin aralarında olduğu için bir sofra kurdurmuştu. Benyamin tüm bu olayda sanki kefaret edici bir etkiye sahipti. Tüm kardeşler onun kurallarına riayet ederek yaş sırasına göre oturduklarında, en geçleri olan Benyamin’e diğerlerinin beş katı yiyecek sunuldu (Yaratılış 43:33, 34). Fakat buna rağmen bu kayırmacılık onları rahatsız etmedi. Oysa yıllar önce Yusuf babalarının en sevdiği evladı diye, hem üvey kardeşleri olan Yusuf’a hem de kendi babalarına korkunç şeyler yapmışlardı (Yaratılış 37:3, 4).

“Benyamin’e bu şekilde iltimas ederek, en küçük kardeşe de kendisine gösterilen kıskançlıkla ve nefretle davranılıp davranılmadığını tespit etmeye çalışıyordu. Halen Yusuf’un dillerini anlamadığını zannetmekte olan kardeşler kendi aralarında serbestçe konuşuyordu; böylece onların gerçek duygularını öğrenmek için iyi bir fırsat elde etti. Onları biraz daha sınamak istedi ve oradan ayrılmalarından önce kendi gümüş kâsesinin en küçük kardeşin torbasına gizlenmesini emretti.”—Ellen G. White, Atalar ve Peygamberler, s. 228, 229.