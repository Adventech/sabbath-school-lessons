---
title:  “Ben Kardeşiniz Yusuf’um”
date:  16/06/2022
---

`Yaratılış 45. bölümü okuyun. Bu hikayede hangi sevgi, iman ve umut derslerini bulabiliriz?`

Tam olarak Yahuda babasının başına gelecek kötülükten bahsettiği anda (Yaratılış 44:34), Yusuf “bağırdı” ve “kendini kardeşlerine tanıttı” (Yaratılış 45:1). Tanrı’nın Kendisini göstermesinden bahsedilirken sıklıkla kullanılan bu ifade (Mısır’dan Çıkış 6:3, Hezekiel 20:9), burada Kendisini gösterenin aynı zamanda Tanrı olduğunu düşünmemize yol açıyor. Yani, Rab insan kusurlarına rağmen O’nun takdirinin egemen olduğunu göstermişti.

Yusuf’un kardeşleri duyup gördükleri şeye inanamadılar. Bu sebeple Yusuf, “Yusuf benim” (Yaratılış 45:4) diye tekrarlamak zorunda kaldı ve ancak ikinci seferinde, “Mısır’a sattığınız kardeşiniz Yusuf benim” (Yaratılış 45:4) sözlerini duyduklarında ona inandılar.

Yusuf daha sonra şöyle dedi: “Tanrı insanlığı korumak için beni önden gönderdi” (Yaratılış 45:5). Bu Tanrı’ya atfın iki amacı bulunmaktadır. Böyle söyleyerek kardeşlerine, onlara karşı kötü duygular beslemediğine dair güvence vermiş oldu; aynı zamanda bu derin bir iman ikrarı ve bir umut ifadesiydi çünkü yapmış oldukları şey “büyük kurtuluş” ve “bir bakiye saklamak için” gerekliydi (Yaratılış 45:7 KM).

Yusuf daha sonra kardeşlerini, Mısır’a gelmesi için gidip babalarını hazırlamaya teşvik etti. Bu çağrısını onların ikamet edecekleri yerle ilgili açıklayıcı ifadelerle destekledi. Onları yerleştireceği yer, verimli otlaklarıyla meşhur Goşen’di, “Mısır’da en iyi ne varsa” oradaydı (Yaratılış 45:18, 20). Yusuf taşıma işiyle de ilgilendi, onlara arabalar verdi. Bunlar, Yakup’u oğullarının yaşadıkları tecrübeyle ilgili ona yalan söylemediğine dair kesinlikle ikna edecekti (Yaratılış 45:27). Yakup bu elle tutulur gösterimi Yusuf’un hayatta olduğuna dair gerçek bir kanıt olarak kabul etti ve bu onun hayata dönmesi için yeterli oldu (Yaratılış 37:35 ayetini Yaratılış 44:29 ile karşılaştırın).

İşler artık yoluna girmişti. Yakup’un 12 oğlu da hayattaydı. Yakup artık “İsrail” (Yaratılış 45:28) olmuştu ve Tanrı’nın takdiri çok güçlü bir yolla ortaya konmuştu.

`Evet, Yusuf kardeşlerine karşı lütufkârdı. Bunu yapacak güce sahipti. Peki biz, bize yaptığı kötülükler, Yusuf’un durumunda olanın tersine pek de iyi sonuçlara yol açmamış olan kişilere karşı lütufkâr olmayı nasıl öğrenebiliriz?`