---
title:  Yusuf Ağabeyleriyle Yüzleşiyor
date:  13/06/2022
---

`Yaratılış 42. bölümü okuyun. Burada ne oldu ve İnsanın kötülüğüne ve suistimaline rağmen Tanrı’nın takdirini ne şekilde ortaya koymaktadır?`

Kıtlık Yakup’u buğday almaları için oğullarını Mısır’a göndermeye mecbur bıraktı. İlginç şekilde bu işe ön ayak olan Yakup’tu (Yaratılış 42:1). Denetimi dışındaki koşulların bir kurbanı olan bu talihsiz yaşlı adam, farkında olmadan uğruna uzun süre yas tuttuğu oğluna kavuşmasını sağlayacak bir dizi şaşırtıcı olayın başlamasına sebep oldu.

Bu buluşmanın Tanrı’nın inayetiyle meydana geldiği, iki asli karakter aracılığıyla vurgulanmaktadır. İlk olarak, bu Yusuf’un düşlerinin gerçekleşmesi olarak görülmektedir. Yusuf’un peygamberlik düşlerinde öngörülen olay– “benim demetim kalkıp dikildi. Sizinkilerse, çevresine toplanıp önünde eğildiler.” (Yaratılış 37:7)– işte şimdi gerçekleşiyordu. Yusuf, “memleket üzerine vali” (Yaratılış 42:6 KM) ve “memleketin efendisi” (Yaratılış 42:30, 33 KM) diye tanımlanıyor. Yusuf’un sahip olduğu kuvvetli mevki, “gelip onun önünde yere kapanan” (Yaratılış 42:6) ihtiyaç içindeki ağabeylerinin durumuyla zıtlık oluşturuyordu. Bunlar Yusuf’un gördüğü düş yüzünden onunla alay eden ve düşün gerçekleşeceğinden şüphe eden aynı on ağabeyiydi (Yaratılış 37:8).

İkinci olarak, Tanrı’nın inayetiyle gerçekleşen bu karşılaşma bir karşılık olarak tarif edilmiştir. İfadeler ve içerik açısından iki olay arasındaki benzerlikler, adil bir cezalandırmanın özelliklerini vurgulamaktadır. “Ve birbirlerine dediler” (Yaratılış 42:21 KM) ifadesi, Yusuf’a komplo kurmaya başladıklarında da kullanılmıştı (Yaratılış 37:19 KM). Ağabeylerinin zindanda geçirdikleri zaman (Yaratılış 42:17), Yusuf’un zindanda geçirdiği zamana benziyordu (Yaratılış 40:3, 4). Aslında, Yusuf’un ağabeyleri o an başlarına gelen şeyleri belki de yirmi yıl önce kardeşlerine yaptıkları şeye bağlıyorlardı. “Birbirlerine, ‘Besbelli kardeşimize yaptığımızın cezasını çekiyoruz’ dediler, ‘Bize yalvardığında nasıl sıkıntı çektiğini gördük, ama dinlemedik. Bu sıkıntı onun için başımıza geldi’” (Yaratılış 42:21).

Ruben’in geçmişte yaptığı “kan dökmeyin” (Yaratılış 37:22) uyarısını anımsatan, “kanının hesabı soruluyor” (Yaratılış 42:22) sözü, o zaman yaptıklarıyla bugün başlarına gelenler arasındaki bağlantıyı güçlendirmektedir.

`Elbette hepimiz bugün pişman olduğumuz pek çok şey yapmışızdır. Ne şekilde yaptıklarımızı olabildiğince telafi edebiliriz? Ayrıca, Tanrı’nın İsa aracılığıyla bağışlanma vaatlerini kabul etmek neden bizim için son derece önemlidir (bkz. Romalılar 5:7-11)?`