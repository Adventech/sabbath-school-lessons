---
title:  Fal Bakma Kâsesi
date:  15/06/2022
---

`Yaratılış 44. bölümü okuyun. Yusuf fal bakma kâsesini neden diğer ağabeylerinden birinin değil de Benyamin’in torbasına koydurdu?`

Bu öykü de bir öncekiyle benzer. Daha önce olduğu gibi, Yusuf kesin talimatlar verdi ve bir kez daha adamların torbalarını yiyecekle doldurdu. Fakat bu sefer garip bir emir vererek, değerli kâsesini Benyamin’in torbasına koydurdu.

Bu sebeple olaylar değişik bir gidişat aldı. Bir önceki yolculuklarında ağabeyleri Benyamin’i yanlarına almak için Kenan ülkesine dönmüşlerdi, oysa şimdi Yusuf’la görüşmek için Mısır’a dönmek zorundaydılar. Öte yandan, önceki durumda ağabeylerinden hepsi torbalarında aynı şeyi bulmuşlardı, oysa şimdiki durumda Benyamin, Yusuf’un kâsesini alan kişi olarak ayrılıyordu. Beklenmedik şekilde, onur konuğu olan Benyamin Yusuf’un kâsesine ulaşmıştı ve şimdi de bu değerli parçayı çalmakla suçlanıyordu. Zindana gidecekti.

Yusuf’un fal bakma kâsesi kullanması, onun gücüne inandığı anlamına gelmiyor. Yusuf “hiçbir zaman falcılık yeteneğine sahip olduğunu iddia etmemişti, ancak onları hayatlarındaki sırları okuyabildiğine inandırmak istiyordu”—Ellen G. White, Atalar ve Peygamberler, s. 229.

Yusuf açısından sihirli kâse, doğa üstü alemini anımsatmak ve böylelikle ağabeylerinin yüreklerinde Tanrı’ya karşı işledikleri günah hissiyatını uyandırmak için kullandığı bir vesileydi. Yahuda, Yusuf’un ima ettiği mesajı böyle yorumladı çünkü Tanrı’nın onlarda suç bulduğundan bahsediyor (Yaratılış 44:16). Aynı zamanda, bu değerli kâsenin çalınması sert bir cezayı gerekli kılacak ve böylece ağabeylerinin düşüncelerini sınayacaktı.

Ağabeylerinin duygu yoğunluğu ve verdikleri tepki dikkat çekiciydi. Hepsi aynı acıyı hissediyor, Benyamin için endişeleniyorlardı. O da Yusuf gibi kaybolacak ve onun gibi masum olmasına rağmen, o da Mısır’da bir köle olacaktı. Bu sebeple Yahuda, masum İshak “yerine” nasıl koç kurban edildiyse, Benyamin “yerine” köle olarak kendisinin alınmasını teklif etti (Yaratılış 44:33; Yaratılış 2:13 ile karşılaştırın). Yahuda, amacı tam olarak babasını perişan edecek bu “kötülükle” başa çıkmak olan bir kurban, bir vekil olarak kendisini sundu (Yaratılış 44:34).

`Yahuda’nın teklifiyle örneklenen vekillik işlemiyle hangi sevgi ilkesi gösterilmektedir? Bu çeşit sevgi, bir Kutsal Kitap kavramı olarak kurtuluşu nasıl açıklamaktadır? (Bkz. Romalılar 5:8.)`