---
title:  Avram’ın Ayrılışı
date:  01/05/2022
---

Yaratılış 12:1-9 ayetlerini okuyun. Tanrı Avram’dan neden ülkesini ve ailesini geride bırakmasını istedi? Avram nasıl karşılık verdi?

En azından Kutsal Yazı’da kaydedildiği kadarıyla, Tanrı’nın bir insanla son konuşması, Tufan sonrasında tüm canlı varlıklarla bir antlaşma yapacağına ve dünya çapında bir tufanın bir daha asla olmayacağına dair Nuh’a güvence verdiği konuşmadır (Yaratılış 9:15-17). Tanrı’nın bu sefer Avram’a söylediği yeni sözü yine bu vaatle bağlantılıdır: yeryüzünün tüm ulusları Avram aracılığıyla bereketlenecekti.

Bu vaadin yerine getirilmesi geçmişin terk edilmesiyle başlamaktadır. Avram sahip olduğu her şeyi, ailesini, ülkesini hatta bir parçasını geride bıraktı. Bu gidişin ne kadar yoğun olduğu “git” sözcüğünün metin içerisinde yedi defa tekrarlanmasıyla vurgulanmıştır. Avram öncelikle ülkesinden, o da Babil ülkesinin bir parçası olan “Kildaniler’in Ur Kenti’nden” ayrılmalıydı (Yaratılış 11:31, Yeşaya 13:19). Bu “Babil’den çıkma” çağrısı kutsal kitap peygamberleri arasında uzun bir geçmişe sahiptir (Yeşaya 48:20, Vahiy. 18:4).

Avram’ın ayrılışı ayrıca ailesini de etkilemekteydi. Avram mirasını ve miras, eğitim ya da tesir yoluyla öğrenip kazandıklarının çoğunu geride bırakmalıydı.

Fakat Tanrı’nın gitme çağrısı daha da fazlasını kapsıyordu. “Git” diye tercüme edilen İbranice ifade lekh lekha, kelimesi kelimesine tercüme edildiğinde, “kendi başına git” ya da “kendin için git” anlamlarına gelmektedir. Avram’ın Babil’den ayrılışı çevresinden, hatta ailesinden daha fazlasıyla ilgiliydi. İbranice ifade kendisine bir vurgu olduğunu gösteriyor. Avram, Babil’li geçmişini barındıran parçasından kurtulmak için, kendi başına ayrılmalıydı.

Bu terk edişin hedefi, Tanrı’nın ona göstereceği “bir ülkeydi”. Aynı ifadeler, İshak’ın sunulacağı ve Yeruşalim tapınağının inşa edileceği yer olan Moriya dağını (2. Tarihler 3:1) belirten İshak’ın kurban edilmesi bahsinde bir daha kullanılacaktı (Yaratılış 22:2). Tanrı’nın vaadi sadece fiziksel bir anayurda dair değildi, dünyanın kurtuluşu da söz konusuydu. Bu kavram, Tanrı’nın tüm halkların bereketleneceği vaadinde yeniden doğrulanmıştır (Yaratılış 12:2, 3). Barakh, yani “bereketleme” fiili bu metinde beş kez tekrarlanmaktadır. Bu evrensel bereketleme süreci Avram’ın soyu aracılığıyla işleyecekti (Yaratılış 22:18, Yaratılış 26:4, Yaratılış 28:14). Metin burada nihayetinde İsa Mesih’le tamamlanacak olan “soydan” bahsetmektedir (Elçilerin İşleri 3:25).

`Tanrı sizden neyi geride bırakmanızı istiyor olabilir; yani Tanrı’nın çağrısına kulak vermeniz için hayatınızın hangi bölümünü terk etmek zorunda kalabilirsiniz?`