---
title:  İbrahim ve Lut
date:  03/05/2022
---

Yaratılış 13:1-18 ayetlerini okuyun. Bu öykü karakterin önemi hakkında bize ne öğretiyor?

Avram, Mısır yolculuğu sanki talihsiz bir yoldan sapmadan daha fazlası değilmiş gibi, önceden olduğu yere döndü. Tanrı’nın Avram’la, Vaat Edilen Ülke’ye olan ilk yolculuğundan beri durmuş olan tarihi yeniden başladı. Avram’ın ilk durak yeri, aynı ülkeye olan ilk yolculuğunda olduğu gibi Beytel oldu (Yaratılış 13:3). Avram tövbe etmiş ve “kendisine” gelmişti: iman adamı Avram olmuştu.

Avram’ın Tanrı’ya tekrar bağlanmış olduğu, insanlarla olan ilişkisinde, yeğeni Lut ile yaşadığı, toprağın kullanımı konusundaki sorunu çözme biçiminde kendisini gösteriyordu. Ayrıca, barışçıl bir uzlaşma teklif ederek önce Lut’un seçmesine izin vermesi (Yaratılış 13:9, 10), Avram’ın ne kadar iyiliksever biri olduğunu gösteren bir cömertlik ve nezaket davranışıydı.

Lut’un en kolay ve en iyi olan bölgeyi, her yerde bol su olan ovayı (Yaratılış 13:10, 11), gelecekteki komşularının kötülüğünden hiç endişe duymadan (Yaratılış 13.13) kendine istemesi, onun açgözlülüğü ve karakteri hakkında bir şeyler söylemektedir. “Kendisine” ifadesi, bize, “kendilerine” alan Tufan öncesi insanları hatırlatıyor (bkz. Yaratılış 6:2 KM).

Öte yandan, Avram’ın davranışı bir iman davranışıydı. Toprakları Avram seçmedi, topraklar ona Tanrı’nın lütfuyla verildi. Lut’un tersine, Avram topraklara ancak Tanrı emrettikten sonra baktı (Yaratılış 13:14). Tanrı Avram’la ancak Lut yanından ayrıldıktan sonra yeniden konuştu (Yaratılış 13:14). Aslında bu konuşma, Ur’daki çağrısından beri O’nun Kutsal Kitap’ta kayda geçmiş olan Avram’la ilk konuşmasıydı. “Bulunduğun yerden kuzeye, güneye, doğuya, batıya dikkatle bak… Gördüğün bütün toprakları sonsuza dek sana ve soyuna vereceğim” (Yaratılış 13:14, 15). Tanrı daha sonra Avram’dan toprakları kendine mal etmesi için boydan boya “dolaşmasını” istedi. “Kalk, sana vereceğim toprakları boydan boya dolaş” (Yaratılış 13:17).

Rab, burada Kendisinin, yani Tanrı’nın toprakları Avram’a verdiğini açıkça ortaya koydu. Bu bir armağan, Avram’ın iman yoluyla sahiplenmesi gereken bir lütuf armağanıydı. O, itaate götüren bir imandı. Burada, Tanrı’nın Avram’a tüm vaat ettiklerini gerçekleştiren yalnızca Tanrı’nın işiydi (bkz. Yaratılış 13:14-17).

`Başkalarına karşı, onlar bize öyle davranmasa da nazik ve cömert olmayı nasıl öğrenebiliriz?`