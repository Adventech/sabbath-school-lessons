---
title:  Mısır’ın Ayartısı
date:  02/05/2022
---

Yaratılış 12:10-20 ayetlerini okuyun. Avram Vaat Edilen Ülke’yi bırakıp neden Mısır’a gitti? Firavun, Avram’ın tersine nasıl davrandı?

İşe bakın ki, Vaat Edilen Ülke’ye henüz yeni varmış olan Avram, “ülkedeki şiddetli kıtlık yüzünden” (Yaratılış 12:10), Mısır’a gitmek için oradan ayrılmaya karar verdi. Kenan ülkesinden insanların kıtlık zamanlarında Mısır’a gittikleri, eski Mısır metinlerince ispat edilmiş durumdadır. Orta Krallık (M.Ö. 2060-1700) döneminde yazılmış bir metin olan Mısır öğretisi Merikare’de, Kenan ülkesinden gelen insanlar “sefil Asyalı” (aamu) diye tanımlanmıştır. Ayrıca şöyle tarif edilmektedirler: “Zavallı, suya muhtaç, bir yerde ikamet etmeyen, bacaklarını yiyecek yürüten.”—Miriam Lichtheim, Ancient Egyptian Literature [Antik Mısır Yazını], 1. Cilt: The Old and Middle Kingdoms [Eski ve Orta Krallıklar] s. 103, 104.

Eski İsrailliler için Mısır’ın ayartması sıklıkla bir sorun oluşturuyordu (Çölde Sayım 14:3, Yeremya 2:18). Bu yüzden Mısır, insanların Tanrı’ya değil insanlara güvenmesinin bir simgesine dönüşmüştü (2. Krallar 18:21; Yeşaya 36:6, 9). Mısır’da, her gün suyun görülebildiği yerde, imana ihtiyaç yoktu çünkü ülke vaadi her an gözlerinin önündeydi. Tanrı’nın ona söylemiş olduklarına rağmen, kıtlık diyarıyla karşılaştırıldığında, Mısır yaşamak için iyi bir yere benziyordu.

O gün Kenan ülkesini terk eden Avram, Ur kentini terk eden Avram’la çelişiyordu. Önceleri Tanrı’nın çağrısına yanıt vererek Ur kentini terk etmiş bir iman adamı olarak resmedilen Avram, şimdi kendi başına, kendi iradesiyle Vaat Edilen Ülke’yi terk ediyordu. Önceleri, Avram Tanrı’ya güvenirdi; şimdiyse sadece kendisine güvenen, çıkarcı ve gayri-ahlâki bir siyasetçi gibi davranıyordu. “İbrahim Mısır’da kaldığı süre boyunca insanî zayıflıktan ve kusurdan arınmış olmadığının örneklerini verdi. Sara’nın kendi karısı olduğunu gizleyerek ilahî gözetime güvensizlik etti, hayatında sıklıkla asil örnekleri görülen o yüce imanın ve cesaretin eksikliğini ortaya koydu.”—Ellen G. White, Atalar ve Peygamberler, s. 130.

O halde, burada gördüğümüz büyük bir Tanrı adamının dahi hata yapabileceği fakat buna rağmen Tanrı’nın ondan vazgeçmeyeceğidir. Yeni Ahit İbrahim’in lütufla kurtuluşun bir örneği olduğundan bahsederken tam olarak bundan bahsetmektedir–lütuf. Çünkü lütfun aracılığı olmasa, İbrahim’in de hepimiz gibi hiç bir umudu olmazdı.

`Bu öykü imanlı Hristiyanların dahi doğru yoldan sapmalarının ne kadar kolay olduğuna dair bize ne öğretmelidir? İtaatsizlik etmek neden asla iyi bir seçim değildir?`