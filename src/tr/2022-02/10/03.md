---
title:  Kardeşler Buluşuyor
date:  30/05/2022
---

Yakup “Tanrı’yla yüzyüze” (Yaratılış 32:30) görüştüğü yer olan Peniel’den ayrıldı ve kardeşiyle buluşmak için harekete geçti. 20 yıllık ayrılıktan sonra, onun 400 adamla kendisine doğru geldiğini gördü (bkz. Yaratılış 33:1). Yakup endişelendi ve bu sebeple kendisini ve ailesini olabilecek her şeye hazırladı.

`Yaratılış 33. bölümü okuyun. Yakup’un Peniel’de Tanrı ile yüz yüze görüşmesi tecrübesiyle, kardeşiyle yüz yüze görüşmesi tecrübesi arasındaki bağlantı nedir? Bu bağlantı, Tanrı ile olan ilişkimize ve her kim olurlarsa olsunlar “kardeşlerimizle” olan ilişkimize dair hangi imada bulunmaktadır?`

Yakup birkaç defa “efendim” (Yaratılış 33:8, 13, 15) diye hitap ettiği ağabeyinin önünde yedi kez yere kapandı (Yaratılış 33:3) ve kendisini onun “kulu” diye tanımladı (Yaratılış 33:5; Yaratılış 32:4, 18, 20 ile karşılaştırın). Önemli biçimde, Yakup’un yedi kez yere kapanması babasının yedi bereketini anımsatmaktadır (Yaratılış 27:27-29); dahası, yere kapandığında babasının ulusların ona boyun eğmesiyle ilgili bereketini bilhassa geri döndürüyor (bkz. Yaratılış 27:29).

Sanki Yakup’un niyeti ağabeyine olan borcunu ödemek ve ondan çalınan bereketi ona iade etmekti (bkz. Yaratılış 33:11). Esav kardeşini gördüğünde tüm beklentilerin aksine Yakup’a koştu ve onu öldürmek yerine “kucaklayıp boynuna sarıldı, öptü” (Yaratılış 33:4).

Sonrasında Yakup Esav’a şöyle dedi: “Senin yüzünü görmek Tanrı’nın yüzünü görmek gibi” (Yaratılış 33:10). Yakup’un bu sıra dışı ifadesine sebep olan, Esav’ın onu bağışlamış olduğunu anlamasıdır. İbranicedeki ratsah ,yani “sevgisini kazanmak” (Yaratılış 33:10) fiili, Tanrı’nın “kabul ettiği,” “mutluluk verici” olan her türlü kurbanlığı ifade eden ve bu sebeple ilahi varlığın bağışlamasını ima eden teolojik bir deyimdir (Levililer 22:27, Amos 5:22).

Yakup’un Peniel’de, Tanrı’nın yüzünü gördüğü yerde tecrübe ettiği bağışlanma, şimdi de ağabeyinin bağışlamasını tecrübe ederken tekrarlanmaktaydı ve o bu deneyimi “Tanrı’nın yüzünü görmek” ifadesiyle tanımladı. Yakup ikinci bir Peniel yaşıyordu, ilki ikincisi için hazırlık olmuştu. Tanrı tarafından ve ağabeyi tarafından bağışlanmıştı. Lütfun ne anlama gediğini artık eskisinden da daha iyi anlamış olduğuna şüphe yok.

`(Rab’bin bağışlamasına ilaveten) başkalarının sizi bağışlamasından da lütuf hakkında ne öğrendiniz?`