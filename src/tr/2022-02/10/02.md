---
title:  Tanrı ile Güreşmek
date:  29/05/2022
---

Yakup Lavan’ın yanından ayrılır ayrılmaz Tanrı ile başka bir tecrübe yaşadı. Ağabeyi Esav’ın, “dört yüz adamla” (Yaratılış 32:6) kendisine yaklaştığını öğrenen Yakup, Rab’bin kendisine gösterdiği “bunca iyiliğe, güvene layık” (Yaratılış 32:10) olmadığını kabul etmesine rağmen, hararetli bir biçimde O’na dua etti. Yakup lütfun ne olduğunu gerçekten daha iyi anlamaya başlamıştı.

Peki Rab ona ne cevap verdi?

`Yaratılış 32:22-31 ve Hoşea 12:3, 4 ayetlerini okuyun. Bu şaşırtıcı öykünün ruhsal açıdan önemi nedir?`

Anlaşılır biçimde, Yakup gerçekleşenler karşısında endişeliydi ve ailesini korumak için yapabileceği her şeyi yaptıktan sonra, gece için kamp kurdu. Daha sonra ise bir anda “bir Adam’ın” saldırısına uğradı (Yaratılış 32:24). Bu, özel anlamlar çağrıştıran, akla ilahi varlığı getiren bir deyimdir (bkz. Yeşaya 53:3). Daniel bu ifadeyi göksel rahip Mikail’den bahsederken kullanmıştı (Daniel 10:5); Ayrıca Yeşu da “RAB’bin ordusunun komutanını” tanımlarken aynı ifadeyi kullanmıştı ve o RAB Yahve’nin Kendisiydi (Yeşu 5:13-15).

Aslında mücadele sırasında, Yakup Tanrı’nın Kendisi ile güreşiyor olduğunu mutlaka fark etmiş olmalı, “beni kutsamadıkça seni bırakmam” (Yaratılış 32:26) demesinden bu anlaşılıyor. Fakat Tanrı’ya hararetle tutunması, O’nun gitmesine izin vermemesi bağışlanmaya ve Rab’bi ile işleri düzeltmeye duyduğu tutkulu arzuyu ortaya koyuyor.

“Yakup’u ilk oğulluk hakkını sahtekârlıkla alma günahına yönlendiren yanılgı şimdi bütün açıklığıyla karşısında duruyordu. Allah’ın vaatlerine güvenmemiş, fakat Allah’ın Kendi belirlediği zamanda ve yöntemle yerine getireceği şeyi kendi çabalarıyla gerçekleştirmeye çalışmıştı.”—Ellen G. White, Atalar ve Peygamberler, s. 197, 198.

Ve bağışlandığın kanıtı da, adının onun günahını hatırlatandan zaferini kutlayana değiştirilmesiydi. “Adam, ‘Artık sana Yakup [aldatıcı] değil, İsrail denecek dedi, Çünkü Tanrı’yla, insanlarla güreşip yendin’” (Yaratılış 32:28).

`Söz konusu olan Tanrı ile güreşmek olduğunda, siz kendiniz ne tecrübe ettiniz? Bunu yapmak ne anlama gelmektedir ve böyle bir tecrübe yaşamamız neden zaman zaman önemlidir?`