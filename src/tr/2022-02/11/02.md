---
title:  Aile Sorunları
date:  05/06/2022
---

Yakup en azından ülkeye yerleşmişti. İshak sadece bir “yabancıyken,” metin Yakup’un “Kenan ülkesinde yaşadığını” söylüyor (Yaratılış 37:1). Fakat ülkeye yerleşmekte olduğu dönemde sorunlar baş göstermeye başlamıştı. Bu sefer ise sorunların kaynağı ailesiydi. Anlaşmazlık toprağa sahip olmakla ya da bir kuyunun kullanımıyla ilgili değildi; temelde manevi bir meseleydi.

`Yaratılış 37:1-11 ayetlerini okuyun. Yusuf’un ağabeylerinin ondan bu kadar nefret etmelerine yol açan hangi aile dinamikleriydi?`

Daha en başından, Yakup’un yaşlılığında doğmuş olan oğlu Yusuf’un (Yaratılış 37:3), “bütün kardeşlerinden ziyade onu [seven]” (Yaratılış 37:4 KM) babasıyla özel bir ilişkiye sahip olduğunu anlıyoruz. Yakup oğluna “uzun, renkli bir giysi” (Yaratılış 37:3), bir hükümdar kıyafeti (2.Samuel 13:18) yaptıracak kadar ileri gitmişti. Bu, onun Yusuf’u, Rahel’in ilk doğan oğlunu ilk oğul mevkisine yükseltme isteğinin bir göstergesiydi.

Aslında gelecek de Yakup’un dileklerini doğrulayacaktı çünkü sonunda Yusuf ilk doğan oğul haklarını elde edecekti (1.Korintliler. 5:2). O halde, Yusuf’un ağabeylerinin ondan böylesine nefret etmelerine ve onunla barışçıl bir konuşma bile yapamıyor olmalarına şaşmamalı (Yaratılış 37:4).

Dahası, Yusuf ağabeylerinin azarı hak eden davranışlarını babasına haber veriyordu (Yaratılış 37:2). İspiyoncuları kimse sevmez.

Sonunda Yusuf gördüğü düşleri anlattığında, Tanrı’nın onu daha yüksek bir mevkiye koyacağını ve onların, ağabeylerinin de onun önünde yere kapanacaklarını söylediğinde, ondan daha da nefret ettiler. Gördüğü düşlerin hakiki peygamberlik düşleri olduğu, düşlerin tekrarlanmasıyla da onaylanmış oldu (bkz. Yaratılış 41:32). Yakup oğlunu açıkça azarlamış olsa da (Yaratılış 37:10), bu hadiseyi aklında tuttu ve ne anlama geldiğini düşünerek gerçekleşmesini beklemeye başladı (Yaratılış 37:11). Burada, derinlerde Yakup’un belki de bu düşlerde bir şey olabileceğini düşündüğü ima edilmektedir. Çok haklıydı, fakat o dönemde bunu bilmesi mümkün değildi.

`Matta 20:26, 27 ayetlerini okuyun. Burada hangi çok önemli ilke açıklanmaktadır ve bu ilkenin öğrettiği şeyi yaşamlarımızda ortaya koymayı nasıl öğrenebiliriz?`