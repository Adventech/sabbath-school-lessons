---
title:  Yusuf, Mısır’da Bir Köle
date:  08/06/2022
---

Artık Tamar olayıyla “sekteye uğrayan” Yusuf’un öyküsüne, kaldığımız yerden devam ediyoruz. Yusuf artık kraliyet memurlarının tutulduğu zindandan sorumlu olan “muhafız birliğinin komutanının” evinde, bir köle olarak çalışıyordu (Yaratılış 40:3, 4; Yaratılış 41:10-12).

`Yaratılış 39. bölümü okuyun. Potifar’ın emrinde bir yönetici olarak çalışan Yusuf’un örneğinin ışığında, onun bu kadar başarılı olmasını sağlayan etmenler nelerdir?`

Neredeyse hemen, Yusuf başarıya ulaşmış bir kişi olarak tarif ediliyor (Yaratılış 39:2, 3). Yusuf o kadar iyiydi ve sahibi ona o kadar güveniyordu ki, “kendisine ait olan her şeyi onun eline verdi” ve hatta “evi üzerine tayin etti” (Yaratılış 39:4 KM).

Fakat Yusuf’un başarısı onu yozlaştırmadı. Potifar’ın karısı ondan hoşlandığında ve onunla yatmak istediğinde, Yusuf, “böyle bir kötülük yapıp Tanrı’ya karşı günah işlemektense,” işini ve sahip olduğu güvenliği kaybetmeyi göze alarak onu açıkça reddetti (Yaratılış 39:9). Yusuf’un kendisini reddetmesi yüzünden küçük düşen kadın, hizmetçilerine ve kocasına yalan söyleyerek Yusuf’un kendisine tecavüz etmek istediğini bildirdi. Sonuç olarak, Yusuf zindana atıldı.

Yusuf burada hepimizin tecrübe ettiği bir şey tecrübe etti: Tanrı’nın onu terk ettiğini düşündü fakat bu zor zamanda dahi “RAB onunla birlikteydi” (Yaratılış 39:21).

Sonunda Rab harekete geçti ve onun zindancıbaşı ile olan ilişkisini etkiledi. Efendisinin evinde olduğu gibi burada da Rab Yusuf’u bereketledi. O çok açık bir biçimde yetenekli biriydi ve şu anda içinde bulunduğu çok daha zor koşullara rağmen (sonuçta öncesinde de bir köle olmayı sürdürüyordu!), yapabileceğinin en iyisini yapmaya çalışıyordu. Fakat ne kadar yetenekli olursa olsun, sonuçta ona başarı kazandıranın Tanrı olduğu metinde açıkça belirtilmektedir. “Zindancıbaşı Yusuf’un sorumlu olduğu işlerle hiç ilgilenmezdi. Çünkü RAB Yusuf’la birlikteydi ve yaptığı her işte onu başarılı kılıyordu” (Yaratılış 39:23). Yetenekli olan herkesin, “başarılı” olan herkesin bütün bunların nereden geldiğini unutmaması ne kadar önemli!

`Yaratılış 39:7-12 ayetlerini okuyun. Yusuf Potifar’ın karısının tekliflerine nasıl karşı geldi? Yusuf neden özellikle onun istediğini yapmanın Tanrı’ya karşı günah işlemek olacağını söyledi? Yusuf burada günahın doğası ve ne olduğu konusunda hangi anlayışı gösteriyor?`