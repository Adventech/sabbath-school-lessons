---
title:  Yahuda ve Tamar
date:  07/06/2022
---

Tamar’ın öyküsünün buradaki varlığı yersiz değil. Bu öykü tarih olarak Yusuf’un Mısır’a satılmasından sonra geliyor (Yaratılış 38:1). Buradan, Yahuda’nın kardeşlerinin yanından ayrıldığı anlaşılıyor. Bu da onlarla fikir ayrılığı içinde olduğuna işaret ediyor. İlaveten, buradaki metinde bir önceki bölümle ortak bazı ifadeler ve motifler bulunuyor ve aynı teolojik dersi iletiyor: Kötü olan bir davranış, kurtuluşla bağlantılı olumlu bir olaya dönüştürülecektir.

`Yaratılış 38. bölümü okuyun. Yahuda’nın ve Kenanlı Tamar’ın davranışlarını karşılaştırın. Hangisi daha doğru ve neden?`

Yahuda, ona Er, Onan ve Şela adında üç erkek çocuk doğuran Kenanlı bir eş buldu (Yaratılış 38:2). Soyu devam etsin diye ilk oğlu Er’e Kenanlı Tamar’ı eş olarak aldı. Rab kötü oldukları için Er ve Onan’ı öldürdüğünde, Yahuda Tamar’a son oğlu Şela’yı söz verdi.

Biraz zaman geçtikten sonra, Yahuda verdiği sözü unutmuşa benziyordu çünkü karısının ölümü yüzünden kendisini teselli etmekle meşguldü. Tamar onu vaadini yerine getirmeye zorlamak için fahişe kılığına girmeye karar verdi. Yahuda’nın görünce tanımadığı fahişeye verecek parası olmadığı için, ona sürüsünden bir oğlak göndereceğine dair söz verdi.

Tamar ise bu süre içerisinde ödemeyi alacağına dair bir güvence talep etti, onun mührünü, kaytanını ve değneğini istedi. Tamar bu bir kerelik karşılaşmadan hamile kalacaktı. Sonrasında fahişelikle suçlandığında, suçlamayı yönelten Yahuda’ya onun mührünü, kaytanını ve değneğini gösterecekti. Yahuda durumu anladı ve özür diledi.

Bu menfur öykü, ismi “yarıp geçen” anlamına gelen Peres’in doğumuyla sona eriyor. Peres de Yakup gibi ikinci doğmuş fakat birinci olmuştu ve kurtuluş tarihine Davut’un (Rut 4:18-22) ve nihayetinde de İsa Mesih’in atası olarak geçti (Matta 1:3). Tamar’a gelince, o İsa’nın annesi Meryem’in (Matta 1:16) soyunun dayandığı dört kadından ilkiydi; ondan sonra Rahav (Matta 1:5), Rut (Matta 1:5, 6) ve Uriya’nın karısı (Matta 1:6) geliyordu.

Bu öyküden şu dersi çıkartabiliriz: Tanrı lütfuyla kötülüğü iyiliğe çevirerek Tamar’ı nasıl koruduysa, İsa’nın çarmıhı aracılığıyla da halkını koruyacaktır. Yusuf konusunda da; O, Yusuf’un sıkıntılarını Yakup ve oğullarının kurtuluşuna dönüştürecekti.