---
title:  İbrahim’in İmanı
date:  08/05/2022
---

Yaratılış 15:1-21 ve Romalılar 4:3, 4, 9, 22 ayetlerini okuyun. Avram imana göre yaşamanın ne anlama geldiğini ne şekilde ortaya koyuyor? Tanrı’nın Avram’a yaptırdığı kurbanlık ne anlama geliyor?

Avram’ın bir mirasçısı olmadığı için yaşadığı endişe konusunda (Yaratılış 15:1-3) Tanrı’nın ilk cevabı, onun mirasçısının öz çocuğu olacağıydı (Yaratılış 15:4). Peygamber Natan da, gelecekteki Mesih kralın soyundan bahsederken aynı ifadeleri kullanmıştı (2.Samuel 7:12). Avram’a güvence verildi ve o Tanrı’nın vaadinin tamamlanmasının kendi doğruluğuna değil de Tanrı’nınkine bağlı olduğunu anlamış olduğu için, “RAB’be iman etti” (Yaratılış 15:6; Romalılar 4:5, 6 ile karşılaştırın).

Bu düşünce, özellikle de o kültürde sıra dışıydı. Örneğin, eski Mısırlıların dininde yargılama kişinin doğruluk işlerinin, ilahi doğruluğu temsil eden tanrıça Maat’ın doğruluğu karşısında ölçülmesine dayanılarak yapılmaktaydı. Kısacası, “kurtuluşu” kazanmak zorundaydınız.

Tanrı daha sonra Avram’ın gerçekleştirmesi için bir kurban töreni düzenledi. Temel olarak, kurban Mesih’in bizim günahlarımız için ölmüş olmasına işaret etmektedir. İnsanlar Tanrı’nın doğruluğunun bir armağanı olan lütufla kurtarılırlar. Bu kurbanlar da onu simgeliyorlardı. Fakat bu özel tören Avram için belirli mesajlar taşımaktaydı. Yırtıcı kuşların kurban edilen hayvanların üzerine konması (Yaratılış 15:9-11) Avram’ın soyundan gelenlerin “dört yüz yıl” (Yaratılış 15:13), ya da dört kuşak (bkz. Yaratılış 15:16) köleliğe maruz kalacağı anlamına geliyordu. Sonrasında, Avram’ın soyunun dördüncü kuşağı “buraya geri dönecek[ti]” (Yaratılış 15:16).

Kurban töreninin son sahnesi oldukça etkileyicidir: “dumanlı bir mangalla alevli bir meşale göründü ve kesilen hayvan parçalarının arasından geçti” (Yaratılış 15:17). Bu sıra dışı mucize, Tanrı’nın, Avram’ın soyundan gelenlere toprak vereceğine dair antlaşmaya dayanan vaadini yerine getireceğini taahhüt ettiğini işaret etmekteydi (Yaratılış 15:18).

Bu Vaat Edilen Ülke’nin sınırları, “Mısır Irmağı’ndan büyük Fırat Irmağı’na kadar uzanan bu topraklar” (Yaratılış 15:18), bize Aden Bahçesi’nin sınırlarını anımsatıyor (Yaratılış 2:13, 14 ayetleriyle karşılaştırın). O halde bu peygamberlik sözü, sadece Çıkış ve İsrailliler için bir yuvadan daha fazlasını kapsamaktadır. Bu peygamberlik sözünün uzak geleceğinde, İbrahim’in soyundan gelenlerin Kenan ülkesini almalarında, Aden bahçesine dönecek olan Tanrı’nın halkının son zamandaki kurtuluşu görünmektedir.

`Mesih’e ve O’nun doğruluğuna, kurtuluşumuzun yegâne umudu olarak odaklanmayı nasıl öğrenebiliriz? İyi işlerimizi hesap etmeye başlarsak ne olur?`