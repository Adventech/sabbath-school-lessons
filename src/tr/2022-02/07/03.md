---
title:  İbrahim’in Şüpheleri
date:  09/05/2022
---

Yaratılış 16:1-16 ayetlerini okuyun. Tanrı’nın kendisine verdiği söze rağmen Avram’ın Hacer’le gitme kararı alması ne önem taşımaktadır? Bu iki kadın imanın iki yaklaşımını ne şekilde temsil etmektedir? (Galatyalılar 4:21-31)?

Avram şüpheye düştüğünde (Yaratılış 15:2), Tanrı açık bir biçimde bir oğul sahibi olacağına dair ona güvence vermişti. Şimdiyse, yıllar geçmiş olmasına rağmen Avram’ın hâlâ bir oğlu olmamıştı. Tanrı’nın son güçlü peygamberlik sözünden sonra dahi, Avram imanını kaybetmiş gibiydi: Saray’dan bir oğul sahibi olmasının artık mümkün olduğuna inanmıyordu. Saray, umutsuzluğa kapılarak onu o dönemde Yakın Doğu’da yaygın olan bir uygulamaya, bir taşıyıcı anneden yararlanmaya yönlendirdi. Bu hizmet için, Saray’ın cariyesi olan Hacer uygun görüldü. Sistem işe yarıyordu. İşe bakın ki, bu insan taktiği, Tanrı’nın vaatlerine iman etmekten daha etkin bir yöntemmiş gibi göründü.

Saray’ın Avram’la konuşmasını anlatan kısım, Adem ve Havva’nın Aden bahçesindeki öyküsüyle benzerlikler göstermektedir. Bu iki metin de birkaç ortak tema (Saray Havva gibi faaldi ve Avram da Adem gibi edilgendi) ve ortak fiiller, ifadeler barındırmaktadır (“sözünü dinledi,” “aldı,” “verdi”). İki öykü arasındaki bu benzerlik, Tanrı’nın bu faaliyet yöntemini onaylamadığını ima etmektedir.

Elçi Pavlus işlere karşılık lütuf konusunda ne demek istediğini anlatırken bu öyküye atıfta bulunmuştu (Galatyalılar 4:23-26). Her iki öyküde de sonuç aynıdır: insan işinin verdiği Tanrı’nın isteği dışında gerçekleşen hızlı mükâfat, gelecekte sorunlara yol açmaktadır. Tüm bu olaylar sırasında Tanrı’nın ortada olmadığına dikkat edin. Saray Tanrı’ya seslendi fakat Tanrı ona hiç cevap vermedi; ikisine de hiç konuşmadı. Özellikle bir önceki bölümdeki yoğun varlığı sonrasında, Tanrı’nın burada bulunmaması dikkat çekicidir.

Tanrı daha sonra Hacer’e göründü fakat bu ancak Hacer Avram’ın evini terk ettikten sonra gerçekleşti. Bu beklenmeyen ortaya çıkış, insanların O olmadan iş görme çabasına rağmen Tanrı’nın varlığını açığa vurmaktadır. “RAB’bin meleği” (Yaratılış 16:7) ifadesi ile bahsedilen, genellikle Rab’bi, yani Yahve’yi işaret eden bir tanımlamadır (bkz. Yaratılış 18:1, 12, 22). Bu sefer Tanrı inisiyatifi eline aldı ve Hacer’e bir oğul doğuracağını ve ona Rab işitir anlamına gelen İsmail adını koyacağını söyledi (Yaratılış 16:11). Ne gariptir ki, işitme kavramı (shama’) ile sona eren öykü, Avram’ın, Saray’ın sözünü “dinlediği” (shama’) öykünün başlangıcını hatırlatmaktadır (Yaratılış 16:2).

`Bizim de Avram’ın buradaki iman eksikliğine sahip olmamız neden çok kolaydır?`