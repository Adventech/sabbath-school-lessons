---
title:  Sodom’daki Lut
date:  12/05/2022
---

Yaratılış 18:16-19:29 ayetlerini okuyun. İbrahim’in peygamberlik hizmeti onun Lut’a karşı olan sorumluluğunu ne şekilde etkiledi?

Tanrı’nın ona bir oğul verme vaadini bir kez daha doğrulamasının üzerinden çok az vakit geçmişti. Fakat İbrahim aldığı iyi haberle sevineceğine Sodom’un geleceği konusunda O’nunla ateşli bir tartışmaya girişti. İbrahim sadece Tanrı’nın ne istediğini açıkladığı bir peygamber değildi; o aynı zamanda kötüler için şefaat eden bir peygamberdi. “RAB’bin huzurunda kaldı” (Yaratılış 18:22) ifadesinin İbranicesi, dua etmek için kullanılan bir deyimdir.

Aslında İbrahim Tanrı’ya karşı çıkıyor ve yeğeninin yaşadığı yer olan Sodom’u kurtarmak için O’nunla pazarlık ediyordu. 50 kişiden 10 kişiye indi; sadece 10 Sodom’lu doğru olsa dahi, Tanrı Sodom halkını kurtarabilirdi.

Elbette, iki melek Lut’u yaklaşmakta olan felaket hakkında uyarmak için geldiklerinde gerçekleşen olaylar okunduğunda (Yaratılış 19:1-10), halkın ne kadar hasta ve kötü bir hale gelmiş olduğunu açıkça görebiliyoruz. Orası gerçekten, etraflarındaki pek çok ulus gibi kötü bir yer olmuştu. Bu, sonunda onların ülkeden sürülmelerine sebep olacak olan şeylerden biriydi (bkz. Yaratılış 15:16).

“Şimdi ise Sodom’un son gecesi yaklaşıyordu. İntikam bulutları belirlenen kentin üzerine şimdiden gölge etmişlerdi. Fakat insanlar bunu idrak edemediler. Melekler yıkım görevlerinin yerine yaklaşırlarken, insanlar zenginlik ve keyif düşleri görüyorlardı. Son günler gelmiş ve geçmiş olan diğer tüm günler gibiydi. Akşam bir hoşluk ve güvenlik sahnesinin üzerine düştü. Eşsiz güzellikteki bir manzara batan güneşin ışıklarıyla yıkanıyordu. Akşamın serinliği kentin sakinlerini ortaya çıkarmıştı, zevk peşindeki kalabalıklar dört bir yana koşuşturuyor, vaktin zevkini çıkarmayı amaçlıyorlardı.”—Ellen G. White, Atalar ve Peygamberler, s. 157, 158.

Sonunda Tanrı sadece Lut’u, karısını ve iki kızını kurtardı (Yaratılış 19:15). Bu en alt sayı olan 10’un neredeyse yarısı kadardı. Lut’un uyarısını ciddiye almayan damatları kentte kalmışlardı (Yaratılış 19:14).

Sonrasında, o güzel ülke yerle bir edildi. Bu metinde birkaç kez karşımıza çıkan İbranice hafakh, yani “yıktı,” “yok etti” fiili (Yaratılış 19:21, 25, 29) Sodom’un yok edilmesini nitelemektedir (Yas. 29:23, Amos 4:11). Burada vurgulanan düşünce ülkenin tersine çevrilmiş olmasıdır. Tufan ilk yaratımı nasıl tersine çevirdiyse (Yaratılış 6:7), Sodom’un yıkılması da Aden bahçesinin tersine çevrilmesiydi (Yaratılış 13:10). Aynı zamanda Sodom’un yıkılışıyla bize son dönemdeki yok oluşun da bir habercisi verilmiştir (bkz. Yahuda 7).