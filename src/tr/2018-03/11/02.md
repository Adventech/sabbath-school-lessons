---
title:  Yeruşalim Önderleriyle Buluşma
date:   09/09/2018
---

Pavlus Yeruşalim’e vardığında, evinde kalacağı Minason’la ilişkili imanlılar tarafından sıcak karşılandı (Elç. 21:16, 17). 

Elçilerin İşleri 21:18–22 ayetlerinde, Yakup ve Yeruşalim kilisesinin ihtiyarları Pavlus’un bölgedeki Musa’nın yasasını gayretle savunan Yahudi imanlılar arasındaki şöhretinden duydukları endişeyi ifade ettiler. Onlara Pavlus’un yurtdışında yaşayan Yahudi mühtedilere Musa’yı terk etmelerini öğrettiği, “çocuklarını sünnet etmemelerini, törelerimize uymamalarını” (Elç. 21.21) söylediği aktarılmıştı.

Bu tabii ki doğru değildi. Pavlus’un öğrettiği, kurtuluş açısından sünnetli ya da sünnetsiz olmanın bir anlam ifade etmediği, zira Yahudilerin de diğer uluslardan olanların da eşit olarak İsa’ya imanla kurtulduğuydu (Rom. 2:28, 29; Gal. 5:6; Col. 3:11). Bu, Yahudileri yasaya ve onun gerekliliklerine saygısızlığa açıkça teşvik etmekten farklı bir şey. İtaat elbette ki özünde yasacılıkla eşanlamlı değildir, fakat tam olarak bu anlama gelmesi için kasten çarpıtılabilir.

`Elçilerin İşleri 21:23–26 ayetlerini oku. Pavlus hâlâ sadık bir Yahudi olduğunu ne şekilde gösterecekti?`

Pavlus’a siyaseten doğru olması öğütlenmişti. Çok Yahudice bir şey yapıp kendisi hakkındaki söylentilerin yanlış olduğunu göstermeliydi: bazı Yahudi imanlıların adaklık kurban paralarını karşılayarak. Bu adak, bir Yahudi’nin kendisini Allah’a tahsis ettiği özel bir dindarlık eylemiydi.

Maalesef Pavlus karşı koyamadı. İbrahim, Musa, Petrus ve diğer birçoklarının yaşamlarında görebileceğimiz gibi, Kutsal Kitap’takiler de dahil tüm kahramanların kusurları vardır. Pavlus’un Yahudilerle birlikteyken Yahudi gibi davranma ilkesini sürdürmekten başka bir şey yapmadığı (1Ko. 9:19–23) ya da kesin niteliği belli olmasa da, kendisinin de yakın zamanda adak adamış olduğu (Elç. 18:18) ileri sürülebilir. Fakat bu sefer taviz vermişti, zira yaptığı, tavsiyenin ardındaki yasacı güdüleri onayladığı anlamına geliyordu. Elçi, bu tip bir davranışın getirisine şiddetle karşı çıkmaya çalışmıştı: sanki iki müjde varmış gibi, biri diğer uluslardan olanlar için iman yoluyla kurtuluş, diğeri de Yahudiler için işlerle kurtuluş. “[Pavlus’un] onların istedikleri kadar taviz verebilmek için Allah tarafından verilmiş bir yetkisi yoktu.”—Ellen G. White, Elçilerin İşleri, s. 373.

`Biz yerinde davranmaya çalışırken, bu tip bir hataya düşmemek için nasıl dikkatli olabiliriz?`