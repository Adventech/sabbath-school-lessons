---
title:  Tapınakta İsyan
date:   10/09/2018
---

Kilise önderlerinin önerisini kabul eden Pavlus’un, adamların adaklarını tamamlamalarına yardım etmek için yedi günlük bir arınma törenine katılması gerekiyordu (Say. 19:11–13). Ayrıca Yahudi geleneğinin şartına göre, diğer ulusların topraklarından gelen herkes kirli sayılacak ve tapınağa giremeyecekti. İşte bu yüzden Pavlus adak adayanlarla ilgili arınma süreci hakkında bilgi vermek için rahiplere gitmeden önce kendisini arındırmalıydı (Elç. 21:26).

`Elçilerin İşleri 21:27–36 ayetlerini oku. Yedi gün süren arınma süresinin sonunda Pavlus’a ne oldu?`

Kalabalığı Pavlus’a karşı kışkırtanlar yüzünden bir kargaşa meydana geldi, onu Yahudi dininin en kutsal sembollerine saldırmakla, en çok da tapınağı kirletmekle suçluyorlardı. Pavlus’un yol arkadaşlarından biri diğer uluslardan olan bir imanlı, Efesli Trofimos olduğu için (Elç. 21:29), elçinin onu sadece Yahudilerin girebildiği tapınağın iç avlusuna soktuğunu düşündüler. İtham meşru olsa, Pavlus çok ciddi cürümden suçlu bulunacaktı. Dış avluyu iç avludan ayıran duvarlarda, diğer uluslardan olanların daha fazla içeriye girmemesi için Grekçe ve Latince yazılmış uyarılar vardı, yoksa ölümlerinden kendileri sorumlu olacaklardı. 

“Kutsal yapının iç avlularına sünnetsiz birinin girmesi, Yahudi yasasına göre ölüm cezası gerektiren bir suçtu. Pavlus kentte Efesli olan Trofimos ile birlikte görülmüştü, dolayısıyla onu tapınağa getirdiği varsayılmıştı. Aslında böyle bir şey yapmamıştı; ve kendisi Yahudi olduğundan, tapınağa girmesi yasaya aykırı değildi. Ancak suçlama tamamen asılsız olsa da, halkın önyargısını uyandırma amacına hizmet etmişti. Bağırış adamdan adama iletilerek tapınak avlularında yankılandığında, orada toplanmış kalabalıklar çılgınca bir heyecana kapıldı.”—Ellen G. White, Elçilerin İşleri, s. 375.

İsyanın haberi Roma taburuna ulaştığında, Romalı komutan Klavdius Lisias (Elç. 21:31, 32, 23:26) askerleriyle birlikte geldi ve Pavlus’u kalabalık öldürmeden kurtardı.

Saldırıların hedefi olan Pavlus tutuklanıp zincirle bağlanırken, komutan neler olup bittiği hakkında sorular sormaya çalıştı. Kalabalığın çıldırmış gibi bağırışları arasında elçinin kaleye götürülmesi emrini verdi.

`Söylentiler (üstelik yalandılar) bu ayaklanmanın başlamasına yol açtı. Duyduğumuz ya da daha kötüsü yaydığımız söylentilerle ilgili neden çok dikkatli olmalıyız?`