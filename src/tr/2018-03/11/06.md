---
title:  Sezariye’ye Nakil
date:   13/09/2018
---

Yasal yollardan Pavlus’tan kurtulamamış oldukları için keyifleri kaçan bir grup, onu pusuya düşürüp kendi başlarına öldürebilecekleri bir plan tasarlamaya karar verdiler.

`Elçilerin İşleri 23:12–17 ayetlerini oku. Ne planlamışlardı, planları nasıl bozuldu? Bu, insanların yanlış gayeler için ne kadar tutkulu olabileceğiyle ilgili bize ne öğretiyor?`

Kırktan fazla Yahudi’nin Pavlus’a karşı birlik olup kendilerini lanet altına sokmuş olması, elçinin Yeruşalim’de ne kadar çok nefret uyandırdığını gösteriyor. Luka bize bu adamların kimliğine dair bilgi vermiyor, fakat onların Yahudi yasasını sözde hain ve düşmanlardan korumak için ne gerekiyorsa yapmaya hazır aşırılıkçı kişiler olduklarını biliyoruz. Devrimci ve milliyetçi coşkunlukla birleşmiş bu seviyedeki dini bağnazlık, birinci yüzyıl Yahudiyesi ve çevresinde olağandışı değildi. 

Ne var ki, Allah’ın takdiriyle komplonun haberi Pavlus’un yeğeninin kulaklarına ulaştı. Pavlus’un ailesi hakkında neredeyse hiçbir şey bilmiyor oluşumuz gerçekten can sıkıcı, ancak anlaşıldığı kadarıyla kız kardeşiyle birlikte Yeruşalim’de büyümüşler (Elç. 22:3) ve kardeşi burada evlenip en azından bir oğlu olmuş. Her neyse, Pavlus’un yeğeni (küçültme sözcüğü neaniskos (Elç. 23:18, 22) ve “elinden tutulup” (Elç 23:19) bir yana çekilmiş olması halen çocuk olduğuna işaret ediyor) onu kalede ziyaret etmeyi başardı ve öğrendiklerini ona anlattı. 

`Elçilerin İşleri 23:26–30 ayetlerini oku. Komutan Lisias vali Feliks’e Pavlus’la ilgili hangi mesajı gönderdi?`

Mektup Feliks’in durumdan doğru bir şekilde haberdar olmasını sağladı. Ayrıca Pavlus’un Roma vatandaşlığından nasıl faydalandığını da gösteriyor. Roma yasası vatandaşlarını tam olarak koruyordu, örneğin adil yargılanma hakkına sahiptiler, bu sayede mahkeme karşısına çıkıp kendilerini savunabiliyorlardı (Elç. 25:16) ve adaletsiz yargılanma halinde imparatora başvurma hakkına sahiptiler (Elç. 25:10, 11).

Feliks şöhretinden beklenmeyecek şekilde, Pavlus’a uygun hukukî bir tavırla muamele etti. Ön sorgulamadan sonra, onu suçlayanlar gelene kadar gözetim altında tutulmasını emretti.

`Allah’ın Pavlus’un yaşamındaki takdirini düşün. Yaşamış olabileceğin denemelere ve çektiğin acılara rağmen Allah’ın senin kendi hayatındaki takdirini ne sıklıkla alçakgönüllülükle kabullendin?`