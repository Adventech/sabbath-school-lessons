---
title:  Kalabalığın Karşısında
date:   11/09/2018
---

Elçilerin İşleri 21:37–40 daha sonra neler olduğunu anlatıyor. Pavlus sorguya çekilmek için bir Roma kalesine götürülürken, öldürülmesi için çılgın gibi bağırıp çağırmaya devam eden insanlara hitaben bir konuşma yapmak için komutandan izin istedi.

Komutana Grekçe hitap ettiği için, komutan Pavlus’un üç yıl önce Yeruşalim’de Roma işgaline karşı isyan başlatmış olan Mısırlı Yahudi olabileceğini düşündü. Ancak isyan Roma güçleri tarafından bastırılmıştı; takipçileri tutuklanmış ya da öldürülmüş, fakat Mısırlı kaçmayı başarmıştı.

Mısırlı değil Tarsuslu olduğunu söyleyince, konuşma yapma iznini aldı. Konuşmasında kendisine yöneltilen suçlamalara detaylı bir şekilde cevap vermeye çalışmak yerine (Elç. 21:28), İsa’ya iman edenlere zulmedecek kadar Yahudiliğe bağlı oluşuna vurgu yaparak, onlara kendi ihtidasının öyküsünü anlattı. Rab’den gelen vahiylerle yüzleştiğinde, onları izlemekten başka çaresi kalmamıştı. Bu, yaşamındaki büyük dönüşümü ve diğer uluslardan olanlara vaaz etme çağrısını açıklıyordu. İlahî bir tartışmaya girmek yerine, Pavlus onlara kendi tecrübesini aktararak yaptıklarını neden yaptığını açıkladı.

`Elçilerin İşleri 22:22–29 ayetlerini oku. Kalabalık Pavlus’un diğer uluslara elçi olduğu açıklamasına ne tepki gösterdi?`

Pavlus’un konuşmasına izin verme kararı iyi sonuç vermedi. Pavlus diğer uluslara olan sorumluluğundan bahsederek, kendisine yöneltilen suçlamaları doğrularmış gibi göründü (Elç. 21:28) ve tansiyon yeniden yükseldi.  

Romalı komutan Pavlus’un anlattıklarının hepsini muhtemelen anlamamıştı, o yüzden kamçılanarak sorguya çekilmesine karar verdi. Fakat Pavlus safkan bir Yahudi olmasının yanı sıra (Flp. 3:5) Roma vatandaşıydı da, bunu söylediğinde komutan geri adım atmak zorunda kaldı. Pavlus Roma vatandaşı olarak böyle bir işkenceye maruz bırakılamazdı.

`Pavlus’un konuşmasını oku (Elç. 22:1–21). Kendisini savunuyor olmasının yanı sıra, Pavlus’un Yahudi kardeşlerine vaaz ettiğine dair hangi kanıtları görüyorsun? Kendi ihtida öyküsünü neden anlatsın? İhtida öykülerindeki bu kadar kuvvetli olan şey nedir?`