---
title:  Sanhedrin’in Huzurunda
date:   12/09/2018
---

Romalı komutan Pavlus’un imparatorluk için herhangi tehdit oluşturmadığını fark edince; yani, meselenin Yahudilerin kendi iç çekişmelerinden ileri geldiğini anlayınca, Sanhedrin’den davayı üstlenmesini istedi (Elç. 22:30; 23:29).

`Elçilerin İşleri 23:1–5 ayetlerini oku. Pavlus Sanhedrin karşısındaki savunmasına nasıl başladı?`

Pavlus ilk cümlesi karşılığında ağzına bir tokat yedi, çünkü belki de bir tutsak olarak Allah’tan bahsetmesi dine küfür gibi algılanmıştı. İçinden geldiği gibi tepki vermiş olması bize onun mizacıyla ilgili bir ipucu gösteriyor. Başrahibe “badanalı duvar” (Elç. 23:3) derken, belki de İsa’nın Matta 23:27 ayetinde kayıtlı olan Ferisilerin ikiyüzlülüğünü kınamasını hatırlatıyordu. Fakat başrahiple konuştuğunun farkında olmamasından, Pavlus’un gözlerinin bozuk olma ihtimali de tümüyle göz ardı edilmemeli.

`Elçilerin İşleri 23:6–10 ayetlerini oku. Pavlus duruşmanın gidişatını sekteye uğratmayı nasıl ustalıkla denedi?`

Sanhedrin bir takım meselelerde birbirine karşı çıkan Saduki ve Ferisi üyelerden oluşuyordu, doktrin de bu konulardan biriydi. Örneğin kutsal kitap olarak sadece Musa’nın ilk beş kitapçığını (Tevrat) kabul eden Sadukiler, ölümden dirilişe inanmıyorlardı (Mat. 22:23–32).

Fakat Pavlus’un ifadesi (Elç. 23:6), Sanhedrin’in dikkatini dağıtmak için akıllıca bir taktikten daha fazlasıydı. Şam yolunda dirilmiş İsa ile karşılaşması ihtidasının ve elçisel hizmetinin temelini oluşturduğu için, yargılanmasına sebep olan gerçek mesele ölümden dirilmeye inanmasıydı (Elç. 24:20, 21; 26:6–8). O eskiden olduğu gayretli kişiden şimdiki haline değişimini başka hiçbir şey açıklayamazdı. Eğer İsa ölümden dirilmediyse, o halde hizmeti anlamsızdı ve kendisi de bunu biliyordu (1Ko. 15:14–17).

O gece, Pavlus kaledeyken Rab ona göründü ve onu yüreklendirdi: “‘Cesur ol’ dedi, ‘Yeruşalim’de benimle ilgili nasıl tanıklık ettinse, Roma’da da öyle tanıklık etmen gerekir’” (Elç. 23:11). İçinde bulunduğu durum göz önüne alındığında, böyle bir vaat Pavlus için özellikle anlamlı olmuş olmalı. Çoktan beridir beslediği Roma’da vaaz verme dileği (Elç 19:21, Rom. 1:13–15, 15:22–29) hâlâ gerçekleşebilirdi.