---
title:  Sur ve Sezariye
date:   06/09/2018
---

Milet’ten sonra, Luka Pavlus’un yolculuğunu detaylandırıyor. Hâlâ Yeruşalim yolunda olan elçi, geminin yükünü boşaltacağı Fenike sahilindeki Sur kentinde bir hafta kaldı (Elç. 21:1–6). Fakat oradayken, imanlılar Yeruşalim’e gitmemesi için ısrar ettiler. İmanlıların Ruh’un yönlendirmesiyle Pavlus’u Yeruşalim’e gitmemesi için uyarması, elçinin daha önceden aldığı yönlendirmeyle çelişki içinde değil. Elçilerin İşleri 19:21 ayetinde geçen Grekçe etheto en tō pneumati tanımı, Pavlus’un bu kararı tamamen kendi başına verdiği gibi değil de, “Ruh’ta tasarladı/niyet etti” (bkz. KM ve CANDEMİR) şeklinde yorumlanmalı. Mesele şu; Ruh Sur’lu Hristiyanlara Pavlus’u bekleyen tehlikeleri göstermiş olabilir; onlar da, tamamen insani kaygılarla, tasarısını sürdürmemesini tavsiye etmiş olabilirler. Pavlus’un kendisi de Yeruşalim’de başına neler gelebileceğinden emin değildi (Elç. 20:22, 23). İlahî kılavuzluk her zaman her şeyi apaçık ortaya koymaz, Pavlus gibi biri için bile.

`Elçilerin İşleri 21:10–14 ayetlerini oku. Sezariye’de Pavlus’un Yeruşalim’e yolculuğuyla ilgili hangi özel olay gerçekleşti?`

Hagavos daha önce Elçilerin İşleri 11:27–30 ayetlerindeki kıtlık öyküsünde de bahsi geçmiş olan Yeruşalimli bir peygamberdi. Mesajını Eski Ahit’teki bazı peygamberlik sözlerine (örneğin, Yşa. 20:16, Yer. 13:110) benzer bir şekilde rol yaparak aktardı; bu Pavlus’un Yeruşalim’e vardığında başına gelecek olan şeylerin ve düşmanların onu diğer uluslardan olanlara (Romalılara) nasıl teslim edeceğinin canlı bir örneklemesiydi.

Pavlus’un yanındakiler Hagavos’un mesajını bir peygamberlik sözü olarak değil bir uyarı olarak aldılar, o yüzden elçiyi Yeruşalim’e gitmemesi için ikna etmeye çalıştılar. Onların tepkileri karşısında derinden etkilense de, Pavlus kendi canı pahasına da olsa görevini tamamlamaya kararlıydı. Onun için müjdenin bütünlüğü ve kilisenin birliği kendi kişisel güvenliğinden ya da çıkarlarından daha önemliydi. 

“Elçi daha önce hiç Yeruşalim’e bu kadar üzgün bir kalple gitmemişti. Çok az dost ve pek çok düşman bulacağını biliyordu. Allah’ın Oğlu’nu reddetmiş ve öldürmüş olan, şimdi de üzerinde ilahî gazabın uyarıları asılı bulunan kente yaklaşıyordu.”—Ellen G. White, Elçilerin İşleri, s. 366.

`Yanlış anlaşılmış, iftiraya uğramış, mağdur olmuş ve çok kez hakarete uğramış olmasına rağmen, Pavlus imanla devam etti. Cesaret kırıcı durumlarla karşılaştığımızda, biz de aynısını yapmayı nasıl öğrenebiliriz?`