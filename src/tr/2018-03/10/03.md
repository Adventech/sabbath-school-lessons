---
title:  'Efes: 2. Bölüm'
date:   03/09/2018
---

Pavlus, Efes’te de öncelikle havrada vaaz etme alışkanlığını devam ettirdi. Düşmanlık baş gösterince, yeni imanlılarla birlikte güvenilir biri olan Tiranus’un dershanesine gittiler ve Pavlus iki yıl boyunca her gün orada vaaz verdi (Elç. 19:8–10). Luka, Pavlus’un Efes hizmetini, tüm eyaletin güçlü bir şekilde müjdelendiğini belirterek özetliyor (Elç. 19:10, 26). 

Elçilerin İşleri 19:11–20 ayetlerinde Luka, büyünün ve diğer batıl inançların epey yaygın olduğu kentte Allah’ın kudretinin zaferini anlatan birkaç mucize öyküsü aktarıyor. Allah’ın Pavlus aracılığıyla iyileştirdiğine şüphe yok, fakat elçinin dokunduğu mendil ve peştamalın bile iyileştirme gücü olması (Elç. 19:12) bazılarına tuhaf gelebilir, gerçi bu da İsa’nın kanaması olan kadını iyileştirme öyküsüyle benzerlikler taşıyor (Luk. 8:44). Efeslilerin batıl inançları, Luka’nın dediği gibi Allah’ın “olağanüstü” mucizeler gerçekleştirmesine sebep olmuş olabilir (Elç. 19:11). Bu belki de Allah’ın insanların ihtiyaçlarını onların anlayış seviyesinde karşılamasına bir örnektir.

Efes’teki hizmetinin sonuçlarından memnun olan Pavlus Yeruşalim’e gitmeye karar verdi (Elç. 19:21). Luka bu yolculuk için bir sebep göstermiyor, fakat Pavlus’un kendi yazdıklarından Yeruşalim kilisesinin yoksulluğuna çare olmak için topladığı bağışları ulaştırmak istediğini biliyoruz (Rom. 15:25–27, 1Ko. 16:1–3). İlk yıllardaki varlıkların ortak kullanımı ve Klavdius dönemindeki şiddetli kıtlık Yahudiyeli imanlıları yoksullaştırmıştı; Pavlus onların yardım ricasında (Gal. 2:10), maruz kalabileceği riskleri bilmesine rağmen, hem Yeruşalim’dekilerin kendisinin elçiliğine olan güvenlerini, hem de artık kültürler üstü hale gelmiş olan kilisenin birliğini güçlendirme fırsatını gördü (Elç. 20:22, 23; Rom. 15:31).

`Elçilerin İşleri 19:23–41 ayetlerini oku. Efes’te kaldığı sürenin sonlarında Pavlus’a karşı oluşan düşmanlığın gerçek sebebi neydi?`

Düşmanlık, Pavlus’un hizmeti tarafından şiddetli bir biçimde tehdit edilen pagan ibadetiyle ilgili olmalı. Aslında Dimitrios’u harekete geçiren açıkça mali çıkarıydı, fakat antik dünyanın yedi harikasından biri sayılan Artemis tapınağının Efes’te bulunuyor oluşunu kullanarak, konuyu dini bir meseleye çevirmeyi başardı. 

`Elçilerin İşleri 19:27 ayetini oku. Dimitrios’un para akışını sürdürme çabasında dine “saygı”yı nasıl da ustalıkla işe karıştırdığına dikkat et. Biz Hristiyanlar olarak neden inancımızı ya da inancımızla ilgili yalandan dindarlığı bu şekilde kullanmamak için dikkatli olmalıyız?`