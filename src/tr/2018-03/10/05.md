---
title:  Milet
date:   05/09/2018
---

Yeruşalim’e giderken Pavlus bir yerde daha durdu, bu kez Efes kilisesinin önderlerine veda konuşması yapma fırsatı bulduğu Milet’te.

`Elçilerin İşleri 20:15–27 ayetlerini oku. Konuşmasının giriş bölümünde Pavlus neye vurgu yapıyor?`

Roma ve İspanya’yı kapsayan yeni bir yolculuğu çoktan tasarlamış olduğu için (Rom. 15:22–29), Pavlus Asya eyaletine bir daha dönemeyeceğine inanıyordu. Bu nedenle konuşmasına Efes’te geçirdiği yıllar için bir nevi sorumluluk raporuyla başladı. Fakat bu raporun amacı sadece geçmiş, yani Efesliler arasındaki yaşamı değil, aynı zamanda gelecekti, çünkü Yeruşalim’de başına gelebileceklerden korkuyordu.

Pavlus’un korkuları temelsiz değildi. Yeruşalim’deki kilise, geçmişte uyguladığı zulüm ve vaaz ettiği sünnetsiz müjde yüzünden ona şüpheyle, hatta belki de düşmanca yaklaşıyordu (Elç. 21:20–26). Yahudi yetkililerin gözünde o, onların dini geleneklerinden sapmış bir hainden başka bir şey değildi (Elç. 23:1, 2). Birinci yüzyıl ortalarında, özellikle de Roma’nın kötü yönetimi sebebiyle, Yahudiye de devrimci ve milliyetçi ideallerden etkilenmişti. Bu hava, muhtemelen kilise de dahil olmak üzere, Yahudi toplumunun her katmanını etkisi altına almıştı. Bu ortamda, eski Ferisinin diğer uluslardan olanlar arasındaki faaliyetleri ona kötü bir şöhret kazandırmış olmalı (Elç. 21:27–36).

Pavlus’un başka endişeleri de vardı. Elçilerin İşleri 20:28–31 ayetlerinde Pavlus, Efes’teki kilise önderlerinin, sürüyü yanıltıp yanlış yola saptıran yırtıcı kurtlara benzettiği sahte öğretmenler sorununu nasıl ele almaları gerektiği konusuna odaklanıyor. Yani kilisenin içinde bile, kilisenin ilk günlerinde dahi, sahte öğretmen tehlikesi ciddi olarak mevcuttu. Farklı bir zamanda ve farklı bir durumda Süleyman’ın söylediği gibi: “Güneşin altında yeni bir şey yok” (Vaiz 1:9). Hristiyan kilisesinin tarihi, sahte öğretmenlerin kilisede yol açtığı inanılmaz tahribatları ortaya koymaktadır. Bu sorun sonuna kadar da varlığını sürdürecek (2Ti. 4:3).

Pavlus’un aklında pek çok şey olduğuna, çok fazla endişesi olduğuna hiç şüphe yok; fakat ne sadakatinde ne de gayretinde asla bocalamadı.

`2. Korintliler 4:8–14 ayetlerini oku. Pavlus burada söylediği neyi, özellikle de denemelerle karşılaştığımızda, kendimize uygulamalıyız? Pavlus nihaî umudunu neye dayandırıyor?`