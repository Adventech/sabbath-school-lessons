---
title:  Troas
date:   04/09/2018
---

Kargaşadan sonra (Elç. 19:23–41), Pavlus Efes’ten ayrılmaya kesinlikle karar verdi. Fakat doğrudan Yeruşalim’e gitmek yerine yolu uzatıp Makedonya ve Ahaya’yı kapsayan bir yolculuğa çıktı (Elç. 20:1–3). Diğer uluslardan olanların kiliselerinin bazı temsilcileri de bu yolculukta onunla birlikteydi (Elç. 20:4). 

`Elçilerin İşleri 20:7–12 ayetlerini oku. Bu ayetlerin Sebt gününün Pazar günüyle değiştiğini kanıtladığı şeklindeki yaygın iddiada yanlış olan nedir?`

Pavlus’un Troas’taki molası “haftanın ilk gününde” (Elç. 20:7) bir kilise toplantısıyla sona erdi. “Ekmek bölmek için” bir araya toplandılar, burada muhtemelen Rabb’in Sofrası’ndan söz ediliyor, Yeruşalim kilisesinin ilk günlerinden beri sıklıkla onunla birleştirilen kardeşlik yemeğiyle birlikte olsun ya da olmasın (Elç. 2:42, 46). Kâseden ya da herhangi bir duadan bahsedilmemiş olması bu olasılığı tamamen ortadan kaldırmıyor. Fakat asıl mesele, bu öykünün Pavlus döneminde, en azından diğer uluslardan olanların kiliselerinin, ibadet günü olarak Sebt gününü Pazar günüyle değiştirdiklerine dair sıklıkla bir kanıt olarak öne sürülmesi.

Fakat böyle bir iddiada bulunmadan önce, toplantının tam olarak hangi gün gerçekleştiğini ve aynı zamanda da niteliğini kesin bir şekilde saptamak gerekiyor. Kandillerin kullanıldığından bahsedilmesi (Elç. 20:8), Pavlus’un konuşmasının gece yarısına (Elç. 20:7) ve daha sonra da gün doğuncaya dek sürmüş olması (Elç. 20:11) ve tabii ki Eftihos’un uykuya dalması (Elç. 20:9), bunun bir gece toplantısı olduğunu açıkça ortaya koyuyor. 

Fakat soru, bunun Pazar’dan önceki gece mi yoksa sonraki gece mi olduğu. Bunun cevabı Luka’nın kullandığı zaman hesaplama yönteminin günbatımından günbatımına olan Yahudi sistemi mi, yoksa gece yarısından gece yarısına olan Roma sistemi mi olduğuna göre değişir. Eğer ilkiyse toplantı Cumartesi gecesindeydi; ikincisi durumundaysa Pazar gecesinde.  

Her iki durumda da, Elçilerin İşleri 20:7–12 ayetlerinin bağlamı, toplantı Pazar gecesi gerçekleşmişse bile, düzenli bir kilise toplantısı değil, Pavlus’un ertesi sabah ayrılacak olması yüzünden gerçekleştirilen özel bir toplantı olduğunu işaret ediyor. O halde, bu tek ve istisnai öykünün nasıl olup da Pazar gününü tutma fikrine destek oluşturduğunu anlamak zor. Gerçek şu ki, oluşturmuyor.

`Yedinci gün Sebti’ni tutmanın geçerliliğine dair tüm sebepler üzerinde biraz daha düşün. Sebt günü için Kutsal Kitap’a dayanan güçlü destek, Yedinci Gün Adventisti Hristiyanlar olarak kimliğimizle bizi ve üç meleğin mesajını dünyaya yayma çağrımızı ne şekilde doğruluyor?`