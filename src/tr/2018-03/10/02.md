---
title:  'Efes: 1. Bölüm'
date:   02/09/2018
---

Elçilerin İşleri 18:14–28 ayetlerinde, Pavlus daha Efes yolundayken, Apollos adında Yahudi bir imanlının kente geldiği kaydediliyor. Apollos etkili ve güzel konuşan, Kutsal Yazılar’ı da iyi bilen biriydi. Apollos’un İsa’nın izleyicilerinden biri olduğu Luka’nın onu tarif ediş biçiminden anlaşılıyor: “Rabb’in yolunda eğitilmiş bir kişiydi. Ateşli bir ruhla konuşuyor ve İsa’yla ilgili gerçekleri doğru öğretiyordu” (Elç. 18:25). Fakat Apollos sadece Yahya’nın vaftizini biliyordu. Vaftizci Yahya tarafından vaftiz edilmiş olan Apollos, İsa’yı yeryüzündeki yaşamı sırasında tanımıştı, fakat Çarmıh ve Pentekost olaylarından önce (muhtemelen İskenderiye’ye geri dönerek) bölgeden ayrılmış olmalı.

Bu, Akvila ve Priskilla’nın neden ona ayrıca eğitim verdiğini de açıklıyor. İsa’nın İsrail’in Mesihi olduğunu Kutsal Yazılar’dan kanıtlayabiliyor olsa da (Elç. 18:28), Apollos’un İsa’nın hizmetinden bu yana gerçekleşen Hristiyanlık gelişmelerinden haberdar edilmesi gerekiyordu. Akvila ve Priskilla onun için daha fazlasını da yaptılar: Efes’teki diğer imanlılarla birlikte, Ahaya’daki kiliseye hitaben bir tavsiye mektubu yazıp ona verdiler (Elç. 18:27), bu da Korint’te etkili bir hizmet gerçekleştirmesini sağladı (1Ko. 3:4–6, 4:6, 16:12).

`Elçilerin İşleri 19:1–7 ayetlerini oku. Efes’e vardığında Pavlus’a ne oldu?`

Apollos’un öyküsü Pavlus’un Efes’e geldiğinde karşılaştığı on iki kişinin öyküsüyle bağlantılı, çünkü durumları çok benzerdi. “Öğrenciler” olarak tanımlanmaları (Elç.  19:1) ve Pavlus’un onlara sorduğu soru (Elç. 19:2) halihazırda İsa imanlıları olduklarını açıkça gösteriyor. Aynı zamanda Pavlus’a verdikleri cevap da, Apollos’a benzer şekilde onların da, daha sonra İsa’nın izleyicileri olmuş fakat Pentekost gününü tecrübe etmemiş, Vaftizci Yahya’nın eski öğrencileri olduğunu gösteriyor. Onların Rab ile daha derinden bir tecrübe yaşama fırsatları olacaktı.

“Pavlus Efes’e vardığında, Apollos gibi Vaftizci Yahya’nın öğrencileri olan ve yine onun gibi Mesih’in görevi hakkında bir miktar bilgi edinmiş olan on iki kardeşle karşılaştı. Apollos’un yeteneğine sahip değildiler, ancak edinmiş oldukları bilgiyi aynı samimiyet ve imanla dört bir yana yaymaya çalışıyorlardı.”—Ellen G. White, Elçilerin İşleri, s. 259.

Onların yeniden vaftizini bu benzersiz durumun ışığında görmeliyiz. Başka bir Hristiyan mezhebinden gelmiyor ya da dönüşüm yaşamıyorlardı. Sadece ana akım Hristiyanlık’la bütünleşiyorlardı. Ruh’u alıp yabancı dillerde konuşabilmeleri muhtemelen Apollos gibi onların da Hristiyan müjdecileri oldukları anlamına geliyor, bundan böyle de gittikleri her yerde İsa Mesih’e tanıklık etmek için tümüyle yetkilendirilmişlerdi.