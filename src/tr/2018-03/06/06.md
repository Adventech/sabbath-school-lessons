---
title:  Hirodes’in Zulmü
date:   09/08/2018
---

Tekrar Yahudiye’ye döndüğümüzde, Kral Hirodes’in Yuhanna’nın erkek kardeşi ve Zebedi’nin oğlu olan Yakup’u (Mar. 1:19) öldürtmesi anlatısıyla karşılaşıyoruz. Petrus’a da aynısını yapmak istiyordu.

`Elçilerin İşleri 12:1–4 ayetlerini oku. Bu, ilk kilisenin karşılaştığı zorluklarla ilgili bize ne öğretiyor?`

Burada bahsedilen Kral Hirodes, Yahudiye’yi MS 40–44 arasında yönetmiş olan, büyük Hirodes’in torunu (Mat. 2:1) 1. Agrippa’dır. Agrippa, dindarlık gösterisinin bir sonucu olarak Yahudi tebaası, özellikle de Ferisiler arasında sevilmeye başlamıştı. Elçilerden bazılarına saldırarak Yahudilerin gözüne girmeye çalışması, onun hakkında diğer kaynaklardan öğrendiklerimizle birebir örtüşüyor.

Yakup’un öldürülmesi Agrippa’nın gündemini yerine getirmekte etkili olunca, Petrus’u da öldürtmeyi tasarladı. Petrus tutuklandı ve her biri dört askerden oluşan dört takım askerin gözetimine bırakıldı, dört takımdan her biri gecenin dörtte birlik kısımlarının nöbetini tutuyordu. O gece Petrus’un yanında dört asker bulunuyordu: her iki yanındaki birer askere zincirliydi ve iki asker de kapıyı tutuyordu. Bu kadar aşırı önlem alınmasının sebebi, şüphesiz bir süre önce Petrus’a (Yuhanna ile birlikte) olan şeyin yeniden gerçekleşmesini önlemekti (Elç. 5:17–20).

`Elçilerin İşleri 12:5–18 ayetlerini oku. Kardeşlerin dualarına cevaben ne gerçekleşti?`

Agrippa’nın Petrus’u yargılayıp infaz etmeyi planladığı günden önceki gece, Petrus bir kez daha mucizevî bir şekilde bir melek tarafından serbest bırakıldı.

Sonrasında ise konu Agrippa’nın Sezariye’deki ölümüne geliyor (Elç. 12:20–23). Ölüm sebebi belirlenmeye çalışıldı (karınzarı iltihabı, ülser, hatta zehir); fakat Luka açıkça kralın ilahî hükümle öldürüldüğünü söylüyor.

`Yakup öldürüldü, Petrus kurtarıldı ve Hirodes ilahî hükümle yüz yüze geldi. Bazı olaylarda adaleti görüyoruz, diğerlerindeyse bu şekilde görünmüyor. Bu bize tüm sorularımızın cevapları olmadığı ve anlamadıklarımız konusunda neden imanla yaşamamız gerektiği hakkında ne öğretmeli?`