---
title:  Lidda ve Yafa’da
date:   05/08/2018
---

Petrus Yahudiye’nin sahil bölgelerindeki Hristiyan topluluklarını ziyaret ediyordu. Gayesi muhtemelen onlara doktrinsel eğitim vermekti (Elç. 2:42) fakat Allah onu aynı İsa’nın Kendisinin gerçekleştirdiği gibi mucizeler gerçekleştirmek için güçlü bir şekilde kullandı.

`Elçilerin İşleri 9:32–35 ayetlerini oku. Luka 5:17–26 ayetlerinde anlatılan İsa’nın gerçekleştirdiği mucizeyle, Eneas’ın iyileştirilmesi arasında hangi benzerlikleri görüyorsun?`

Öykünün kısalığına rağmen, bu mucize bize İsa tarafından iyileştirilen Kefernahumlu felçlinin bildik öyküsünü hatırlatıyor (Luk. 5:17–26). Yatakla ilgili detay bile benzer. Fakat daha da önemlisi, Eneas’ın iyileştirilmesinin sadece Lidda’da değil, Şaron’un sahil kesiminde de yarattığı etkiydi. Mucizenin gerçekliğini kendi gözleriyle doğrulayan birçokları Rabb’e döndü.

`Elçilerin İşleri 9:36–43 ayetlerini oku. Tabita’nın dirilişi öyküsünün gözden geçir. Onun bu kadar özel olmasının sebebi neydi?`

Tabita –“ceylan” sözcüğünün Aramice karşılığı; Grekçesi Dorcas– Hristiyan hayırseverliği işleri sayesinde o yörede çok sevilen bir imanlıydı. Onun dirilişinin öyküsü, İsa tarafından gerçekleştirilmiş olan ve Petrus’un tanık olduğu bir mucizeyle, Yair’in kızının diriltilmesiyle (Luk. 8:41, 42, 49–56) benzerlikler gösteriyor. İsa’nın örneğini takip ederek, o da herkesten odayı terk etmesini istedi (bkz. Mar. 5:40). Sonra da diz çöküp dua etti ve ölü yatan kadına “Tabita, kalk” dedi (Elç. 9:40).

Elçiler birçok mucize gerçekleştirdi; fakat aslında bunlar Allah’ın elçilerin ellerini kullanarak yaptığı işlerdi (Elç. 5:12). İsa’nın bizzat gerçekleştirdiği mucizelerle benzerlikleri, belki de kiliseye ve bugün bize, asıl önemli olanın aracı değil onun Allah’a olan teslimiyetinin derecesi olduğunu hatırlatmalıdır (bkz. Yu. 14:12). Allah’ın müjdenin davası için bizi kullanmasına tamamen izin verdiğimizde, müthiş şeyler olabilir. Petrus Tabita’yı diriltmekle kalmadı, aynı zamanda bu mucize Yafa’da birçok ihtidaya da neden oldu (Elç. 9:42).

`Bazı insanlar, burada olduğu gibi, yalnızca gerçek bir mucize görürlerse iman edeceklerini düşünürler. Mucizeler zaman zaman bazı insanları imana yöneltmiş olsa da, Kutsal Kitap mucizeler görüp yine de iman etmeyenlerin öyküleriyle doludur. Öyleyse, bizim imanımız neyi temel almalıdır?`