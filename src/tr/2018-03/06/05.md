---
title:  Antakya’daki Kilise
date:   08/08/2018
---

Kornelius’un ihtidasıyla motive olan Luka, müjdenin diğer uluslardan olanlar arasındaki ilk yayılışını anlatmak için Petrus’un hizmeti konusuna kısa bir ara veriyor.

`Elçilerin İşleri 11:19–26 ayetlerini oku. Bazı mültecilerin Yeruşalim’den Antakya’ya gelmesiyle ne oldu?`

Elçilerin İşleri 11. bölümün bu kısmı, 8. bölümdeki Pavlus’un zulmü konusuna atıfta bulunuyor. Böylelikle, Yahudiye ve başka yerde önceki gelişmeler meydana gelirken, Yeruşalim’i terk etmeye zorlanan Helenistik imanlılardan bazıları müjdeyi Yahudiye sınırlarının çok ötesine yayıyorlardı.

Luka, mültecilerin Yahudi kardeşlerine ve Helenistlere vaaz etmeye başladığı ve sonuç olarak birçoklarının imanı kabul ettiği, Suriye’deki büyük Antakya şehrinden özellikle bahsediyor. Yani, Elçilerin İşleri 1:8 ayetinde İsa’nın verdiği görev, bu Helenistik Yahudi Hristiyanların çabalarıyla yerine getiriliyordu. Onlar diğer uluslardan olanlara müjdeleme hizmetinin gerçek kurucuları haline geldiler.

Kilisenin Antakya’daki başarısı karşısında, Yeruşalim’deki elçiler durumu değerlendirmek üzere Barnaba’yı oraya göndermeye karar verdiler. Müjdenin ilerlemesi için büyük fırsatlar gören Barnaba, Pavlus’un çok önemli bir yardımcı olabileceğini hissederek, onu aramaya Tarsus’a gitti.

Barnaba haklıydı. Pavlus’la birlikte çalıştığı yıl boyunca, çoğunlukla diğer uluslardan olan büyük kalabalıklar müjdeyi duyabildi. Onların İsa Mesih’ten bahsederkenki coşkun halleri, oradaki imanlılara ilk kez “Hristiyan” (Elç. 11:26, KM, Candemir, Cosmades) adı verilmesine neden oldu. Hristiyanlar olarak “çağrılmaları” bu sözün kiliseden olmayanlar tarafından, muhtemelen alay amaçlı olarak uydurulduğuna işaret ediyor, çünkü imanlılar kendilerine “kardeşler” (Elç. 1:16), “öğrenciler” (Elç. 6:1) hatta “kutsallar” (Elç. 9:13) diyorlardı. Elçilerin İşleri kitapçığı yazılana kadar olan dönem içinde “Hristiyan” yaygın bir unvan haline geldi (Elç. 26:28) ve Luka da bunu onaylıyor gibi. “Hristiyan” Mesih’in bir izleyicisi ya da yandaşı anlamına geliyor.

`Bir “Hristiyan” olarak çağrılmak senin için ne ifade ediyor? Peki yaşamın gerçekten Hristiyan mı? Yani, gerçekten önemli olan konularda, Hristiyan olmayanlardan ne kadar farklı yaşıyorsun?`