---
title:  Ruh’un Armağanı
date:   07/08/2018
---

Elçilerin İşleri 10:44–48 ayetleri, ilk kilise tarihinin kritik bir anını ortaya koyuyor. Müjde, elçilerden biri tarafından diğer uluslardan olan sünnetsiz birine ilk kez vaaz ediliyordu. Helenistik imanlılardan farklı olarak, elçiler ve diğer Yahudiyeli imanlılar diğer uluslardan olanları kiliseye almaya hazır değildi. İsa İsrail’in Mesih’i olduğuna göre, müjdenin sadece yakında ya da uzaktaki Yahudilerle paylaşılması gerektiğini düşünüyorlardı. Diğer uluslardan olanlar önce Yahudiliğe ihtida etmeli, bundan sonra iman topluluğuna kabul edilmeliydi. Başka bir deyişle, diğer uluslardan olanlar Hristiyan olmak için önce Yahudi olmalıydılar. İlk Yahudi imanlıların değiştirilmesi gereken düşünceleri buydu.

Kornelius ve ev halkına verilen diller armağanı, bu anlayışın yanlış olduğunun, Allah’ın gözdeleri olmadığının ve kurtuluş konusunda Yahudilerin de diğer uluslardan olanların da Allah’a eşit mesafede olduğunun açık, görünür bir işaretiydi.

`Elçilerin İşleri 11:1–18 ayetlerini oku. Yeruşalim’deki kilise Petrus’un Sezariye’deki tecrübesine ne tepki gösterdi?`

Yahudilerin diğer uluslardan olanlara karşı besledikleri köklü önyargılar, Yeruşalim’deki imanlıların Petrus’u sünnetsizlerle yemek yediği için tenkit etmelerine yol açtı. Yahudi törensel ilkeleriyle, Kornelius ve ailesinin kurtulmasından daha çok ilgiliymiş gibi görünüyorlardı. Korktukları, kilisenin bu tip uygulamalardan ayrılmasının İsrail’in imanını inkâr ettiğinin bir göstergesi olması; Allah'ın hoşnutluğunu kaybedebilecekleri ve kendilerinin de –Yahudi kardeşleri tarafından– İstefanos’u ölüme götüren aynı suçlamalara muhatap olabilecekleriydi.

“Mesih’in kilisesinin girmesi gereken tamamen yeni bir çalışma aşamasının vakti gelmişti. Pek çok Yahudi mühtedinin Uluslara karşı kapadığı kapı, şimdi ardına kadar açılacaktı. Ve müjdeyi kabul eden Uluslar, sünnet törenini uygulama zorunluluğu olmaksızın, Yahudi öğrencilerle eşit kabul edileceklerdi.”—Ellen G. White, Elçilerin İşleri, s. 124.