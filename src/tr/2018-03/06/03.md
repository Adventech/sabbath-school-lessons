---
title:  Kornelius’un Evinde
date:   06/08/2018
---

Petrus Yafa’da Simun adında deri ticareti yapan birinin evinde kaldı (Elç. 9:43). O esnada, Yafa’dan aşağı yukarı kırk kilometre uzaklıktaki Sezariye’de Kornelius adında Romalı bir yüzbaşı yaşıyordu. O ve ev halkı Allah’a ibadet eden dindar kişilerdi, fakat henüz resmi olarak Yahudiliğe bağlı değildiler, yani Kornelius hâlâ diğer uluslardan olan sünnetsiz biriydi. Allah’tan verilen bir görümde, ondan Yafa’ya ulaklar gönderip Petrus’u evine davet etmesi istendi (Elç. 10:1–8).

`Elçilerin İşleri 10:9–16, 28, 34 ve 35 ayetlerini oku. Petrus ne tecrübe etti ve bunu nasıl yorumladı?`

Petrus’un görümünün yemek hakkında değil, insanlar hakkında olduğunun anlaşılması çok önemli. Evet öğlen saatiydi, Petrus açtı ve ses ona kesip yemesini söyledi; fakat Allah bu görümü kirli ve temiz hayvanlar arasındaki ayrımı ortadan kaldırmak için değil, Petrus’a müjdenin kapsayıcı karakterini öğretmek için kullandı.

Görüm açıkça Petrus’un diğer uluslardan olanlara karşı olan direncini kırma amacı taşıyordu. Petrus’un görüşüne göre, Kornelius’un evine girip onunla paydaşlık ederse, kendisini kirletmiş olacak ve böylece tapınakta ibadet etmek ya da Allah’ın huzuruna çıkmak için uygunsuz hale gelecekti. İlk yüzyılda Yahudiye ve çevre bölgelerden olan Yahudiler, diğer uluslardan olan sünnetsiz kişilerle arkadaşlık etmezlerdi.

Sorun şuradaydı ki, dönemin ilahiyatı, her ne kadar bu bakış açısı İsrail’in bir ulus olarak varlığının amacından bir sapma haline gelmiş olsa da, gerçek Allah’a ilişkin bilgiyi dünyaya ulaştırması gereken İsrail topluluğundan diğer uluslardan olanları dışlıyordu.

Sünnet İbrahimî antlaşmanın bir işareti olduğu için, diğer uluslardan olan sünnetsiz kişiler ayrımcılığa uğruyor ve hor görülüyorlardı. Sünnet olmayı kabul edip Yahudi olmadıkları sürece, antlaşmadan kaynaklanan nimetlerden herhangi bir pay sahibi olamazlardı. Fakat böyle bir anlayış İsa’nın ölümünün evrensel kapsamıyla bağdaşmıyordu ve ilk imanlılar zamanla bunu anlamaya başladılar.

`Titus 2:11, Galatyalılar 3:26–28 ve Efesliler 2:11–19 ayetlerini oku. Bu ayetler müjde mesajının evrenselliği hakkında bize ne öğretiyor? Hristiyanların etnik kökene dayanarak herhangi bir topluma karşı önyargı beslemelerinin ne kadar yanlış olduğu hakkında bize ne anlatmalılar?`