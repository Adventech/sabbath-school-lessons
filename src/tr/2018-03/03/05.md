---
title:  Hananya ve Safira
date:   18/07/2018
---

İlk kilisede malların ortak kullanımı zorunlu değildi; yani kilise üyesi olmanın resmi şartlarından biri değildi. Fakat tüm kilise toplumunu etkileyen çeşitli gönüllü cömertlik örnekleri de yok değildi. Bunlardan biri de kitapçığın ileriki kısımlarında önemli bir rol üstlenecek olan Barnaba’ydı (Elç. 4:36, 37).

Bununla birlikte, kilisenin birliğini içeriden tehdit eden olumsuz örnekler de vardı, tam da dışarıdan saldırıların başladığı bir dönemde.

`Elçilerin İşleri 5:1–11 ayetlerini oku. Bu öyküden çıkarılacak dersler nelerdir?`

Luka olayı tüm detaylarıyla anlatmamış olsa da, Hananya ile Safira’nın temel sorununun parayı kendilerine saklama çabalarından çok topluluk içinde hile yapmak olduğu çok açıktır. Onların günahı anlık bir dürtünün değil, dikkatlice yapılmış bir planın sonucuydu, “Rabb’in Ruhu’nu sınamak için” (Elç. 5:9) kasıtlı bir girişimdi. Mülklerini satıp parayı kiliseye verme mecburiyetleri yoktu. Öyleyse, kendilerini bunu yapmaya adadıklarında, belki yalnızca kendi yararlarını düşünüyorlardı, hatta belki övgüye lâyık görünen bu hayır işi sayesinde kardeşler arasında etki kazanmaya çalışıyorlardı.

Bu olasılık Allah’ın onları neden bu kadar şiddetli bir biçimde cezalandırdığını açıklamaya yardımcı olabilir. Her ne kadar kilisenin komünal yaşamının sebebi İsa’nın çok yakında geleceğine inanmaları olsa da, bu kadar erken bir dönemde Hananya ve Safira’nın yaptığı gibi bir davranış Allah’a olan bağlılığı küçük düşürerek imanlılar üzerinde kötü bir etki bırakabilirdi. Safira’ya verilen tövbe etme şansının (Elç. 5:8) Hananya’ya verilmiş olduğundan söz edilmemesi, belki de sadece anlatının kısa olmasından kaynaklanıyor.

Bu hikâyenin özeti, ikisi de başından sonuna kadar günahla hareket ettiler ve Allah günahı her zaman derhal cezalandırmıyor olsa da, günah O’nun gözünde ciddi bir meseledir (Hez. 18:20, Rom. 6:23). Aslında cezanın çoğunlukla erteleniyor olması bize Allah’ın ne kadar da merhametli olduğunu sürekli olarak hatırlatmalı (2Pe. 3:9).

`Bu iki ilk kilise üyesi gibi lütfun sınırlarını zorlamamaya neden dikkat etmeliyiz?`