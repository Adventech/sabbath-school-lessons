---
title:  Öğreti ve Birliktelik
date:   15/07/2018
---

Pentekost gününden sonra, Luka anlatımında Yeruşalim’deki kilisenin içteki yaşantısının genel bir tanımına geçiyor. “Bunlar kendilerini elçilerin öğretisine, paydaşlığa, ekmek bölmeye ve duaya adadılar” (Elç. 2:42). Bahsedilen dört madde esasen öğretiş ve birliktelik demektir. 46. ayete göre, öğretiş tapınakta gerçekleştirilirken, birliktelik kendi evlerinde oluyordu.

Tapınağın avlusu, sıklıkla hahamların öğreti vermesi için kullanılan, üstü çatıyla kaplı sundurmalarla çevriliydi. İmanlıların kendilerini elçilerin öğretisine adamış olması, Ruh’un armağanının onları tefekküre dayalı bir dine değil, yetkili öğretişleri harikalarla ve belirtilerle tasdik edilen (Elç. 2:43) elçilerin denetiminde yoğun bir öğrenim sürecine yönlendirdiğini gösteriyor.

İlk dönem Hristiyan dindarlığının ayırt edici diğer bir işareti ise ruhsal birliktelikti. İmanlılar sürekli birlikteydiler, sadece tapınakta değil, aynı zamanda yemeklerini paylaştıkları, Rabb’in Sofrası’nı kutladıkları ve dua ettikleri evlerinde de (Elç. 2:42, 46). İlk Hristiyanlar bu tarz gündelik kutlamalarla İsa’nın çok yakındaki dönüşüne ve onlarla birlikteliğinin Mesih’in krallığında yeniden sağlanacağına dair umutlarını ifade ediyorlardı (Mat. 26:29).

İmanlıların evleri ilk kilisenin yaşamında anahtar bir rol oynuyordu. Halen tapınağın günlük törenlerine katılıyor (Elç. 3:1), Sebt günlerinde de muhtemelen Yahudi kardeşleriyle birlikte havralara gidiyorlardı (Yak. 2:2), fakat Hristiyan bağlılığının ayırt edici unsurları evlerde gerçekleşiyordu.

`Elçilerin İşleri 3:44, 45; 4:34, 35 ayetlerini oku. İlk dönem Hristiyan birlikteliğinin önemli unsurlarından biri neydi?`

Sonun yakın olduğuna inandıkları için maddi malvarlıklarının, daha güncel bir kavram kullanmak gerekirse “özel mülkiyetin” artık bir önemi olmadığına karar vermişlerdi. O yüzden sahip oldukları maddi kaynakları ortaklaşa kullanmaları uygun görünmüştü. Yarın için endişelenmeye hiç gerek yoktu, zira Mesih’in krallığında bizzat Mesih onların ihtiyaçlarını karşılayacaktı (Luk. 22:19, 30). Bu paylaşım ortamı hem onların birlik duygusunu daha derinden hissetmesini sağladı, hem de Hristiyan cömertliğine olağanüstü bir örnek teşkil etti.

`Sana Rab tarafından verilmiş olan şeylerde sen ne kadar cömertsin?`