---
title:  Topal Adamın İyileştirilmesi
date:   16/07/2018
---

Elçilerin İşleri 3:1 ayetinde Petrus ile Yuhanna’nın saat üçteki dua ibadeti için tapınağa gittikleri anlatılıyor. Bu da, kilisenin imanının bu ilk zamanlarda esasen Yahudi özelliğine sahip olduğunu gösteriyor. Yani, elçiler tapınağa sadece ders vermek ya da yeni mühtediler edinmek için değil, Petrus ve Yuhanna hâlâ birer Yahudi oldukları ve dolayısıyla Yahudi dini geleneklerine halen bağlı oldukları için gidiyorlardı (Elç. 20:16, 21:17–26), en azından o zamana kadar öyleydi. İşte orada hayret verici bir mucize gerçekleştirdiler (Elç. 3:1–10) ve bu sayede Petrus yeni bir vaaz verme şansına sahip oldu.

`Elçilerin İşleri 3:12–26 ayetlerini oku. Bu vaazda Petrus’un özellikle vurguladığı bazı şeyler neler?`

İlk dönem Hristiyan vaazı beş temel noktaya dayanmaktaydı: İsa acı çeken Mesih’ti (Elç. 3:18); Allah O’nu diriltti (Elç. 3:15); İsa gökte yüceltildi (Elç. 3:13); O yeniden gelecek (Elç. 3:20); ve günahların affedilmesi için tövbe gereklidir (Elç. 3:19).

Bağlam değişmiş olsa bile, birçok yönden bizim de dünyaya ilettiğimiz bu aynı mesajdır. Elçiler hâlâ Yahudi ortamındaydılar, insanlar din değiştirmek yerine, esasen eski antlaşmadan yenisine “geçiş yapmalıydı,” o kadar. Allah’ın halkının bir üyesi olarak Mesih’i samimi bir şekilde kabul etmeli ve bunu izleyen yeniden doğuşu tecrübe etmeliydiler.

Durum bugün farklı olsa da, temelde mesaj hâlâ aynı: Mesih bizim günahlarımız için öldü, yeniden dirildi ve geri dönecek. Öyleyse bunun anlamı, kurtuluşu O’nda bulabileceğimizdir. Vahiy 14. bölümdeki üç meleğin mesajları bağlamında dahi, İsa Mesih’in çarmıha gerilmesi, İsa Mesih’in dirilmesi ve İsa Mesih’in dönüşü bizim bu mesajları duyurma şeklimizin merkezinde olmalıdır.

“Tüm Hristiyan olma iddiasındakiler içerisinde, Mesih’i dünyanın önünde yüceltme konusunda Yedinci Gün Adventistleri en önde olmalıdır. Üçüncü meleğin mesajlarının duyurulması, Sebt gerçeğinin açıklanmasını gerektirir. Bu gerçek, mesajdaki diğer gerçeklerle birlikte, fakat meselenin dikkat merkezi Mesih İsa dışarıda bırakılmadan duyurulmalıdır. Merhamet ve hakikatin buluştuğu, doğruluk ve esenliğin öpüştüğü yer, Mesih’in çarmıhıdır. Günahkâr Golgota’ya bakmaya yönlendirilmeli; küçük bir çocuğun saf imanıyla Kurtarıcı’nın erdemlerine güvenmeli, O’nun doğruluğunu kabul etmeli ve merhametine inanmalıdır.”—Ellen G. White, Gospel Workers [Müjde İşçileri], s. 156, 157.