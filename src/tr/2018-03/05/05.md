---
title:  Pavlus’un Hizmetinin Başlangıcı
date:   01/08/2018
---

Elçilerin İşleri 9:19–25 ayetleri, Pavlus’un ihtida ettikten sonra, Yeruşalim’e dönmeden önce bir süre Şam’da kaldığı izlenimini veriyor (Elç. 9:26). Fakat Galatyalılar 1:17 ayetinde, Pavlus Yeruşalim’e gitmeden önce Arabistan’a gittiğini söylüyor, belli ki burada bir süre inzivaya çekilmiştir. “Pavlus burada, çölün ıssızlığında, sessiz çalışma ve tefekkür için bol bol fırsat buldu.”—Ellen G. White, Elçilerin İşleri, s. 114.

`Elçilerin İşleri 9:20–25 ayetlerini oku. Luka Pavlus’un Şam’daki hizmetini nasıl tarif ediyor? Ne kadar başarılı oldu?`

Elinde başrahipten mektuplarla Yeruşalim’den yola çıktığında Pavlus’un asıl hedefi, muhtemelen Şam’ın havralarında sığınak arayan Yahudi imanlılardı (Elç. 9:2). Şimdiyse Arabistan’dan döndükten sonra sonunda havralara girebildi, fakat imanlıları tutuklamak için değil, tersine onların sayısını arttırmak için; İsa’nın sahtekâr olduğunu söyleyerek O’na iftira atmak için değil, O’nu İsrail’in Mesih’i olarak tanıtmak için. Onun hakkında sadece kendilerine zulmedenlerden biri olduğunu duymuş olanların, şimdi onun İsa’ya tanıklık ettiğini öğrendiklerinde, akıllarından neler geçmiştir? Tarsuslu Saul’un dönüştüğü kişiye ve kilise için yapıyor olduklarına hayret etmekten başka ne yapabilirlerdi? (Bu yeni mühtedinin sonunda ne kadar büyük bir etkiye sahip olacağı hakkında muhtemelen hiçbir fikirleri yoktu!)

Pavlus’u yalanlayamadıkları için, düşmanlarından bazıları onun canını almak üzere komplo kurdular. Bu bölüme ilişkin Pavlus’un kendi anlatımından (2Ko. 11:32, 33), düşmanlarının gayelerine ulaşmak için onu yerel makamlara ihbar ettiği anlaşılıyor. Fakat Pavlus, imanlıların yardımıyla, muhtemelen kentin surlarına bitişik bir evin penceresinden sarkıtılan bir küfe içinde kaçmayı başardı.

Pavlus daha en baştan zorluklarla karşılaşacağını biliyordu (Elç. 9:16). Çeşitli kaynaklardan göreceği düşmanlık, zulüm ve eziyet onun hizmetinin değişmezi olacaktı, fakat Mesih’teki yeni yaşamının neredeyse her safhasında tecrübe edeceği çeşitli zorluklara ve denemelere rağmen, hiçbir şey onun imanını ya da görev duygusunu sarsmayacaktı (2Ko. 4:8, 9).