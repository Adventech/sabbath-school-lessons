---
title:  Hananya’nın Ziyareti
date:   31/07/2018
---

Saul bizzat İsa’yla konuştuğunu fark edince, İsa’nın beklediği fırsatı yakalamasına sebep olan o soruyu sordu: “Rab, ne yapmalıyım?” (Elç. 23:10). Sorduğu soru o ana kadar yaptıkları düşünüldüğünde samimi pişmanlık göstergesi, fakat daha da önemlisi, o andan itibaren yaşamını İsa’nın yönlendirmesini koşulsuz bir şekilde istediğinin ifadesi. Şam’a götürülen Saul, yeni talimatları bekleyecekti.

Elçilerin İşleri 9:10–19 ayetlerinde, Kutsal Kitap Tarsuslu Saul’u elçi Pavlus olarak yaşayacağı yeni hayatına hazırlamak için Rabb’in nasıl çalıştığını ortaya koyuyor. Bir görümde İsa Hananya’ya Saul’u ziyaret edip gözlerini açmak için ellerini onun üzerine koyma görevini verdi. Fakat Hananya Saul’un kim olduğunu da, birçok kardeşin onun yüzünden eziyet çektiğini, hatta yaşamını yitirdiğini de önceden biliyordu. Ayrıca Saul’un Şam’a niye geldiği hakkında da detaylı bilgiye sahipti, o yüzden tabii ki onun buradaki ilk kurbanı olmak istemedi. Çekincesi anlaşılabilirdi.

Fakat Hananya’nın bilmediği bir şey vardı, Saul çok kısa süre önce bizzat İsa'yla karşılaşmıştı ve bu karşılaşma sonucunda yaşamı sonsuza kadar değişmişti. Saul’un Sanhedrin için çalışmak yerine –Hananya’yı hayrete düşürerek– kısa süre önce İsa tarafından Kendisi için çalışmak üzere çağrıldığını, yani artık Sanhedrin’in bir elçisi değil, İsa’nın müjdeyi hem Yahudilere hem de diğer uluslardan olanlara iletmek için seçilmiş aracı olduğunu bilmiyordu.

`Galatyalılar 1:1, 11 ve 12 ayetlerini oku. Pavlus, elçilik görevine ilişkin hangi özel iddiada bulunuyor?`

Galatyalılar’da, Pavlus mesajını ve elçiliğini herhangi bir insanî kaynaktan değil, doğrudan İsa Mesih’ten aldığını ısrarla belirtiyor. Bu durumun, Hananya’nın kendi çağrısında oynadığı rolle çelişmesi gerekmiyor. Hananya onu ziyarete gittiğinde, Saul’un Şam yolunda İsa’nın Kendisinden aldığı görevi doğrulamaktan başka bir şey yapmadı.

Aslında Saul’un yaşamındaki değişiklik o kadar çarpıcıydı ki, hiçbir insanî nedene bağlanamazdı. İsa’nın en takıntılı düşmanının birden O’nu Kurtarıcı ve Rab olarak kucaklayıp, her şeyi –inançlarını, itibarını, kariyerini– arkasında bırakarak, O’nun en sadık ve en verimli elçisi oluvermesi, sadece ilahî müdahaleyle açıklanabilir.

`Saul’un ihtidası Allah’ın harika lütfunun işleyiş şeklini hangi yönlerden sergiliyor? Hayatındaki asla gerçek imana gelmeyeceğini düşündüğün kişilerle ilgili olarak bu öyküden neler öğrenebilirsin?`