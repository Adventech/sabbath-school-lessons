---
title:  Şam Yolunda
date:   30/07/2018
---

`Elçilerin İşleri 9:3–9 ayetlerini oku. Pavlus Şam’a yaklaşırken ne oldu? İsa’nın Elçilerin İşleri 9:5 ayetindeki sözlerinin önemi nedir (ayrıca bkz. Elç. 26:14)?`

Pavlus ve yoldaşları Şam’a yaklaştıklarında beklenmeyen bir şey gerçekleşti: öğle vakti gökten çok parlak bir ışığın geldiğini gördüler ve birinin konuştuğunu duydular. Bu sadece peygamberlik anlamında bir görüm değildi, fakat bir şekilde sadece Pavlus’u hedef almış ilahî bir tezahürdü. Yoldaşları da ışığı gördü, fakat sadece Pavlus kör oldu; sesi onlar da duydu, fakat ne dediğini sadece Pavlus anladı. Işık, o anda bizzat Pavlus’a görünen dirilmiş İsa’nın ilahî görkemiydi (Elç. 22:14). Pavlus başka bir yerde İsa’yı gördüğünü ısrarla dile getiriyor ki, bu da Pavlus’u O’nun dirilişinin tanığı ve elçisel yetki olarak Onikilere eşit kılıyor (1Ko. 9:1, 15:8).

Bu olayın sonrasındaki İsa’yla konuşması ise Pavlus’u ışığın kendisinden bile daha çok etkiledi. Pavlus, Nasıralı İsa’nın izleyicilerine saldırarak Allah’ın işini yaptığına, Yahudiliği bu tehlikeli ve korkunç sapkınlıktan temizlediğine kendisini inandırmıştı. Fakat koktuğu gibi, yalnızca İsa’nın yaşamakta olduğunu değil, aynı zamanda O’na inananlara acı çektirerek İsa’nın Kendisine saldırıyor olduğunu öğrendi.

İsa Saul’la konuşurken, muhtemelen Grek kökenli ve Pavlus’un kesinlikle daha önce duymuş olduğu bir deyim kullandı: “Üvendireye karşı tepmekle kendine zarar veriyorsun” (Elç. 26:14). Burada anlatılan, boyunduruk altındaki bir öküzün, kendisini yönlendirmek için kullanılan sivri uçlu sopaya karşı hareket etmeye çalışmasıdır. Bu, hayvanın kendi canını daha çok yakmasından başka bir sonuç doğurmaz.

Bu deyiş Pavlus’un zihninde İstefanos’a olanlara kadar geri gidebilecek bir mücadeleye işaret edebilir - Kutsal Kitap bundan Ruh’un işi olarak bahsediyor (Yu. 16:8–11). “Saul İstefanos’un yargılanmasında ve mahkûm edilmesinde önemli bir rol oynamıştı ve Allah’ın şehitle birlikte olduğuna dair çarpıcı kanıtlar, Saul’un İsa’nın izleyicilerine karşı sürdürdüğü davanın haklılığından şüphe etmesine neden olmuştu. Zihni derinden etkilenmişti. Aklı karışarak, bilgeliğine ve muhakeme gücüne tamamen güvendiği kişilere başvurdu. Rahiplerin ve yöneticilerin tezleri sonunda onu İstefanos’un kâfir olduğuna, şehit edilen öğrencinin vaaz ettiği Mesih’in sahtekâr olduğuna ve kutsal görevde hizmet edenlerin haklı olmaları gerektiğine ikna etti.”—Ellen G. White, Elçilerin İşleri, s. 102, 103.

`Vicdanınıza kulak vermeniz neden bilgecedir?`