---
title:  Kilisenin Zulmedicisi
date:   29/07/2018
---

Pavlus Helenistik bir Yahudiydi. Kilikya’nın başkenti Tarsus’ta doğmuştu (Elç. 21:39). Buna rağmen hakim Helenistik anlayıştan bir ölçüde ayrılıyordu, çünkü Yeruşalim’e getirilmiş ve dönemin en etkili Ferisi öğretmeni Gamaliel’in gözetiminde eğitim almıştı (Elç. 22:3). Pavlus bir Ferisi olarak geleneklere sıkı sıkıya bağlıydı, gerçi coşkunluğu fanatizm boyutuna varıyordu (Gal. 1:14). İşte bu yüzden İstefanos’un ölümüne sebep oldu ve sonraki dönemde devam eden zulmün anahtar kişisiydi.

`Elçilerin İşleri 26:9–11 ayetlerini oku. Pavlus kiliseye karşı eylemlerini nasıl tarif etti?`

Pavlus başka bir yerde de müjdenin Yahudilere tökezleme kayası olduğunu söylüyor (1Ko. 1:23, Candemir). İsa’nın Yahudilerin geleneksel kral niteliğindeki Mesih beklentisine uymamış olması bir yana, çarmıhta ölen Kişi’nin Allah’ın Mesih’i olduğu fikrini kabul etmeleri asla mümkün değildi, zira Kutsal Yazı asılan kişinin Allah tarafından lanetlenmiş olduğunu söylüyordu (Yas. 21:23). Dolayısıyla, Yahudilere göre çarmıha gerilme başlı başına anlamsız bir çelişkiydi, kilisenin İsa’ya ilişkin iddialarının yanlış olduğunun en açık kanıtıydı.

Elçilerin İşleri 9:1 ve 2 ayetleri Tarsuslu Saul’u imanlılara karşı iş başında gösteriyor. Şam Yeruşalim’in yaklaşık iki yüz yirmi kilometre kuzeyinde bulunan önemli bir şehirdi ve büyük bir Yahudi nüfusa sahipti. Yahudiye dışında yaşayan Yahudiler, merkezi Yeruşalim’de olan (Sanhedrin) bir çeşit ağ şeklinde örgütlenmişlerdi, havralar da yerel topluluklar için destek merkezleri olarak işlev görüyordu. Sanhedrin ile bu cemaatler arasında mektuplar aracılığıyla sürdürülen devamlı bir iletişim vardı, mektupları götürene şaliah, yani “gönderilen kişi” denirdi (İbranice “göndermek” anlamına gelen şalah sözcüğünden). Şaliah çeşitli dinsel işlevleri yerine getirmek üzere Sanhedrin tarafından görevlendirilen resmi bir temsilciydi.

Pavlus Sanhedrin’in başkanı olan başrahipten Şam’daki havralara gönderilmek üzere mektuplar yazmasını istediğinde, İsa’nın izleyicilerini tutuklayıp Yeruşalim’e getirme yetkisine sahip bir şaliah oldu (Elç. 26:12 ile karşılaştırın). Şaliah sözcüğünün Grekçe karşılığı apostolos’tur, birçok dilde “elçi” anlamına gelen apostel ve benzeri sözcükler buradan türemiştir. Bu nedenle, İsa Mesih’in elçisi olmadan önce, Pavlus Sanhedrin’in elçilerinden biriydi.

`Sonradan fikrini değiştirdiğin bir şeye karşı (ya da tam tersine onun için) en son ne zaman gayret sarf ettin? Bu deneyimden hangi dersleri öğrenmiş olmalıydın?`