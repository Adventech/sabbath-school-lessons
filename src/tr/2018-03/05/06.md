---
title:  Yeruşalim’e Dönüş
date:   02/08/2018
---

Şam’dan kaçtıktan sonra, Pavlus Yeruşalim’e bir zulmedici olarak ayrıldığından beri ilk kez döndü. Bu ihtidasından üç yıl sonra gerçekleşti (Gal. 1:18). Dönüşü kolay olmadı, zira kilisenin hem içinden hem de dışarıdan kaynaklanan pek çok sorunla yüzleşmek zorunda kaldı.

`Elçilerin İşleri 9:26–30 ayetlerini oku. Yeruşalim’e vardığında Pavlus’a ne oldu?`

Pavlus Yeruşalim’de elçilere katılmaya çalıştı. Hristiyan olmasının üzerinden üç yıl geçmiş olmasına rağmen, Pavlus’un ihtidasının haberleri elçilere o kadar inanılmaz geldi ki, aynı kendilerinden önceki Hananya gibi onlar da kuşkuyla yaklaştılar. Bunun özenle hazırlanmış bir komplo olmasından korkuyorlardı. Elçilerin direncini kırıp Pavlus’u onlarla tanıştıran, Kıbrıs doğumlu bir Levili (Elç. 4:36, 37), yani bir Helenist olan Barnaba oldu. Onlar da Allah’ın Pavlus’a yaptıkları karşısında şaşkına dönmüş olmalı; yani onun samimi olduğunu fark ettiklerinde.

Fakat Pavlus’un karşılaştığı direnç, geçmişte kiliseye zulmettiği için olmasa bile, en azından vaaz ettiği müjde yüzünden hiçbir zaman tamamen ortadan kalkmayacaktı. İstefanos konusunda olduğu gibi, elçiler de dahil olmak üzere Yahudiyeli imanlılar, bundan böyle Eski Ahit’in törensel sistemine, özellikle de İsa’nın çarmıhtaki ölümünden sonra geçerliliğini yitirmiş olan kurban sistemine dayanmayan Hristiyan inancının evrensel kapsamını anlamakta bir hayli zorlanıyorlardı. Pavlus’un Yahudiye’deki kilisede en yakın ilişki içinde bulunduğu kişiler her zaman Helenistik imanlılar olacaktı: Barnaba’nın yanı sıra, Yedilerden biri olan Filipus (Elç. 21:8) ve yine Kıbrıslı olan Minason (Elç. 21:16) bunlar arasındaydı. Birkaç yıl sonra Yeruşalim’deki kilise önderleri Pavlus’u hâlâ daha önce İstefanos’un vaaz ettiği temelde aynı öğretiyi vaaz etmekle suçlayacaklardı (Elç. 21:21).

Öyle görünüyor ki Pavlus Yeruşalim’de kaldığı on beş gün süresince (Gal. 1:18), müjdeyi bir zamanlar İstefanos’a karşı kışkırttığı aynı iman etmeyen Yahudilerle paylaşmaya karar vermiş. Fakat aynı İstefanos’a olduğu gibi, çabalarına karşılık büyük bir düşmanlıkla karşılaştı ve hayatı tehlike altına girdi. Bir görümde İsa ona kendi güvenliği için Yeruşalim’den ayrılmasını söyledi (Elç. 22:17–21). Kardeşlerin yardımıyla Sezariye şehri limanına, oradan da müjdeleme gezilerine başlamadan önce birkaç yıl geçireceği Kilikya’daki kendi memleketine ulaştı.