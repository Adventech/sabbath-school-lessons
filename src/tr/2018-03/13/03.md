---
title:  Karaya Oturma
date:   24/09/2018
---

Pavlus öyküye ikinci müdahalesinde gemideki herkese –toplamda 276 kişi (Elç. 27:37)– işler sorunsuz bir şekilde yoluna girmeyecek olsa da, hiç kayıp olmayacağı, sadece geminin mahvolacağı güvencesini verdi (Elç. 27:22). On dört gün sonra, elçinin sözleri yerine geldi. Halen korkunç bir fırtına altındayken ve gemi tamamen akıntıda sürüklenirken, gemiciler muhtemelen kıyıya vuran dalgaların sesini duydukları için, karaya yakın olduklarını hissettiler (Elç. 27:27). Suyun derinliğini birkaç kez ölçtükten sonra, kıyıdaki kayalara sürüklenmekten korkarak, hızını düşürmek için geminin arkasından dört demir attılar; bu arada ümitsizce günün tez doğması için tanrılarına dua ettiler (Elç. 27:28, 29).

`Elçilerin İşleri 27:30–44 ayetlerini oku. Bu öyküde bizim için hangi dersler var?`

Yolculuğun başında yüzbaşı Pavlus’a iyi davranmıştı fakat ilk günlerde elçinin denizcilikle ilgili değerlendirmesine güvenmek için hiçbir sebebi yoktu. Fakat iki hafta sonra işler tamamen değişti. Pavlus, geminin karaya oturmasıyla ilgili peygamberlik sözüyle (Elç. 27:21–26) konuya müdahale ettiğinde yüzbaşının güvenini kazanmayı başarmıştı, şimdi de o söz gerçekleşmeye doğru gidiyordu.

Pavlus gemideki herkesin yemek yemesi için ısrar etti, yoksa yüzebilecek güçleri olmaz ve kıyıya ulaşamazlardı. İlahî takdir bizi normalde görevimiz olan şeyi yapmaktan muaf tutmaz. “Bu anlatı boyunca Allah’ın insanların güvenliğini güvence altına almasıyla, o insanların bunu sağlama almak için gösterdiği çaba arasında hoş bir denge sürdürülmekte.”—David. J. Williams, Acts [İşler], s. 438. 

Sabah yaklaştıkça, gemiciler karayı görebilmeye başladı; kumsalı olan bir koydu, gemiyi orada karaya oturtmaya karar verdiler. Fakat gemi kumsala hiç ulaşamadı. Bir sığlıkta sıkıştı ve sonunda dalgaların kuvvetiyle parçalara ayrıldı. Askerlerin tutukluları kaçmalarına engel olmak için öldürme planı, büyük ölçüde Pavlus sayesinde, yüzbaşı tarafından durduruldu. Sonuçta, Allah’ın söz verdiği gibi, hiçbir can kaybı olmadı. 

`Pavlus’u hayatta tutmak için askerlerin tutsaklardan birini bile öldürmesinin yasaklanması, Pavlus’un tanıklığının gücü ve onun kişiliği hakkında bize ne söylüyor?`