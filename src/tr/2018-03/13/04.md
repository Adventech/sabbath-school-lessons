---
title:  Malta’da
date:   25/09/2018
---

Kazazedeler ancak kıyıya ulaştıktan sonra, Akdeniz’in merkezinde, Sicilya’nın hemen güneyinde küçük bir ada olan Malta’da olduklarını öğrendiler. İki haftadır rüzgârın gücüne teslim olmuş bir şekilde denizde sürükleniyorlardı, Girit’teki Güzel Limanlar’dan beri neredeyse yedi yüz atmış beş kilometre yol almışlardı. Şimdiyse yolculuklarına devam edebilmek için üç ay kışın geçmesini beklemek zorundaydılar (Elç. 28:11).

`Elçilerin İşleri 28:1–10 ayetlerini oku. Malta adasında Pavlus’a ne oldu ve Allah onu ne şekilde kullanabildi?`

Malta’nın yerlileri dost canlısı ve konuksever insanlardı, tümü ıslak ve üşümekte olan Pavlus ile kafilesini gördüklerinde ilk iş olarak onları ısıtmak için bir ateş yaktılar; yılın bu döneminde Malta’da hava sıcaklığı on derecenin üzerinde olmazdı.

Yılan hadisesi insanların dikkatini Pavlus’un üzerine çekti. Başta yerli paganlar onun ısırılmasını ilahî bir cezanın yerini bulması olarak gördüler. Onun boğularak ölmekten kaçmayı başarmış ama yine de tanrıların, belki de adaletin ve intikamın kişileştirmesi olan Grek tanrıçası Dike’nin yakaladığı bir katil olduğunu düşündüler. Elçi ölmeyince, aynı birkaç sene önce Listra’da olduğu gibi (Elç. 14:8–18), tanrı sanıldı. Her ne kadar Luka öyküde üzerinde durmasa da, Pavlus’un kulluk ettiği Allah’a tanıklıkta bulunmak için bu durumdan yararlanmış olduğunu tahmin edebiliriz.

Publius ya Malta’daki Roma temsilcisiydi ya da yerel bir liderdi, fakat Pavlus ve yol arkadaşlarını kalıcı bir yer bulana kadar üç gün boyunca misafir etti. Her durumda, bu adamın babasının iyileştirilmesi Pavlus’a Maltalılar arasında bir çeşit şifa hizmetine girişme fırsatı sağladı.

Luka’nın anlatısında, Pavlus’un Malta’dan ayrılırken geride herhangi bir mühtedi ya da topluluk bıraktığına dair bir bilgi yok. Luka’nın bunu belirtmemesi tamamen tesadüfî olabilir, fakat bu durum bizim dünyadaki görevimizin insanları vaftiz etme ve kilise kurmaktan çok öteye geçtiğini gösteriyor; insanlarla ve onların ihtiyaçlarıyla ilgilenmek de görevimize dahil. Bu, müjdenin uygulamalı yönü (Elç. 20:35; Tit. 3:14 ile karşılaştırın).

`Bu cahil adalıların ilahî adalet duygusuna sahip olmaları ne kadar etkileyici. Bu tam olarak nereden kaynaklanıyordu? Bkz. Rom. 1:18–20.`