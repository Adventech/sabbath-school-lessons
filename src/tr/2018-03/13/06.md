---
title:  Müjdenin Zaferi
date:   27/09/2018
---

Belirlenmiş bir günde, çok sayıda Yahudi Pavlus’un müjdeyi sunmasını dinlemek için geldiler (Elç. 28:23).

`Elçilerin İşleri 28:24–31 ayetlerini oku. Pavlus bu bağlamda Yeşaya’dan alıntı yaparak neyi vurgulamaya çalışıyordu?`

Yeşaya 6:9,  10 ayetlerinden yapılan alıntı, insanlar ilahî mesajı kabul etmeyi reddettiğinde ne olduğunu anlatıyor. Bazı Yahudiler inanmış olsa da, diğerleri inanmadı ve bu büyük ihtilaf yüzünden, elçinin bir kez daha diğer uluslardan olanlara dönmek dışında bir çaresi kalmadı (Elç. 13:46, 47; 18:6).

İmparator tarafından yargılanmak için Pavlus iki yıl beklemek zorunda kaldı. Bu arada ev hapsinde olmasına rağmen, herhangi bir engel olmaksızın kendisine gelenlerle müjdeyi paylaşmayı sürdürebiliyordu. Elçilerin İşleri kitapçığındaki son sahne müjdenin zaferini vurguluyor, zira ister Yahudi ister Romalı hiçbir kuvvet onun ilerlemesini durdurmayı başaramamıştı.

Luka’nın kitabını neden bu noktada bitirdiği belli değil, zira Pavlus’un kendisine karşı açılan davanın zayıflığından dolayı bu tutukluluğundan serbest bırakıldığına, yeni bir müjdeleme yolculuğuna çıktığına ve yeniden Roma’ya getirilip infaz edildiğine dair kanıtlar mevcut (2Ti. 4:6–8). Belki de Luka’nın edebî amacı göz önüne alınarak bakıldığında, uzak Roma’da bile vaaz edildiğine göre, müjde çoktan “dünyanın en uzak yerine” (Elç. 1:8 KM, CANDEMİR) ulaşmıştı.

“Pavlus’un uzun ve haksız hapis hayatı sırasındaki sabrı ve sevinci, cesareti ve imanı, sürekli bir vaaz gibiydi. Dünyanın ruhuna hiç mi hiç benzemeyen ruhu, dünyanın gücünden daha yüksekteki bir gücün kendisiyle birlikte olduğuna tanıklık ediyordu. Ve örnekliğiyle, Hristiyanlar daha büyük bir enerjiyle Pavlus’un kamu çalışmalarından çekilmiş olduğu davanın savunucuları olmaya sevk edildiler. Elçinin zincirleri bu şekilde etkili oldu, öyle ki gücü ve yararlılığı kesilmiş gibi göründüğünde, ve görünürde elinden çok az şey geldiğinde, tamamen dışında kalmış gibi göründüğü tarlalardan Mesih’e demetler topladı.”—Ellen G. White, Elçilerin İşleri, s. 430.

Kilisenin görevi açısından bakıldığında ise, Elçilerin İşleri kitapçığının –ya da müjdenin yayılmasının tarihinin– henüz bitmediği söylenebilir, işte her birimizin resme girdiği yer de tam burası. Yüzyıllar boyunca, bazen Allah’ın sadık tanıklarının kanıyla, daha birçok etkileyici ve heyecanlı bölüm yazıldı. Şimdiyse bir bölüm daha, sonuncusunu (umuyoruz!) eklemek ve İsa’nın öğrencilerine bıraktığı görevi bütünüyle sonuçlandırmak için sıra bizde—“işte o zaman son gelecektir” (Mat. 24:14).