---
title:  Roma’ya Deniz Yolculuğu
date:   23/09/2018
---

Pavlus Sezariye’de yaklaşık iki yıl hapsedildikten sonra (Elç. 24:27) Roma’ya gönderilecekti. Birinci çoğul şahıs kullanılmasından ve uzun, çalkantılı deniz yolculuğunun zengin bir şekilde detaylandırılarak anlatılmasından (Elç. 27:1-28:16), Aristarhus ismindeki diğer bir Hristiyanla birlikte (Elç. 27:2) Luka’nın da Pavlus’a yoldaşlık ettiğini anlıyoruz. Öyküdeki diğer bir önemli karakter de, sorumluluğu altında başka tutuklular da bulunan Romalı yüzbaşı Yulius’tu (Elç. 27:1). 

Yola çıktıklarında yaz sonuydu. Oruç günü (Elç. 27:9) ile Ekim ayının ikinci yarısındaki Kefaret Günü kastediliyor. Kış koşulları dolayısıyla Akdeniz’de normalde Kasım ve Mart ayları arasında yolculuk yapmaktan kaçınılır. Fakat bu sefer daha baştan zorluklarla karşılaştılar ve epey bir gecikmeyle Girit adasında küçük bir koy olan Güzel Limanlar’a ulaşabildiler (Elç. 27:8).

`Elçilerin İşleri 27:9–12 ayetlerini oku. Güzel Limanlar’dayken Pavlus öyküye ne şekilde müdahale etti ve bu müdahalesi nasıl karşılandı?`

Pavlus’un uyarıları dikkate alınmadı ve kışı güvende geçirebilecekleri bir limana (Feniks) ulaşmak için batıya doğru 65 kilometre ilerlemeye karar verdiler. Maalesef havanın aniden değişmesiyle çok şiddetli bir kasırganın içinde kaldılar ve mürettebatın rüzgârın gemiyi kıyıdan uzağa, güneybatıya sürüklemesine izin vermek dışında yapabileceği bir şey kalmadı. Gemi su almaya başladığı için taşıdığı yükleri, hatta geminin bazı teçhizatlarını ümitsizce denize atarak hafifletmeye çalıştılar. Durum dramatikti. Günlerce güneş ışığından mahrum kalıp, kısa görüş mesafesi, şiddetli yağmur ve öfkeli rüzgârlarla mücadele ettikten sonra, nerede olduklarını bilmez durumda ve tükenmişlik içinde, sonunda “kurtuluş ümidini tümden yitirdiler” (Elç. 27:20).

`Elçilerin İşleri 27:21–26 ayetlerini oku. Pavlus’un öyküye ikinci müdahalesi neydi?`

Pavlus, Allah’tan aldığı yeni mesajı peygamberlik sözleriyle tayfalara bildirdi. Çaresizlik duygusuna ve umudu kaybetmeye lüzum yoktu. Tehlike ve kayıp yine olacaktı, fakat hepsi birden kurtulacaklardı.

`Pavlus gibi Rabb’in sadık ve adanmış bir hizmetkârı neden bu kadar acı çekmek zorundaydı? Onun tecrübelerinden hangi dersleri çıkarabiliriz?`