---
title:  Pavlus Sonunda Roma’da
date:   26/09/2018
---

Malta’da üç ay geçirdikten sonra, Pavlus ve yol arkadaşları sonunda yolculuklarına devam edebildiler (Elç. 28:11). Puetoli’ye vardılar (Elç. 28:13) –Napoli Koyu’ndaki modern Pozzuoli kenti– oradan da kara yoluyla Roma’ya devam ettiler (bkz. Elç. 28:11–16). 

Pavlus’un geliyor olduğu haberi hızla Roma’ya ulaşınca, bir grup imanlı onu karşılamak için güneye doğru kilometrelerce yol aldı. Daha önce Roma’ya hiç gitmemiş olmasına rağmen, elçinin şehirde çok arkadaşı vardı: çalışma arkadaşları, mühtediler, akrabalar ve onun için çok kıymetli daha pek çok kişi (Rom. 16:3–16). Bilhassa Appian Yolu’ndaki karşılama çok dokunaklı olmuş olmalı, özellikle de deniz kazası ve Pavlus’un artık bir tutsak olması göz önünde bulundurulduğunda. Can arkadaşları tarafından böylesine benzersiz bir sevgi ve ilgi gösteriyle karşılanınca, elçi Allah’a şükretti ve imparatorun karşısında yargılanmaya çok yakınken cesaret buldu.

Festus resmi tutanakta Roma yasasına göre Pavlus’un dikkate değer herhangi bir suçu bulunmadığını mutlaka yazmış olmalıydı (Elç. 25:26, 27; 26:31, 32). Bu, normal bir hapishaneye ya da bir askeri kampa gönderilmek yerine, kendisine neden özel bir konut kiralama izni verildiğini muhtemelen açıklıyor (Elç: 28:30), fakat Roma uygulaması uyarınca yirmi dört saat bir askere zincirlenmiş durumdaydı. Pavlus’un kendi masraflarını karşılıyor olması, kendi işini devam ettirebildiğine işaret ediyor (Elç. 18:3).

`Elçilerin İşleri 28:17–22 ayetlerini oku. Pavlus yerleşir yerleşmez ne yaptı?`

Pavlus havraya gidemiyorsa da, havra ona gelebilirdi. Bu nedenle, Roma’ya vardıktan kısa süre sonra, önce Yahudilere gitme alışkanlığını sürdürerek (Rom. 1:16), daha önce de yaptığı gibi, suçsuzluğunu ifade etmek ve tutuklanmasının sebebinin İsrail’in umudu dışında bir şey olmadığını açıklamak için, bölgedeki Yahudilerin ileri gelenlerini bir araya çağırdı (Elç. 23:6, 24:15, 26:6–8). Niyeti kendisini savunmaktan ziyade, İsa’nın dirilişinin nasıl İsrail’in atadan kalan umudunun yerine gelişi olduğunu gösteren müjdeyi vaaz etmesine müsaade eden bir güven ortamı oluşturmaktı. Yeruşalim’den Pavlus hakkında hiçbir bilgi almadıklarına şaşıran Yahudiler, onu dinlemeye karar verdiler.

`Elçilerin İşleri 28:22 ayetini oku. Bu, o dönemde hâlâ imanlılara yönelik sürdürülen düşmanlıkla ilgili bize ne anlatıyor? Başkaları bizim imanımız aleyhinde konuşurken bile biz nasıl sadık kalabiliriz?`