---
title:  Sanhedrin’in Huzurunda
date:   24/07/2018
---

`Elçilerin İşleri 7:1–53 ayetlerini oku. İstefanos kendisini suçlayanlara ne diyordu?`

İstefanos’a isnat edilen suçlar tutuklanmasına ve Sanhedrin tarafından yargılanmasına yol açtı. Yahudi geleneğine göre yasa ve tapınak hizmetleri dünyayı ayakta tutan üç sütundan ikisiydi, üçüncüsü de iyi işlerdi. Musa’nın törenlerinin zamanının geçtiğinin yalnızca ima edilmesi bile, Yahudilikte en kutsal kabul edilene saldırı olarak kabul edildi; bu yüzden de küfür suçlaması yapıldı (Elç. 6:11).

İstefanos’un cevabı Elçilerin İşleri kitapçığındaki en uzun konuşmadır ve sadece bu bile öneminin bir göstergesidir. İlk bakışta yalnızca İsrail tarihinin sıkıcı bir anlatımı gibi görünse de, konuşmayı Eski Ahit antlaşmasıyla ve peygamberlerin İsrail’i kökenlerine döndürmeye çalışan dini reformcular olarak ortaya çıktıklarında Eski Ahit’in yapısını kullanma biçimleriyle bağlantılı olarak anlamalıyız. Bunu yaptıklarında zaman zaman İbranice rîḇ sözcüğünü kullanıyorlardı, bu sözcük en iyi şekilde Allah’ın antlaşmaya uymadıkları için Kendi halkına dava açması fikrini ifade eden “antlaşma davası” olarak çevrilebilir.

Örneğin, Mika 6:1, 2 ayetlerinde rîḇ üç kez geçiyor. Mika bundan sonra Sina’daki antlaşmanın örmeğini takip ederek (Çık. 20–23), halka Allah’ın onların yararına gerçekleştirdiği kudretli işleri (Mika 6:3–5), antlaşmanın şartlarını ve ihlâl edildiği durumları (Mika 6:6–12) ve en son da ihlâllerin karşılığındaki lânetleri (Mika 6:13–16) hatırlatıyor.

İstefanos’un konuşmasının arka planı da muhtemelen bu. Ondan yaptıklarını açıklaması istendiğinde, suçlamaları çürütmeye ya da imanını savunmaya çalışmadı. Bunun yerine, aynı eski peygamberlerin Allah’ın rîb’ini İsrail aleyhine getirdiklerinde yaptıkları şekilde sesini yükseltti. Allah’ın İsrail’le geçmişteki ilişkisinin uzun bir değerlendirmesini yaparak, onların nankörlüğünü ve itaatsizliğini açıklamaya çalıştı.

Gerçekten de, Elçilerin İşleri 7:51–53 ayetlerine geldiğimizde İstefanos sanık olmaktan çıkıp, Allah’ın antlaşma davasını karşısındaki önderlere sunan Allah’ın peygamber avukatı gibi konuşmaya başlıyor. Ataları peygamberlerin öldürülmesinden suçlu idiyseler, onlar daha da suçluydu. “Atalarımız”dan (Elç. 7:11, 19, 38, 44, 45), “atalarınız”a (Elç. 7:51) geçiş çok önemli: İstefanos burada halkıyla olan birliğine son verip, açıkça İsa’nın tarafında yer alıyor. Bunun çok büyük bir bedeli olacaktı; fakat sözleri ne korku ne de pişmanlık belirtisi göstermiyor.

`En son ne zaman sağlam ve tavizsiz bir şekilde İsa’nın tarafında olman gerekti? Bunu gerçekleştirdin mi, yoksa lafı ağzında geveleyip durdun mu? Eğer ikincisiyse, neyin değişmesi gerekiyor?`