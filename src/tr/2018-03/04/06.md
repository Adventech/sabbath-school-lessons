---
title:  Müjdenin Yayılması
date:   26/07/2018
---

İstefanos’un susturulması Yeruşalim’de imanlılara karşı büyük bir zulmün kıvılcımını ateşledi, olaylar şüphesiz aynı düşmanlar tarafından körükleniyordu. Grubun lideri, kiliseye çok büyük zararlar veren Saul’du (Elç. 8:3, 26:10). Fakat zulüm yararlı bir sonuca yol açtı.

Gerçekten de, Yahudiye’ye ve Samiriye’ye dağılan imanlılar müjdeyi vaaz etmeye başladılar. Bu bölgelerde tanıklık etme emri (Elç. 1:8) işte o zaman gerçekleştirilmiş oldu.

`Elçilerin İşleri 8:4–25 ayetlerini oku. Bu öyküde hangi dersler açıklanıyor?`

Samiriyeliler, dini yönden bakıldığında bile, yarı İsrailliydiler. Tektanrıcıydılar, Musa’nın beş kitabını (Tevrat) kabul ediyor, sünnet oluyor ve Mesih’i bekliyorlardı. Yahudilere göre ise Samiriyelilerin dini yozlaşmıştı, yani Samiriyelilerin İsrail’in antlaşma lütuflarından herhangi birinde payı yoktu.

Samiriyelilerin beklenmedik ihtidası Yeruşalim’deki kiliseyi çok şaşırttı ve elçiler Petrus ile Yuhanna’yı durumu incelemeleri için oraya gönderdiler. Allah’ın Petrus ve Yuhanna gelene kadar Ruh’u onlardan esirgemiş olması (Elç. 8:14–17) muhtemelen Samiriyelilerin iman topluluğunun tam üyeleri olarak kabul edilmelerine elçileri ikna etmek içindi (bkz. Elç. 11:1–8).

Fakat bununla kalmadı. Elçilerin İşleri 8:26–39 ayetlerinde Filipus ile bir Kutsal Kitap çalışmasından sonra vaftiz olmayı talep eden Etiyopyalı hadımın öyküsü var. “Filipus’la hadım birlikte suya girdiler ve Filipus hadımı vaftiz etti” (Elç. 8:38).

Önce Samiriyeliler, sonra da tapınmak için Yeruşalim’e gelmiş ve şimdi evine dönüş yolundaki bir yabancı olan Etiyopyalı. Müjde, öngörüldüğü gibi İsrail’in sınırlarını aşıyor ve dünyaya ulaşıyordu. Fakat tüm bunlar daha başlangıçtı, zira bu Yahudi imanlılar çok yakında bilinen dünyanın dört bucağına gidecek ve ölümüyle insanların günahlarının cezasını ödemiş olan ve her yerde, herkese kurtuluş umudunu sunan İsa’nın güzel haberini duyuracaklardı.

`Petrus Simun’a “Senin kin dolu, kötülüğe tutsak biri olduğunu görüyorum” (Elç. 8:23) dedi. Onun ve benzer durumda olabilecek herkesin sorununun çözümü neydi?`