---
title:  İsa Göksel Sarayda
date:   25/07/2018
---

Peygamber (İbranice, nāḇî) kelimesinin tanımı Allah adına konuşan kişi olduğuna göre, Allah’ın rîb’ini İsrail aleyhine getirdiği andan itibaren İstefanos da bir peygamber olmuştu. Ne var ki, peygamberlik hizmeti epey kısa sürdü.

`Elçilerin İşleri 7:55 ve 56 ayetlerini oku. İstefanos’un görümünün anlamı neydi?`

“İstefanos bu noktaya geldiğinde, halk arasında kargaşa çıktı. Mesih’in peygamberlik sözleriyle bağlantısını kurduğunda ve tapınaktan böylece bahsettiğinde, dehşete düşmüş gibi yapan rahip giysisini yırttı. İstefanos için bu hareket, sesinin çok geçmeden sonsuza dek susturulacağını gösteren bir işaretti. Sözlerinin karşılaştığı direnci gördü ve son tanıklığını vermekte olduğunu anladı. Vaazının ortasında olmasına rağmen, ani bir şekilde bağlayarak bitirdi.”—Ellen G. White, Elçilerin İşleri, s. 91.

İstefanos Yahudi önderlerin karşında durup Allah’ın davasını onlara bildirdiği sırada, İsa’nın göksel sarayda yani göksel tapınakta Baba’nın yanında oturması, yeryüzündeki yargılamanın yalnızca gökte gerçekleşecek gerçek yargılamanın bir göstergesi olduğuna işaret ediyor. Allah İsrail’deki sahte öğretmenleri ve önderleri yargılayacaktı.

Bu, Elçilerin İşleri kitapçığının önceki konuşmalarında sıkça karşılaştığımız tövbe çağrısına (2:38, 3:19, 5:31) bu konuşmada neden yer verilmediğini açıklıyor. İsrail teokrasisinin sonu geliyordu, yani dünyanın kurtuluşu İbrahim’e söz verildiği gibi İsrail ulusu aracılığıyla değil (Yar. 12:3, 18:18, 22:18), Yahudi ya da diğer uluslardan olan ve şimdi tüm dünyaya tanıklık etmeleri için Yeruşalim’den ayrılmaları istenen İsa’nın izleyicileri aracılığıyla gerçekleşecekti (Elç. 1:8).

`Elçilerin İşleri 7:57–8:1, 2 ayetlerini oku. Luka İstefanos’un ölümünü nasıl anlatıyor?`

Kutsala küfretmenin cezası taşlanarak öldürülmekti (Lev. 24:14), fakat İstefanos’un ölüm cezasına mı çarptırıldığı, yoksa bir fanatikler güruhu tarafından linç mi edildiği belli değil. Her durumda, o inancı uğruna öldürüldüğü kaydedilen ilk İsa izleyicisiydi. Şahitlerin giysilerini Saul’un ayaklarının dibine bırakması İstefanos’un düşmanlarının önderinin o olduğunu gösteriyor; dolayısıyla İstefanos kendisini infaz edenler için dua ettiğinde, Saul için de dua etmiş oldu. Sadece üstün bir kişiliğe ve sarsılmaz bir imana sahip bir kişi böyle bir şey yapabilirdi, bu yaptığı imanının ve yaşamındaki Mesih gerçeğinin güçlü bir tezahürüydü.