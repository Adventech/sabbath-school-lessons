---
title:  Yeruşalim’den Gelen Mektup
date:   23/08/2018
---

`Elçilerin İşleri 15:22–29 ayetlerini oku. Yeruşalim’deki kilisenin kurulun kararıyla ilgili olarak aldığı ek tedbirler nelerdi?`

İlk tedbir, diğer uluslardan olan imanlılara alınan kararla ilgili bilgi vermek için bir mektup yazılmasıydı. Elçiler ve Yeruşalim’in ihtiyarları adına yazılan mektup, Yeruşalim’deki kilisenin (muhakkak elçiler önderlik ettiği için) diğer Hristiyan topluluklar üzerindeki üstünlüğünü yansıtan resmi bir belgeydi. Kurulun toplanmış olabileceği en muhtemel tarih olan MS 49 yılında yazılan mektup, Hristiyanlığın elimizdeki en eski belgelerinden biri olma özelliğini taşıyor.

Yeruşalim’deki kilise ayrıca Antakya yolunda Pavlus ve Barnaba’ya eşlik etmeleri için Yahuda Barsaba ve Silas’ı iki temsilci olarak tayin etmeye karar verdi; görevleri mektubu taşımak ve içeriğini onaylamaktı. 

`Elçilerin İşleri 15:30–33 ayetlerini oku. Antakya’daki kilise mektubu nasıl karşıladı?`

Mektup okunduğunda, yüreklendirici içeriği sayesinde kilise büyük sevinçle doldu: diğer uluslardan olan mühtedilerden sünnet olmaları istenmeyecekti. Ayrıca mektuptaki taleplere (dört maddeden oluşan elçisel karara) karşı çıkmadılar. İlk kilisedeki ilk ciddi bölünme de böylece, en azından kağıt üzerinde, uzlaştırılmış oldu. 

Kurulun sonunda Pavlus’un müjdesi Yeruşalim’deki kilise önderleri tarafından tamamen tanınmıştı, güven ve kabulün bir işareti olarak Pavlus’a ve Barnaba’ya sağ ellerini uzattılar (Gal. 2:9). Buna rağmen, Yahudi yasasına göre yaşamaya devam eden Yahudi Hristiyanlara göre, esas olarak törensel anlamda halen kirli kalan diğer uluslardan olanlarla sofra kardeşliği etmek hâlâ sorunlu bir konuydu.

Bu mesele, örneğin Galatyalılar 2:11–14 ayetlerinde geçen, Petrus’un da dahil olduğu olayda ortaya konmuştu. Ellen G. White “Öğrencilerin dahi tümü kurulun kararını gönüllü olarak kabul etmeye hazır değildi” diyor—Elçilerin İşleri, s. 179.

`Kendine karşı dürüst ol: diğer ırklardan, kültürlerden, hatta sosyal sınıflardan kişilerle paydaşlık içinde olmak senin için ne kadar zor? Kesinlikle müjde karşıtı olan bu tavırdan nasıl kurtulabilirsin?`