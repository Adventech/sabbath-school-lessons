---
title:  Sünnet
date:   20/08/2018
---

Bu çatışmadaki en önemli meselelerden biri sünnetti. Sünnet insani bir kurum değildi (Mat. 15:2, 9 ile karşılaştır). Aksine, Allah’ın İbrahim’in soyundan gelenlerle Kendi seçilmiş halkı olarak yaptığı antlaşmanın bir işareti olarak, bizzat Allah tarafından emredilmişti (Yar. 17:9–14).

`Mısır’dan Çıkış 12:43–49 ayetlerini oku. Doğuştan İsrailli olanların yanı sıra, başka kimlerin sünnet olmaları gerekiyordu?`

Antlaşmanın bereketleri doğuştan İsraillilerle sınırlanmış değildi, bunu tecrübe etmek isteyen her köle ya da yabancı ziyaretçi, sünnet olmak şartıyla bunların kapsamına alınıyordu. Yabancı, sünnet olduktan sonra Allah’ın karşısında doğuştan İsrailli ile aynı statüye sahip olacaktı: “Memlekette doğan adam gibi olacaktır” (Çık. 12:48 KM).

Dolayısıyla, sünnet (erkekler için) Allah’ın antlaşma halkının tam üyesi olmak için olmazsa olmazdı. İsa İsrail’in Mesih’i olduğu için de, diğer uluslardan hiç kimsenin öncelikle Yahudi olmadan O’nun kurtuluşundan yararlanamayacağı konusunda Yahudileşenlerin ısrarcı olmaları doğal görünüyordu.

`Romalılar 3:30, 1. Korintliler 7:18, Galatyalılar 3:28, 5:6 ayetlerini oku. Pavlus’un sünnete yaklaşımı nasıldı?`

Bu kişiler diğer uluslardan olan hiç kimsenin öncelikle Yahudiliğe girmeden kurtulamayacağını söyleyerek, iki ayrı kavramı birbirine karıştırıyorlardı: antlaşma ve kurtuluş. Allah’ın antlaşma halkının bir üyesi olmak kurtuluşu güvence altına almıyordu (Yer. 4:4, 9:25). Ayrıca, İbrahim’in bizzat kendisi iman yoluyla kurtulmuştu (aklanmıştı), bu daha önce gerçekleşmişti ve bunun sebebi sünnet olmuş olması değildi (Rom. 4:9–13). Kurtuluş başından beri iman yoluylaydı, antlaşma ise Allah’ın Kendisinin ve kurtarma planının tüm dünya tarafından bilinmesi için sağladığı bir lütuftu. Bu amaç için de İsrail seçilmişti (Yar. 12:1–3).

Sorun, bu imanlıların antlaşma ve kurtuluş kavramlarını birbirine çok yakın ilişkilendirmelerinden dolayı, sünneti özünde erdemli bir şey olarak görmeye başlamalarıydı. Fakat insani işlerin işlediği yerde Allah’ın kurtarıcı lütfu işlemez. Yani, diğer uluslardan olan imanlılara sünneti kurtuluş yolu olarak dayatmak, müjdenin gerçeğini çarpıtmak (Gal. 1:7, 2:3–5), Allah’ın lütfunu geçersiz saymak (Gal. 2:21) ve İsa’yı yararsız kılmak (Gal. 5:2) anlamına geliyordu. Dahası, bu kurtuluşun evrensel niteliğini inkâr etmekti (Kol. 3:11, Tit. 2:11). Pavlus’un bu düşünce tarzıyla aynı fikirde olması mümkün değildi.

`Kurtuluşun sadece doğru kilisenin üyesi olarak geleceğine inanmanın tehlikesi nedir?`