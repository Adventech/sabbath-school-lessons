---
title:  Ek Çalışma
date:   24/08/2018
---

“Yahudi mühtediler çoğunlukla Allah’ın takdiriyle yolun açıldığı hızla ilerlemeye istekli değillerdi. Elçilerin Uluslar arasındaki çalışmasının sonuçlarından anlaşıldığı kadarıyla, bunlardan gelecek olan mühtedilerin sayısı Yahudi mühtedileri kat kat geçecekti. Yahudiler, yasalarının zorunlu kıldığı kısıtlamaların ve törenlerin Uluslar üzerine kilise birlikteliğinin bir koşulu olarak konulmaması halinde, Yahudileri şimdiye dek diğer tüm halklardan ayrı kılmış olan ulusal niteliklerinin müjde mesajını almış olanlar arasından sonunda kaybolacağından korkuyorlardı.”—Ellen G. White, Elçilerin İşleri, s. 172.

“Tapınak her zaman gözlerinin önünde olarak yaşayan Yahudi Hristiyanlar, doğal olarak zihinlerinin Yahudilerin ulusal ayrıcalıklarına meyletmesine izin veriyorlardı. Hristiyan kilisesinin Yahudiliğin törenlerinden ve geleneklerinden uzaklaştığını gördüklerinde ve Yahudi adetlerinin içerdiği hususi kutsallığın yeni imanın ışığında çok geçmeden ortadan kaybolacağını anladıklarında, pek çok kişi bu değişime büyük ölçüde neden olan Pavlus’a içerledi. Öğrencilerin dahi tümü kurulun kararını gönüllü olarak kabul etmeye hazır değildi. Bazıları törensel yasaya gayretle bağlıydılar ve bu nedenle Pavlus’tan hoşlanmıyorlardı, zira onun Yahudi yasasının zorunluluklarına ilişkin ilkelerinin gevşek olduğunu düşünüyorlardı.”—Sayfa 179.

**Tartışma Soruları**

`1.	Derste Pazartesi gününün son sorusuna dönün. “Doğru” kiliseye mensup olmanın kurtuluşu güvence altına almadığı gerçeğini nasıl anlarız? Örneğin, eski İsrail muhakkak “doğru kilise”ydi, fakat bu, İsrail’e mensup olan herkesin kurtulduğu anlamına gelmiyor. Gerçek kilisede olmak kurtuluşu güvence altına almıyorsa, o halde onun bir parçası olmanın ne yararı var?`

`2.	Diğer uluslardan olan sünnetsiz kişileri iman topluluğuna kabul etme konusu, ilk kilisenin karşı karşıya kaldığı ilk önemli idarî sorunlardan biriydi. Bugün kilisemizdeki benzer sorunlar ne olabilir ve Elçilerin İşleri 15. bölümdeki örnek bu tür sorunlarla nasıl başa çıkacağımıza dair bize ne öğretiyor?`

`3.	Derste bir kısmınız, diğer uluslardan olanların, kendilerince (haklı olarak) İsrail’e verilen antlaşma vaatlerinin bir uzantısı olarak gördükleri kiliseye katılmadan önce, Yahudiliğe dönmeleri gerektiğinde ısrarcı olan Yahudilerin görüşünü savunsun. Savları neler ve ne cevap verebilirsin? Bu tür bir tartışma, bugün bizim için çok kolay ve net olan bazı konuların farklı bir zamanda neden çok büyük zorluklara yol açabileceğine dair bize ne gösteriyor?`