---
title:  Tartışma Konusu
date:   19/08/2018
---

Antakya’daki kilise ilk günden beri, görünürde birbirleriyle barış ve dostluk içinde yaşayan (Helenistik) Yahudilerle diğer uluslardan olan sünnetsizlerden oluşuyordu (Elç. 11:19–21, Gal. 2:11–13). Fakat bu dostluk, Yeruşalim’den bir grup imanlının gelişiyle paramparça oldu.

`Elçilerin İşleri 15:1–5 ayetlerini oku. Kilisenin karşı karşıya kaldığı sorun neydi?`

Geleneksel olarak Yahudileşenler adı verilen, Yahudiyeli bu kişiler muhtemelen 5. ayette imanlı Ferisiler olarak tanımlananlarla aynı kişilerdi. Kilisede Ferisilerin olması bizi şaşırtmamalı, zira Pavlus da ihtidasından önce Ferisi’ydi (Flp. 3:5). Bu grup Antakya’ya kendi inisiyatifiyle gitmişe benziyor (Elç. 15:24), fakat bir süre sonra yine Antakya’da gerçekleşen başka bir vaka, elçiler de dahil olmak üzere çoğu Yahudi’nin diğer uluslardan olan sünnetsiz kişilerin kilisedeki varlığından rahatsız olduğunu gösteriyor (Gal. 2:11–13).

Pavlus Galatyalılara yazdığı mektupta Yahudileşenler hakkında iyi konuşmuyor, onları gerçek amaçları müjdenin ruhsal özgürlüğünü baltalayarak diğer uluslardan olan mühtedileri yasacılığa köle etmek olan akıl karıştıranlar (Gal. 1:7, 5:10) ve “sahte kardeşler” (Gal. 2:4) olarak tanımlıyor.

Savları oldukça basitti: diğer uluslardan olanlar sünnet olup tüm diğer Yahudi törensel yasalarına uymadıkları sürece kurtulamazlardı. Kurtuluş (onların inancına göre) sadece Allah’ın antlaşma topluluğu içinde bulunabilirdi ve Eski Ahit’e göre Allah’ın seçilmiş halkına dahil olmanın sünnet dışında başka bir yolu yoktu (Yar. 17:9–14, Çık. 12:48). Kısacası, diğer uluslardan olanlar ancak önce Yahudiliğe dönmeleri halinde kurtulabilirlerdi.

Pavlus ile Barnaba’nın, müjdenin öz doğasına aykırı olan bu gereklilikleri kabul etmeleri tabii ki mümkün değildi. Ne var ki, Yahudiyeli ziyaretçilerin saldırgan yaklaşımı hararetli bir tartışmaya yol açtı; Elçilerin İşleri 15:2 ayetindeki statis sözcüğü “çatışma” ya da “anlaşmazlık” anlamını taşır. Fakat mesele sadece yerel seviyede ele alınamayacak kadar önemliydi. Kilisenin birliği tehlike altındaydı. Bu durumda, Antakya topluluğunun üyeleri bir çözüm bulmak için Yeruşalim’e aralarında Pavlus ile Barnaba’nın da olduğu temsilciler gönderme kararı aldı.

`Kendini Yahudileşenlerin yerine koy. İleri sürdüğün görüşü hangi savlarla destekleyebilirdin?`