---
title:  Elçisel Karar
date:   22/08/2018
---

`Elçilerin İşleri 15:28 ve 29 ayetlerini oku. Kurulun diğer uluslardan olan mühtedilere şart koşmayı kararlaştırdığı dört yasak neydi?`

Kurulun toplanmasına sebep olan temel mesele tatmin edici bir şekilde çözüme ulaştırılmıştı. Kurtuluş lütufla olduğu için, diğer uluslardan olan imanlılar kiliseye katıldıklarında sünnetten muaf tutulacaklardı. Fakat şu dört şeyden uzak durmalıydılar: (1) pagan törenlerinde putlara kurban sunulan ve daha sonra bir tapınak ziyafetinde sofraya konulan ya da pazarda satılan hayvanın eti; (2) kan yemek; (3) boğulmuş hayvanların eti, yani kanı akıtılmayan et; (4) her türden cinsel ahlâksızlık.

Bugün çoğu Hristiyan, beslenme kısıtlamalarını (1–3 numaralı yasaklar) geçici tavsiyeler olarak görüyor. Çünkü bu şeyler Yahudilere bilhassa iğrenç geliyordu, onlara göre yasakların tek amacı Yahudi imanlılar ile diğer uluslardan olan imanlılar arasındaki açığı kapatmaktı, o kadar. Listede bulunmayan Levililer kitapçığındaki yiyeceklere ilişkin yasalar (Lev. 11) ve Sebt emri (Çık. 20:8–11) de dahil olmak üzere, tüm diğer Eski Ahit yasalarının artık Hristiyanlar için bağlayıcılığının kalmadığı da sıklıkla iddia ediliyor.

Oysa elçisel karar ne geçiciydi, ne de Eski Ahit’e ilişkin diğer her şeyi dışlayan yeni bir Hristiyan etiği yasasıydı. Aslında, elçiler ve kilisenin ihtiyarları, Kutsal Ruh’un yönlendirmesi altında (Elç. 15:28) Levililer 17–18 bölümlerindeki düzenlemeleri İsrail’in yabancı sakinlerine ilişkin yinelediler. 

Levililer kitapçığının bağlamında, bu yasaklar putperestlikten vazgeçme anlamını taşıyordu. İsrail’de yaşamak isteyen her yabancı alıştığı bu putperest uygulamaları terk etmek zorundaydı (Lev. 18:30). Aynı şekilde, diğer uluslardan olan ve kiliseye katılmak isteyen her imanlının da kararlılıkla putperestliğe karşı durması isteniyordu. 

Fakat bu sadece ilk adımdı. Kiliseye katıldığında, Sebt günü (Yar. 2:1–3) ve temiz ile kirli yiyecekler arasındaki farkı gözetmek (Yar 7:2) gibi evrensel, Musa öncesi ve özünde törensel olmayan emirlere uyarak Allah’ın isteğini yerine getirmesi doğal olarak beklenirdi.

Kararın geçici olmadığı, örneğin ilk ve son yasakların Vahiy 2:14 ve 20 ayetlerinde tekrarlanmasından ve diğer yasakların da dolaylı olarak bu ayetlerden çıkartılabilecek olmasından ötürü, açık bir şekilde ortadadır. Hatta tarihsel kanıtlar kurul kararının Yeni Ahit döneminden çok sonra bile Hristiyanlar tarafından hâlâ hüküm kaynağı olarak kabul edildiğini göstermektedir.

`Tartışmalar ortaya çıktığında, karşılıklı oturup birbirimizi dinlemeyi, saygı ve alçakgönüllülük ruhuyla sorunlarımızı ele almayı nasıl öğrenebiliriz?`