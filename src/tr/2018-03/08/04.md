---
title:  Çekişme
date:   21/08/2018
---

`Elçilerin İşleri 15:7–11 ayetlerini oku. Petrus’un Yeruşalim’deki tartışmaya katkısı neydi?`

Luka tabii ki toplantının tüm tutanaklarını aktarmıyor. Örneğin, Yahudileşenlerin destekleyici savlarını (Elç. 15:5), ayrıca Pavlus ile Barnaba’nın cevaplarını (Elç. 15:12) bilmek ilginç olurdu. Elimizde sadece Petrus ve Yakup’un konuşmalarının olması, bu kişilerin elçiler arasındaki önemini gösteriyor. 

Petrus konuşmasında elçilere ve ihtiyarlara hitap ederek, onlara yıllar önce Kornelius ile yaşadığı tecrübeyi hatırlattı. Kullandığı savlar esasen daha önce Yeruşalim’de kardeşlerin önünde yaptığı konuşmada kullandıklarıyla aynıydı (Elç. 11:4–17). Allah Kornelius’un ihtidasını, Pentekost günü elçilere verdiği Ruh armağanını aynı şekilde (diğer uluslardan olan sünnetsiz biri olmasına rağmen) ona ve ev halkına vererek, bizzat onayladığını göstermişti.

Allah, ilahî takdiriyle, Yahudiyeli imanlıları diğer uluslardan olanlarla Yahudiler arasında kurtuluşa dair hiç bir ayrım yapmadığına ikna etmek için bizzat Petrus’u kullanmıştı. Eski Ahit’in kural ve düzenlemelerinin arındırıcı yararlarından mahrum kalsalar da, diğer uluslardan olan imanlılar artık kirli kabul edilemezlerdi, zira bizzat Allah onların kalplerini temizlemişti. Petrus’un son sözü, normalde Pavlus’tan duymaya alışık olduğumuz sözlerle önemli ölçüde benzerlik gösteriyor: “Bizler, Rab İsa’nın lütfuyla kurtulduğumuza inanıyoruz; onlar da öyle” (Elç. 15:11).

`Elçilerin İşleri 15:13–21 ayetlerini oku. Yakup’un diğer uluslardan olanlara ilişkin sorun için öne sürdüğü çözüm neydi?`

Yakup’un konuşması onun yetkili bir konumda olduğunu gösteriyor ( Elç. 12:17; 21:18; Gal. 2:9, 12 ayetleriyle karşılaştır). Amos’un peygamberlik sözünde Davut’un hanedanının geri gelmesi anlamına gelen Davut’un çardağının yeniden kurulmasından (Amos 9:11, 12) ne anladığından bağımsız olarak, Yakup’un asıl amacı, Allah’ın diğer uluslardan olanların katılımını çoktan sağlamış olduğunu, yani bir anlamda “Allah’ın halkını” yeniden yapılandırdığını ve dolayısıyla onların İsrail’in bünyesine dahil edilebileceğini göstermekti.

Bu yüzden onun kararı, diğer uluslardan olan mühtedilere, İsrail’de yaşamak isteyen tüm yabancılardan normal olarak talep edilen koşullar dışında bir dayatmada bulunulmaması gerektiği yönündeydi.