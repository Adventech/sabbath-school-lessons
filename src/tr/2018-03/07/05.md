---
title:  Konya
date:   15/08/2018
---

Antakya’daki Yahudi önderlerin kışkırtmasıyla, yerel yöneticiler Pavlus ve Barnaba’ya karşı bir kalabalık ayaklandırıp onları şehir dışına kaçmak zorunda bıraktılar (Elç. 13:50). Fakat öğrenciler sevinç ve Kutsal Ruh’la doluydu (Elç. 13:52). Müjdeciler bundan sonra Konya’ya doğru yola koyuldular.

`Elçilerin İşleri 14:1–7 ayetlerini oku. Pavlus ile Barnaba’nın Konya’daki faaliyetlerinin sonucu ne oldu?`

Pavlus ile Barnaba diğer uluslardan olanlara yönelmeden önce ilk olarak Yahudilere hitap etme alışkanlıklarını Konya’da da devam ettirdiler. Pavlus’un Antakya’daki vaazı (Elç. 13:16–41) hizmetlerinde Yahudilere verilen önceliğin arkasındaki temel sebebi ortaya koyuyor: tüm ihtiva ettiği şeylerle birlikte İsrail’in seçilmesi (Rom. 3:2; 9:4, 5) ve Allah’ın Davut’un soyundan bir Kurtarıcı vaadini yerine getirmesi. Birçok Yahudi’nin müjdeyi reddetmesine rağmen, Pavlus Yahudilerin ciddi sayıda ihtidasına dair umutlarını hiç kaybetmedi.

Romalılar 9–11 bölümlerinde Pavlus “İsrail soyundan gelenlerin hepsi[nin] İsrailli sayılma[yacağını]” (Rom. 9:6) ve Yahudilerin bir kısmının inanmalarının dahi yalnızca Allah’ın merhameti sayesinde olduğunu açıkça ortaya koyuyor. Allah Kendi halkını reddetmemiştir, fakat “şimdiki dönemde de Tanrı’nın lütfuyla seçilmiş küçük bir topluluk vardır” (Rom. 11:5). Pavlus bir gün Yahudilerin daha büyük bir kısmının İsa’ya iman edeceğine inanmasına rağmen, müjdeyi diğer uluslardan olanlara duyurmayı sürdürdü.

“Pavlus’un Romalılar 9–11 bölümlerindeki savı, Elçilerin İşleri anlatısında bahsedilen yürüttüğü müjdeleme stratejisine ek bir açıklama getiriyor ve her nesilden Hristiyanı iman etmeyen Yahudilere tanıklıkta bulunmanın teolojik önemiyle yüzleştiriyor.”—David G. Peterson, The Acts of the Apostles [Elçilerin İşleri] (Grand Rapids: Eerdmans, 2009), s. 401.

Durum Antakya’dakinden çok da farklı değildi. Hem Yahudilerin hem de diğer uluslardan olanların Pavlus’un vaazına ilk tepkisi bir hayli olumluydu, fakat yine, iman etmeyen Yahudiler, muhtemelen yerel Yahudi topluluğunun önderleri, diğer uluslardan olanları kışkırtıp zihinlerini müjdecilere karşı zehirleyerek halk arasında bölünmeye yol açtılar. Düşmanları Pavlus ile Barnaba’ya saldırıp onları linç etmeyi tasarlarken, müjdeciler şehirden ayrılıp bir sonrakine doğru yol almaya karar verdiler.

`Yahudi halkının müjdeyi sadece duyması değil, onun İsa’nın adını taşıyanlar arasında yaşandığına tanık olması gerekiyor. Yahudi tanıdıkların varsa, onlara nasıl bir tanıklık sunuyorsun?`