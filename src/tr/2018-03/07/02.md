---
title:  Salamis ve Baf
date:   12/08/2018
---

Elçilerin İşleri 13. bölümde Luka, iki bölümü (Elç. 13, 14) tümüyle kapsayan Pavlus’un ilk müjdeleme yolculuğunu sunmak için gözlerimizi yeniden Antakya’ya çeviriyor. Buradan kitapçığın sonuna kadar, odağımız artık Pavlus ve onun diğer uluslardan olanlara yönelik müjdeleme çalışmaları üzerindedir.

Bu, Elçilerin İşleri kitapçığındaki maksatlı ve bir kilise tarafından dikkatle planlanmış ilk müjdeleme çalışması; fakat Luka buradaki çabanın imanlıların kendi girişimi olmadığını, Allah’tan kaynaklandığını altını çizerek belirtiyor. Mesele şu: Allah ancak kendimizi O’nun bizi kullanabileceği bir konuma kendi irademizle yerleştirdiğimizde çalışabilir.

`Elçilerin İşleri 13:1–12 ayetlerini oku. Luka, Barnaba ile Pavlus’un Kıbrıs’taki faaliyetleriyle ilgili hangi temel noktaları vurgulamak istiyor?`

Şefaat duası ve oruç ile geçen bir süreden sonra sıra müjdecilerin yola çıkmasına geldi; bu bağlamda, el koyma aslında bir takdis eylemi, ya da mevcut görev için Allah’ın lütfuna emanet edilmeydi (Elç. 14:26).

Kıbrıs adası Akdeniz’in kuzeydoğu köşesindedir ve Antakya’dan çok uzakta değildir. İşe başlamak için uygun bir yerdi, zira hem Barnaba Kıbrıslıydı hem de müjde adaya çoktan ulaşmıştı. Buna rağmen tabii ki yapılacak daha çok iş vardı.

Kıbrıs’a vardıklarında Barnaba ve Pavlus –ve onlarla birlikte olan Barnaba’nın kuzeni Yuhanna Markos (Elç. 15:39, Kol. 4:10)– Salamis’in havralarında vaaz etmeye başladılar. Bu Pavlus’un normal uygulamasıydı: diğer uluslardan olanlara yönelmeden önce ilkin havralarda vaaz etmek. İsa İsrail’in Mesih’i olduğuna göre, müjdeyi önce Yahudilerle paylaşmaktan daha doğal bir şey yoktu.

Salamis’ten sonra başkent Baf’a varıncaya kadar, yol boyunca (tahmin edebileceğimiz üzere) vaaz ederek batıya doğru ilerlediler. Anlatı bundan sonra iki kişi etrafında dönmeye başlıyor: Yahudi bir büyücü olan ve Elimas adıyla da tanınan Baryeşu ile, Romalı bölge valisi Sergius Pavlus. Öykü müjdenin nasıl da birbirine zıt tepkilerle karşılaştığına güzel bir örnek oluşturuyor: bir yanda açık düşmanlık; diğer yandaysa diğer uluslardan olan çok saygın kişilerce içten bir kabulleniş. Elçilerin İşleri 13:12 ayetinde kullanılan dil açıkça dönüşümü ima ediyor.

`Bu öyküde nasıl olup da bir Yahudi gerçeğe direnirken, diğer uluslardan olan birinin onu kabullendiğini düşün. Bu, “mevcut gerçekle” diğer Hristiyan mezheplerinden olanlara ulaşmanın, hiç imanı olmayanlara ulaşmaktan bazen neden daha zor olduğunu anlamamıza nasıl yardımcı olabilir?`