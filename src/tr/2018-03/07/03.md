---
title:  'Pisidya Sınırındaki Antakya: 1. Bölüm'
date:   13/08/2018
---

Pavlus ve yoldaşları Kıbrıs’tan denize açılarak, bugün Türkiye’nin güney sahillerinde bulunan Pamfilya bölgesinin Perge Kenti’ne doğru yola çıktılar. Pisidya sınırındaki Antakya’ya doğru yollarına devam etmeden önce, Luka iki çok önemli değişiklikten bahsediyor: birincisi, Pavlus önde gelen karakter oluyor (buraya kadar öncelikle bahsedilen hep Barnaba’ydı), ikincisi, Luka Pavlus’un Yahudi ismini (“Saul”) kullanmayı bırakıp ondan sadece “Pavlus” olarak bahsetmeye başlıyor (Elç. 13:9). Bunun muhtemel sebebi o andan itibaren Pavlus’un kendisini çoğunlukla Greko-Romen bir ortamda bulacak olmasıydı.

Elçilerin İşleri 13:13 ayetinde Yuhanna Markos’un Yeruşalim’e döndüğü belirtiliyor. Yuhanna Markos’un neden onları terk ettiğine dair bilgiyi metinde bulamıyoruz. Ellen G. White, önlerindeki zorluklar yüzünden korkuya kapılan ve umudu kırılan “Markos’un gözü korktu[ğunu], tüm cesaretini kaybederek ilerlemeyi reddetti[ğini] ve Yeruşalim’e döndü[ğünü]” yazıyor—Elçilerin İşleri, s. 154. Allah hiçbir zaman kolay olacağına dair söz vermedi. Akrsine, Pavlus en başından beri İsa için hizmetinin çok acılar barındıracağını biliyordu (Elç. 9:16), fakat tümüyle Allah’ın kudretine güvenmeyi öğrenmişti, gücünün sırrı da tam olarak burada yatıyordu (2Ko. 4:7–10).

`Elçilerin İşleri 13:38 ayetini oku. Pavlus’un Antakya havrasındaki mesajının özü neydi?`

Elçilerin İşleri 13:16–41 ayetleri Pavlus’un Yeni Ahit’te kaydedilmiş ilk vaazını içerir. Tabii ki bu Pavlus’un verdiği ilk vaaz değildi, burada yazılanların onun söylediklerinin sadece kısa bir özeti olduğuna da şüphe yok. 

Vaaz üç ana bölümden oluşuyor. Allah’ın İsrail’i seçmesi ve Davut’un krallığı hakkındaki ortak inançlarla başlıyor (Elç. 13:17–23); bu kısım kendisini dinleyen Yahudilerle bir temas noktası oluşturma amacı taşıyordu. Bundan sonra, İsrail’e kurtuluş getirecek olan Davut’un soyundan gelen kişiye ilişkin Allah’ın vaatlerinin yerine gelişi olarak İsa’yı tanıtıyor (Elç. 13:24–37). Sonuç bölümü ise İsa aracılığıyla sunulan kurtuluşu reddedenlere bir uyarı niteliğinde (Elç. 13:38–41).

Vaazın zirvesi, Pavlus’un aklanmayla ilgili mesajının özünü içeren 38. ve 39. ayetler. Bağışlanma ve aklanma Musa’nın yasası aracılığıyla değil, sadece İsa aracılığıyla mümkün. Bu bölüm yasanın yürürlükten kaldırıldığını söylemiyor. Sadece Yahudilerin ondan bekledikleri şeyi, yani aklanmayı gerçekleştiremediğini vurguluyor (Rom. 10:1–4). Bu ayrıcalık yalnızca İsa Mesih’e aittir (Gal. 2:16).

`Kurtuluşun sadece İsa aracılığıyla olması ne demektir? Allah’ın ahlâki yasasını yerine getirme gerekliliğini, yasanın aklama yetisine sahip olmaması gerçeğiyle nasıl bağdaştırıyorsun?`