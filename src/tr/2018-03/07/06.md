---
title:  Listra ve Derbe
date:   16/08/2018
---

Pavlus ile Barnaba’nın ziyaret ettiği bir sonraki yer, Listra adında, Konya’nın yaklaşık otuz kilometre güneybatısında yer alan gözlerden uzak bir köydü. Orada bir miktar zaman geçirmiş olmalarına rağmen (Elç. 14:6, 7, 15), Luka yalnızca bir öykü ve bunun gelişmelerini aktarıyor: doğuştan kötürüm olan ve muhtemelen dilencilik yapan bir adamın iyileştirilmesi.

`Elçilerin İşleri 14:5–19 ayetlerini oku. Pavlus’a verdikleri tepki insanların cehalete ne kadar batmış oldukları hakkında neyi ortaya çıkarıyor?`

İnsanlar mucizeden o kadar etkilenmişlerdi ki, Pavlus ve Barnaba’yı tanrılar sandılar: Barnaba’yı Grek panteonunun baş tanrısı Zeus, Pavlus’u da Zeus’un yardımcısı ve sözcüsü Herrmes olarak gördüler. Hatta insanlar onlara kurban sunmak istediler. 

Daha önce Latin şair Ovidius (MÖ 43–MS 17/18) yine bu iki tanrının insan suretine bürünerek aynı bölgede (“Frigya’nın tepeleri”) bir kasabayı ziyaret ettikleri ve dinlenecek bir yer aradıkları efsanesini kayda geçirmişti. Efsaneye göre yaşlı ve mütevazı bir çift onlara iyi davranmış ve konukseverlik göstermiş; diğer insanlar ise aldırış etmemişti. Kılık değiştiren misafirlere gösterdikleri nezaket ve konukseverlikleri sayesinde çiftin evi bir tapınağa, kendileri de rahiplere dönüştürülürken, kasabanın kalanı tamamen yok edilmişti (Metamorphoseon [Dönüşümler] 611–724).

Bölgede yayılmış olan böyle bir öykü varken, insanların Pavlus’un mucizesine gösterdiği tepki şaşırtıcı değil. Öykü, halkın müjdecileri neden örneğin şifa tanrısı Asklepios değil de o iki tanrı sandığını açıklamaya da yardımcı oluyor. Fakat Pavlus ile Barnaba kendilerine yanlış ibadette bulunulmasını durdurmayı başardılar. Sonunda Antakya ve Konya’dan gelen bazı düşmanlar durumun tamamen tersine dönmesine yol açtılar, böylece Pavlus taşa tutuldu ve öldü sanılarak bırakıldı.

`Elçilerin İşleri 14:20–26 ayetlerini oku. Pavlus ile Barnaba yolculuklarını nerede bitirdiler? Geri dönerken ne yaptılar?`

`Pavlus “Tanrı’nın Egemenliği’ne, birçok sıkıntıdan geçerek girmemiz gerekir” (Elç. 14:22) dedi. Bunun anlamı nedir? Onun orada söylediğini (eğer olduysa) sen ne şekilde tecrübe ettin? En önemlisi, karşılaştığın her türlü “sıkıntı”dan imanda büyümeyi nasıl öğrenebilirsin?`