---
title:  'Pisidya Sınırındaki Antakya: 2. Bölüm'
date:   14/08/2018
---

Elçilerin İşleri 13:38 ve 39 ayetleri, önemli bir doktrinsel kavram olan yasanın aklama yetisinin olmaması konusunu açıklıyor. Ahlâki emirlerinin bağlayıcı yapısına rağmen, yasa aklanmayı sağlamak için yeterli değildir, çünkü onu tutanlarda kusursuz itaat sağlayamamaktadır (Elç. 15:10, Rom. 8:3). Yasa bizde kusursuz itaati sağlayabilseydi bile, bu kusursuz itaat geçmiş günahlar için bir kefaret olamazdı (Rom. 3:19; Gal. 3:10, 11). Bu nedenle aklanma, kısmen bile olsa, kazanılamaz. Onu ancak hak etmediğimiz bir armağan olan İsa’nın kefaret edici kurbanlığına iman yoluyla alabiliriz (Rom. 3:28, Gal. 2:16). Hristiyan yaşamındaki merkeziliğine rağmen, itaat bize kurtuluşu sağlayamaz.

`Elçilerin İşleri 13:42–49 ayetlerini oku. Havra Pavlus’un mesajını nasıl karşıladı?`

Pavlus konuşmasını sert bir biçimde sonlandırmış olmasına rağmen, havradaki kişilerin çoğu gayet olumlu tepki gösterdi. Fakat ertesi Sebt günü işler tamamen tersine döndü. Müjde mesajını reddeden “Yahudilerin” havra önderleri, yani resmi Yahudiliği temsil eden kişiler olması kuvvetle muhtemel. Luka onların Pavlus’a karşı acımasız tavırlarını kıskançlıklarına bağlıyor.

Eski dünyada, Yahudiliğin tektanrıcılık, yaşam tarzı ve hatta Sebt günü gibi bazı yönleri Yahudi olmayanlara çok çekici gelebiliyordu, birçoğu da mühtediler olarak Yahudi inancına dahil oldular. Fakat sünnet ciddi bir engel oluşturuyordu, zira barbarca ve iğrenç bir uygulama olarak görülüyordu. Dolayısıyla diğer uluslardan olan pek çok kişi Allah’a ibadet etmek için havralara katılıyor, fakat resmen Yahudiliğe dönmüyorlardı. Bunlar “Tanrı’dan korkanlar” olarak biliniyorlardı, Pavlus’un mesajının halk arasında yayılmasına yardım edenler de Antakya kilisesinin mühtedileriyle birlikte muhtemelen bu Tanrı’dan korkanlardı (Elç. 13:16, 43), sonuçta çok fazla insan gelmeye başladı. Önce Yahudiliğe bağlanmak zorunda olmadan kurtuluşu tecrübe edebilme imkânı, şüphesiz birçoklarına bilhassa çekici gelmişti.

Bu, Yahudi önderlerin kıskançlığını anlamamıza yardımcı olabilir. Onlar müjdeyi reddederek kendilerini Allah’ın kurtuluşundan mahrum bırakmakla kalmıyor, aynı zamanda Pavlus ve Barnaba’ya tüm dikkatlerini Allah kurtarma planına kendilerini dahil ettiği için sevinen ve O’nu öven diğer uluslardan olanlara çevirme özgürlüğünü tanımış oluyorlardı.