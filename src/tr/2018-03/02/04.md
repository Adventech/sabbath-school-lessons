---
title:  Petrus’un Vaazı
date:   10/07/2018
---

Sarhoşlukla itham edilmesi Petrus’a gerçekte neler olduğunu açıklama fırsatını verdi. Elçi konuşmasında öncelikle Kutsal Yazı’ya işaret etti (Elç. 2:16–21) ve Ruh’un dökülmesinin peygamberlik sözünün gerçekleşmesi olduğunu söyledi.

`Elç. 2:17 ayetini Yoel 2:28 ile karşılaştır. Petrus, Yoel’in peygamberlik sözünün yerine geliş zamanını nasıl anlamıştı?`

Yoel’in peygamberlik sözü, doğal dünyadaki çeşitli belirtiler ve Ruh’un bolca dökülmesiyle karakterize edilen (Yoel 2:38–31), gelecekteki bir kurtuluş çağı hakkındaydı (Yoel 2:32). Petrus, Pentekost gününü bu peygamberlik sözünün ışığında yorumlarken, mevcut anın tarihsel önemini vurgulamak istedi. Fakat Yoel’den alıntı yapma şeklinde önemli bir farklılık var. Yoel’in sözlerine başlarken kullandığı, çok genel anlamda geleceğe işaret eden “ondan sonra” (Yoel 2:28) sözü yerine, Petrus büyük kurtuluş oyununun son perdesinin artık başlamış olduğunu belirtmek için “son günlerde” (Elç. 2:17) ifadesini kullandı. Bu tabii ki son günlerdeki olayların tam bir tarifi değil, fakat ilk kiliseyi farklı kılan o büyük ivedilik duygusunun bir göstergesi. Sonun ne zaman geleceğini bilmiyorlardı, fakat çok uzak bir gelecekte olmadığına ikna olmuşlardı.

`Elçilerin İşleri 2:22–32 ayetlerini oku. Petrus’un müjdeyi sunuşundaki temel nokta neydi?`

Petrus, Pentekost gününün peygamberlik sözündeki önemini vurguladıktan sonra, kısa bir süre önce gerçekleşen İsa’nın hayatı, ölümü ve dirilişinden bahsetti. En çok da diriliş üzerinde durdu, çünkü diriliş müjde öyküsündeki belirleyici unsuru temsil ediyor. Petrus’a göre diriliş İsa’nın mutlak teyidiydi (Elç. 2:22, 27) ve dirilişin anlamı hakkındaki fikrini ortaya koymak için Kutsal Yazı’dan alıntı yaptı.

İsa, Mesih olduğu için, ölümle durdurulamazdı. Bu yüzden Petrus’a ve Yeni Ahit’in tüm yazarlarına göre İsa’nın dirilişi, sadece İsa’nın Mesih olmasına değil aynı zamanda Hristiyan kurtuluş mesajının tamamına çok güçlü bir kanıt oldu.

`Ölüm her yerde bizi ya da sevdiklerimizi tehdit ederken, İsa’nın dirilişi neden bu kadar önemli bir hakikattir?`