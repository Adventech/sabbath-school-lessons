---
title:  İlk Ürünler
date:   12/07/2018
---

> <p></p>
> Petrus’u dinleyenler onun sözleriyle yüreklerine hançer saplanmış gibi oldular. İçlerinden bazıları belki de daha birkaç hafta önce İsa’nın çarmıha gerilmesini isteyenler arasındaydı (Luk. 23:13–25). Şimdiyse Nasıralı İsa’nın gerçekten de Allah’ın seçilmiş Mesih’i olduğuna ikna olmuş, üzüntü içinde “Ne yapmalıyız?” diye yakarıyorlardı (Elç. 2:37).

`Elçilerin İşleri 2:38 ayetini oku. Bağışlanma için iki temel gereklilik nelerdir?`

Tövbe yaşamın yönünde temelden bir değişiklik anlamına gelir, salt bir üzüntü ya da pişmanlık duygusundan ziyade, günaha sırt çevirmektir (Elç. 3:19, 26:20). İmanla birlikte, gerçek tövbe Allah’ın bir armağanıdır, fakat her armağan gibi o da reddedilebilir (Elç. 5:31–33, 26:19–21, Rom. 2:4).

Vaftizci Yahya zamanından beri tövbe vaftizle ilişkilendirilmiştir (Mar. 1:4). Yani, vaftiz tövbenin bir dışavurumu, günahlardan arınmayı ve Kutsal Ruh’un gerçekleştirdiği ahlâki yenilenmeyi simgeleyen bir tören olmuştur. (Elç. 2:38, 22:16; Titus 3:5–7 ile karşılaştır).

`Elçilerin İşleri 2:38 ve 39 ayetlerini oku. Tövbe edip vaftiz olanlara hangi özel vaat veriliyor?`

Pentekost’taki kişilere sadece günahlarının affı değil, aynı zamanda kişisel gelişim için, kilisede hizmet için ve özellikle de müjdeleme için Ruh’un doluluğu verildi. Bu belki de tüm bereketlerin en büyüğüydü, zira kilisenin varlığının asıl nedeni müjdenin iyi haberini paylaşmaktır (1Pe. 2:9). Yani, o andan sonra hem kurtuluş güvencesine, hem de kilisenin çağrıldığı görevi gerçekleştirmelerine olanak sağlayacak Kutsal Ruh’un gücüne sahip olacaklardı.

`Müjdeyi duyurmak isteyen her kişi için “günahlarınız bağışlanacak” vaadine sahip olduğumuzun farkına varmak neden çok önemli? Sonuçta, eğer kendinde yoksa, başkalarına İsa’da hangi umudu sunabilirsin?`