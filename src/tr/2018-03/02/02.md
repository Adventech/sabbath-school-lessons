---
title:  Ruh’un Gelişi
date:   08/07/2018
---

İmanlılar İsa’nın emrine itaat ederek, hararetli dualar, samimi tövbe ve övgüyle, Ruh vaadini Yeruşalim’de beklemeye başladır. Gün geldiğinde “bütün imanlılar bir arada bulunuyordu” (Elç. 2:1), muhtemelen Elçilerin İşleri 1. bölümde sözü edilen üst kattaki büyük odadaydılar. Fakat çok geçmeden toplum içine çıkacaklardı (Elç. 2:6–13).

`Elçilerin İşleri 2:1–3 ayetlerini oku. Ruh’un dökülmesine hangi doğaüstü olaylar eşlik etti?`

Sahne çok çarpıcıydı. Önce gökten şiddetli bir kasırganın sesine benzer ani bir gürleme gelerek her yanı doldurdu, sonra da ateş alevlerine benzeyen şeyler gelip oradakilerin üzerinde durdu.

Kutsal Yazı’da rüzgâr ve ateş sıklıkla bir “teofani” yani ilahî bir tezahürle ilintili olarak karşımıza çıkar (örneğin Çık. 3:2, 19:18, Yas. 4:15). Ayrıca, rüzgâr ve ateş Allah’ın Ruhu’nu temsil etmek için de kullanılabilir (Yu. 3:8, Mat. 3:11). Pentekost olayında ise, bu fenomenlerin tam anlamı ne olursa olsun, kurtuluş tarihinin benzersiz bir anını, vaat edilen Ruh’un dökülmesini gösteren işaretlerdi.

Ruh hep iş başındaydı. Eski Ahit döneminde Allah’ın halkı üzerindeki etkisi sıklıkla belirgin şekilde ortaya konmuş, fakat hiçbir zaman tamamen açıklanmamıştı. “Ataların döneminde Kutsal Ruh’un etkisi çoğunlukla belirgin bir biçimde ifşa edilmişti, ancak hiçbir zaman tümüyle açığa vurulmamıştı. Şimdi, Kurtarıcı’nın sözüne itaat eden öğrenciler, bu armağan için dualarını sunuyorlar, gökte de Mesih Kendi arabuluculuğunu ekliyordu. Halkı üzerine dökebilmesi için, Ruh armağanını talep etti.”—Ellen G. White, Elçilerin İşleri, s.33.

Vaftizci Yahya gelecek olan Mesih’in Ruh’la vaftiz edeceğini önceden söylemişti (Luka 3:16; Elç. 11:16 ile karşılaştırın), İsa’nın Kendisi de birkaç kez bundan söz etti (Luk. 24:49, Elç. 1:8). Bu dökülme O’nun Allah’ın önündeki ilk şefaat işi olacaktı (Yu. 14:16, 26; 15:26). Pentekost gününde vaat yerine geldi.

Her ne kadar Pentekost günündeki Ruh’la vaftiz İsa’nın çarmıhtaki zaferine ve gökte yüceltilmesine bağlı benzersiz bir olay olsa da, Ruh’la dolmak imanlıların yaşamlarında sürekli tekrarlanacak olan bir deneyimdir (Elç. 4:8, 31; 11:24; 13:9, 52; Ef. 5:18).

`Ruh’un senin yaşamındaki çalışmasına dair hangi kanıtlara sahipsin?`