---
title:  İsa’nın Yüceltilmesi
date:   11/07/2018
---

`“O, Tanrı’nın sağına yüceltilmiş, vaat edilen Kutsal Ruh’u Baba’dan almış ve şimdi gördüğünüz ve işittiğiniz gibi, bu Ruh’u üzerimize dökmüştür” (Elç. 2:33).`

Petrus konuşmasının üçüncü bölümünde, oradakileri en başta çok etkilemiş olan diller meselesine geri döndü. İmanlılar sarhoş değillerdi, sabahın dokuzunda böyle bir şey tuhaf olurdu (Elç. 2:15), aksine, yabancı dillerle konuşuyorlardı çünkü Kutsal Ruh henüz gökten üzerlerine dökülmüştü.

`Elçilerin İşleri 2:33–36 ayetlerini oku. İsa’nın Allah’ın sağına yükseltilmesiyle Ruh’un dökülmesi arasındaki bağlantı nedir?`

Allah’ın sağı bir yetki konumudur (Mez. 110:1–3). Petrus’un Kutsal Yazı’ya dayandırdığı savına göre, Ruh’un İsa’nın izleyicilerinin üzerine dökülmesinin sebebi, O’nun gökte o konuma yükselmiş olmasıdır. Yüceltmesi İsa’ya daha önce sahip olmadığı bir statü sağlamadı (Yu 1:1–3, 17:5), aksine O’nun Rab ve Kurtarıcı olarak sahip olduğu imtiyazı Baba’nın mutlak olarak tanımasını temsil ediyordu (Elç. 2:36).

Bu olay aslında bizi Kutsal Yazı’daki en önemli temalardan birine, iyi ile kötünün evrensel çatışmasına götürüyor. Şöyle ki; eğer İsa yüceltilmemiş olsaydı Ruh tam olarak gelemezdi (Yu. 7:39) ve eğer İsa çarmıhta zafer kazanmamış olsaydı yüceltilemezdi (Yu. 17:4, 5). Başka bir deyişle, İsa’nın yüceltilmesi Ruh’un gelmesinin koşuluydu, çünkü bu, İsa’nın çarmıhta başardıklarının, bu dünyanın yönetimini gasp edenin bozguna uğratılması da dahil olmak üzere (Yu. 12:31), Allah tarafından onaylandığı anlamına geliyordu.

Günahın dünyaya girmiş olması Allah’ın şerefine gölge düşürüyordu. İsa’nın ölümü, sadece insanları fidyeyle kurtarması için değil, aynı zamanda Allah’ı haklı çıkarmak ve Şeytan’ı sahtekâr olarak ifşa etmek için de gerekliydi. İsa’nın hizmetinde, kurtuluş çağı çoktan başlamıştı (Luk. 4:18–21). O cinleri çıkardığında ya da günahları affettiğinde Şeytan’ın tutsaklarını serbest bırakıyordu. Fakat bunu yapmak için Kendisine tam yetki verecek olan Çarmıh’tı. Öyleyse, Mesih’in kendisini kurban etmesi gökte doğrulandığında Şeytan mutlak bir darbe almıştı, Ruh da Mesih’in gelişi için bir halk hazırlamak amacıyla dökülüyordu.