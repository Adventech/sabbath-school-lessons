---
title:  Agrippa’nın Önünde
date:   18/09/2018
---

Festus Pavlus’un talebinin Roma’ya iletilmesine onay verdi (Elç. 25:12). Vali bu arada 2. Hirodes Agrippa’nın eyalet ziyaretini Pavlus’un davası ile ilgili ona danışmak için fırsat bildi, özellikle de imparatora göndereceği resmi raporda hangi bilgileri yazması gerektiği konusunda. Festus Yahudi sorunlarına henüz pek aşina değildi ve Agrippa kesinlikle ona yardım edebilirdi (Elç. 26:2, 3).

`Elçilerin İşleri 25:13–22 ayetlerini oku. Festus Agrippa’ya Pavlus hakkında ne anlattı ve kral nasıl karşılık verdi?`

Hirodeslerin sonuncusu olan 2. Agrippa, kız kardeşi Berniki’yle birlikte yeni valiye nezaket ziyaretinde bulunmak üzere Sezariye’ye geldi.

Festus Pavlus’un davasını ona anlatırken, yöneltilen suçlamaların hiçbirinin gerek siyasi gerek cezai, idamlık bir suç barındırmamasına çok şaşırdığını söyledi. Aksine, bunlar Yahudi diniyle ilgili konulardı, özellikle de İsa adındaki “ölmüş de Pavlus’un iddiasına göre yaşamakta olan” (Elç. 25:19) biriyle ilgili. Pavlus daha önce Sanhedrin’in karşısında İsa’nın dirilişine inandığı için mahkemede olduğunu söylemişti, şimdi de Festus asıl meselenin bu olduğunu açıkça belirtiyordu.

`Elçilerin İşleri 25:23–27 ayetlerini oku. Luka Pavlus’un Agrippa’nın karşısına çıkma anını nasıl tarif ediyor?`

“Ve şimdi Pavlus, halen kelepçeli olarak, topluluğun önünde durdu. Ne büyük bir tezat sergileniyordu! Agrippa ile Berniki güce ve mevkiye sahiptiler, bu nedenle dünyanın beğenisini kazanıyorlardı. Fakat Allah’ın kıymet verdiği karakter özelliklerinden yoksundular. O’nun yasasını çiğniyorlardı, kalplerinde ve hayatlarında yozlaşmıştılar. Hareket tarzları göğün iğrendiği bir şeydi.”—Ellen G. White, Elçilerin İşleri, s. 401.

`Bu öykü insan gözüne hoş gelen dış görünüşün, çoğu zaman görüntünün arkasındaki gerçekle ilgili yanıltıcı olabileceği hakkında bize ne öğretmeli? Peki ya biz? Görünüş gerçekten ne kadar farklı?`