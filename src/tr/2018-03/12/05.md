---
title:  Pavlus’un Savunması
date:   19/09/2018
---

Asil konukların valinin yanında oturduğu sahnede tutuklu, Festus daha önce dinlemiş olduğu için (Elç. 25:8–11) savunmasını öncelikli olarak Agrippa’ya yönelik yapması için içeri alınıyordu.

`Elçilerin İşleri 26:1–23 ayetlerini oku. Agrippa’nın karşısındaki konuşmasında Pavlus ne yapıyordu?`

Pavlus’un konuşması aslında hem ihtidasından önceki, hem de sonraki yaşamının otobiyografik bir anlatısıydı. İçerik olarak Elçilerin İşleri 22:1–21 ayetlerindeki, Yeruşalim’de kalabalığın karşısında yaptığı konuşmayı hatırlatıyor.

Elçi, Agrippa’nın hoşnutluğunu sağlamaya çalışarak başladı. Davasını böylesine seçkin biri karşısında savunma fırsatına sahip olduğu için minnettarlığını bildirdi, bilhassa da Agrippa’nın Yahudi diniyle ilgili tüm gelenekleri ve konuları iyi biliyor olması çok önemliydi. Bu sebeple, kendisine yöneltilen suçlamaların haksız ve düzmece olduğunu Roma valisinin anlamasına Agrippa önemli ölçüde yardımcı olabilirdi.

Konuşma üç bölüme ayrılabilir. Birinci bölümde (Elç. 26:4–11), Pavlus Yeruşalim’deki çoğu kişi tarafından iyi bilinen, eski Ferisi dindarlığını anlattı. Bir Ferisi olarak, İsrail’in atadan kalan umudunun tamamlanması için gerekli olan ölümden dirilmeye inanıyordu. O yüzden Yahudiler öğretisine karşı gelerek tutarsız davranıyorlardı, zira bu öğretide özünde Yahudilikle ilgili olmayan hiçbir şey yoktu. Fakat onların davranışını çok iyi anlıyordu, çünkü bir zamanlar bizzat kendisi de Allah’ın İsa’yı diriltmiş olabileceğini inanılmaz buluyordu ve buna inananlara işkence bile etmişti.

İkinci bölümde (Elç. 26:12–18), Pavlus Şam yolunda İsa’yla karşılaştıktan sonra bakış açısının ne kadar değiştiğinden ve müjdeyi diğer uluslara iletmesi için aldığı çağrıdan bahsetti.

Pavlus son olarak da, gördüğünün kendisi üzerinde bıraktığı etkinin (Elç. 26:19–23), itaat edip müjdecilik faaliyetini uygulamaktan başka bir seçenek bırakmayacak ölçüde olduğunu söylüyor, ki şu anda mahkemede olmasının tek sebebi de buydu. O yüzden, tutuklanmasının ardındaki asıl mesele, Yahudi yasasını çiğnemiş olması ya da tapınağı kirletmiş olması değildi. Tersine bunun sebebi, Kutsal Yazılar’la tamamen uyum içinde olan ve iman eden diğer uluslardan olanların da kurtuluşta eşit paya sahip olmasına izin veren İsa’nın ölümü ve dirilişi haberini duyurmasıydı.

`Elçilerin İşleri 26:18 ayetini oku. Bu ayete göre, Mesih’te kurtuluşa sahip olanlara ne oluyor? Bu hakikati nasıl tecrübe ettin?`