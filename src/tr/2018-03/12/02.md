---
title:  Feliks’in Önünde
date:   16/09/2018
---

Pavlus’un Sezariye’ye naklinden beş gün sonra, Yahudilerin önemli önderlerinden bir grup –başrahip, Sanhedrin'in bazı üyeleri ve Tertullus adında profesyonel bir avukat– Yeruşalim’den geldiler ve elçiye karşı davalarını Feliks’in huzurunda resmen sunular (Elç. 24:1–9).

Bu, Elçilerin İşleri kitapçığında iddia makamının bir avukat tutmuş olduğu tek mahkeme anlatısıdır. Tertullus, konuşmasında valinin taraftarlığını kazanmak için ilginç bir strateji denedi. Feliks yönetiminde Yahudilerin uzun bir süredir huzur içinde yaşadığı doğru değildi. Hatta onun kadar baskıcı ve şiddet yanlısı bir vali daha olmamıştı ve bu baskı Yahudiler arasında Roma yönetimine karşı muazzam boyutta düşmanlığın oluşmasına yol açmıştı. Tertullus valinin kendi yönetim politikasını, onu bu davada da ancak sert bir şekilde baskı uygulayarak siyasi istikrar sağlayabileceğine ikna etmek için ustalıkla kullandı.

Daha sonra da Pavlus’a karşı şu üç hususi suçlamayı yöneltti: (1) Pavlus’un imparatorluğun her yanında Yahudiler arasında sürekli fesat çıkarttığı (Elç. 24:5); (2) bir bütün olarak Hristiyanlığın yıkıcı bir hareket olduğunu ima eden sözlerle, Nasrani tarikatının elebaşlarından biri olduğu (Elç. 24:5) ve (3) Yeruşalim tapınağını kirletmeye kalkıştığı (Elç. 24:6).

`Elçilerin İşleri 24:10–19 ayetlerini oku. Pavlus her bir suçlamaya nasıl cevap verdi?`

Pavlus tarafından ortaya sürülen iki nokta, iddia makamının savları açısından yıkıcı oldu: (1) Asya ilinden şahitlerin olmayışı, ki bu durum mahkemeyi tamamen geçersiz hale getirebilirdi (Elç. 24:18, 19) ve (2) oradaki Yahudilerin ancak bir hafta önce gerçekleşen Pavlus'un Sanhedrin’in önündeki duruşması hakkında konuşabilecek olmaları (Elç. 24:20) ve bu durumda ölümden dirilmeye inanması dışında kendisini suçlayacak bir şeyleri olmadığı (Elç. 23:6 ile karşılaştırın).

Feliks Pavlus’un iddialarının ağırlığını hemen fark etti, çünkü Yahudi olan karısı Drusilla sayesinde Hristiyanlığa bir nebze aşinaydı. İkinci bir emre kadar davanın ertelenmesine karar verdi (Elç. 24:22).

Feliks’in cevabı (Elç. 24:24-27), onun kişiliği hakkında pek çok şeyi ortaya koyuyordu: işleri ağırdan alıyordu, rüşvet almaya hazırdı ve fırsatçıydı. Pavlus’un Feliks gibi biri tarafından adil yargılanma ihtimali çok düşüktü.

`Elçilerin İşleri 24:16 ayetini oku. Pavlus “gerek Tanrı, gerek insanlar önünde vicdanını temiz tutmak” için sürekli çaba gösterdiğini söyledi. Bunun anlamı nedir? Bunları söyleyebilmek için, değiştirmen gereken bir şey varsa, bu nedir?`