---
title:  Pavlus Önderlerin Önünde
date:   20/09/2018
---

Elçilerin İşleri 26:24 ayetinde görüldüğü gibi, Pavlus Agrippa’ya hitaben konuşuyorduysa da, ilk tepki veren Festus oldu. Pavlus ruhun ölümsüzlüğünden bahsetseydi Festus’un bununla bir sorunu olmazdı, fakat antik çağdaki Greko-Romenler bile bu iki kavramın (ölümsüzlük ve diriliş) birbiriyle pek de uyumlu olmadığını biliyordu. Dolayısıyla ilkini kabullenip diğerini reddetmişlerdi. Bu yüzden Pavlus başka bir yerde diğer uluslardan olanların müjdeyi saçmalık saydığını söylemişti (1Ko. 1:23).

Pavlus saygılı bir tavırla fikirlerinin mantığını savundu ve kendisini anlamakla kalmayıp, aynı zamanda söylediklerinin İbrani peygamberlerin yazılarıyla uyumlu olduğunu da doğrulayabilecek bir Yahudi olan Agrippa’ya döndü (Elç. 26:25, 26).

`Elçilerin İşleri 26:27, 28 ayetlerini oku. Agrippa, Pavlus’un kendisini sıkıştıran sorusuna ne cevap verdi?`

Pavlus’un sorusu Agrippa’yı zor bir duruma soktu. Bir Yahudi olarak Kutsal Yazılar’a olan inancını asla inkâr etmezdi; öte yandan, olumlu cevap verirse, İsa’yı Mesih olarak kabul etmek dışında bir seçeneği kalmayacaktı. Cevabı, içinde bulunduğu mantıksal tuzaktan zekice bir kaçıştı: “Bu kadar kısa bir sürede beni ikna edip Mesihçi mi yapacaksın?” (Elç. 26:28, KK; COSMADES çevirisiyle karşılaştır); bu, Grekçe metnin “Az bir sürede beni Hristiyan olmağa inandırmaktasın” (CANDEMİR) şeklindeki geleneksel çeviriye göre daha iyi bir çevirisi.

Pavlus’un yerinde cevabı, müjdeye olan etkileyici seviyedeki bağlılığını gözler önüne seriyor: “İster kısa ister uzun sürede olsun, Tanrı’dan dilerim ki yalnız sen değil, bugün beni dinleyen herkes, bu zincirler dışında benim gibi olsun!” (Elç. 26:29). Elçi, bu duruşmadaki son sözlerinde özgür bırakılmayı, kendisini dinleyenler gibi özgür olmayı talep etmedi. Tersine, kollarındaki zincirler dışında onların kendisi gibi olabilmelerini diledi. Pavlus’un müjdeci gayreti, kendi can güvenliğine verdiği öneme fazlasıyla üstün gelmişti.

`Elçilerin İşleri 26:30–32 ayetlerini oku. Agrippa Pavlus’un suçsuzluğuna dair kanısını ne şekilde ifade etti?`

Festus’un yalnızca tutanağı doldurmak için Agrippa’ya ihtiyacı vardı (Elç. 25:25–27). Pavlus’un Sezar’a başvurusu çoktan resmi olarak güvence altına alınmıştı (Elç. 25:12). Tutuklu artık valinin yetki alanında değildi.

`Elçilerin İşleri 26:24–28 ayetlerini oku. Pavlus sonunda neye başvurdu ve bu bize iman konularında başvuracağımız son yetki kaynağının her zaman ne olması gerektiği konusunda ne anlatmalı?`