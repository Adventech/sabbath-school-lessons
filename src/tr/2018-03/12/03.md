---
title:  Festus’un Önünde
date:   17/09/2018
---

Sırf Yahudilerin gözüne girmek için Pavlus’u iki yıl hapiste tutan Feliks’in Yahudiye valisi olarak yerini Porkius Festus aldı (Elç. 24:27). Festus MS 60 yılından 62 yılına kadar yöneticilik yaptı. 

`Elçilerin İşleri 25:1–5 ayetlerini oku. Bu, gerçeğin duyurulmasının ona inanmak istemeyenlerde meydana getirdiği nefretin açığa vurulmasını ne şekilde sağlıyor?`

Muhtemelen Pavlus’a karşı yönelttikleri suçlamalarla ilgili Feliks’i ikna etmeyi daha önce bir kez başaramadıkları için, önderler işlerini tekrar şansa bırakmak istemiyorlardı. Festus’un Yeruşalim’e ilk gelişi olduğu anlaşılan ziyaretinde, ondan kendileri için bir iyilik yapmasını, yargı yetkisinde değişikliğe giderek Pavlus’u Sanhedrin’de Yahudi yasasına göre yargılayabilmeleri için kendilerine iade etmesini talep ettiler.

Fakat bu talepleri onların gerçek niyetlerini saklamak için uydurdukları bir kılıftı: Pavlus’u öldürmek. Festus davayı yeniden açmaya hazırdıysa da, duruşmanın Yeruşalim’de değil Sezariye’de yapılacağını söyledi, yani Pavlus Roma yasası uyarınca yargılanacaktı.

Festus Sezariye’ye döner dönmez mahkemeyi toplantıya çağırdı ve Pavlus’un düşmanları ona karşı suçlamalar yöneltmeye başladılar (Elç. 25:7). Luka bu kez suçlamaları tekrar etmiyor, fakat Pavlus’un cevabına dayanarak (Elç 25:8) iki yıl öncekilerle benzer olduklarını söyleyebiliriz, belki Pavlus’un fesatçı olduğu için aynı zamanda imparatorluk için de bir tehdit oluşturduğuna fazladan vurgu yapılmış olabilir.

`Elçilerin İşleri 25:9–12 ayetlerini oku. Pavlus Festus’un kendisini siyasi sebepler için kullanabileceğini sezdiğinde ne yaptı?`

Sonuçta Festus da siyasi taktikleri açısından Feliks’ten çok farklı çıkmadı (Elç. 24:27). Pavlus’un masum olduğunu açıklayarak daha göreve başlar başlamaz Yahudilerin desteğini kaybetmek istemediği için, onların ilk talebini yerine getirmeyi düşündü: elçinin Yeruşalim’de Sanhedrin tarafından yargılanmasını sağlamak.

Fakat bu, düşmanlarının eline bırakılırsa orada adil yargılanmayı bekleyemeyeceğini bilen Pavlus için kabul edilebilir değildi. O yüzden Roma vatandaşlığından doğan haklarına dayanarak bir Roma mahkemesi tarafından yargılanma hakkına sahip olduğunda ısrar etti ve bu tehlikeli durumdan kurtulmanın başka bir yolunu göremediği için de, Roma hukukunun en yüksek aşaması olan bizzat imparator tarafından yargılanmak için başvurmayı tasarladı.