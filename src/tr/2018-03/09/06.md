---
title:  Pavlus Korint’te
date:   30/08/2018
---

Elçilerin İşleri 18:1–11 ayetleri, Pavlus’un bir buçuk yıl yaşadığı Korint’teki tecrübelerini anlatıyor. Akvila ve Priskilla Pavlus’un ömür boyu arkadaşları olarak kalacaktı (Rom. 16:3, 2Ti. 4:19). Öykü, muhtemelen Yahudilerin İmparator Klavdius tarafından Roma’dan sürgün edilmesi yüzünden Korint’e gelen bu kişilerin, daha buraya gelmeden önce Hristiyan olduklarını ima ediyor. Romalı tarihçi Suetonius, sürgünün Yahudi toplumu içinde “Mesih”in ismiyle ilişkili olarak ortaya çıkan bir karışıklık yüzünden olduğunu belirtiyor (Klavdius 25.4), belki de sebebi yerel Yahudi imanlıların müjdeyi vaaz etmesiydi. Dolayısıyla, Akvila ve Priskilla’nın kendilerinin de böyle faaliyetlere girmiş olmaları mümkündür. Her durumda, Pavlus ve yeni arkadaşları aynı iman ve aynı Yahudi kökenini paylaşmanın yanı sıra, aynı mesleği de paylaşıyorlardı.

`Elçilerin İşleri 18:4–17 ayetlerini oku. Pavlus’un Korint’teki müjdecilik faaliyetlerinin sonucu neydi?`

Silas ve Timoteos Makedonya’dan geldiklerinde, yanlarında oradaki kiliselerden sağlanan bir miktar mali destek vardı (2Ko. 11:8, 9), bu sayede Pavlus kendisini tümüyle vaaz etmeye adayabildi. Her ne kadar “Müjde’yi yayanların geçimlerini müjdeden sağlamasını” (1Ko. 9:14) öğretmiş olsa da, Pavlus’un prensibi hizmeti boyunca kendi masraflarını karşılamak üzerineydi.

Pavlus’un bildirisi Yahudiler tarafından şiddetli bir düşmanlıkla karşılanmasına rağmen, bazı Yahudilerin yanı sıra diğer uluslardan olan Allah’a ibadet eden bazı kişiler de iman ettiler. Mühtediler arasında tüm ev halkıyla birlikte ihtida eden havra yöneticisi Krispus da vardı. Bir çok Korintli de iman edip vaftiz oldu. Yahudiler arasındaki durum ise, bir sonraki kısımda (Elç. 18:12–17) anlatıldığı gibi, oldukça gergindi ve Pavlus da muhtemelen kısa süre içinde Korint’ten ayrılmayı düşünüyordu, fakat bir gece görümünde kalması için ilahî bir teşvik aldı (Elç. 18:9–11). 

Pavlus, Antakya’ya dönerken Akvila ile Priskilla’yı da yanına aldı ve onları yolculuğuna devam etmeden önce birkaç gün geçirdiği Efes’te bıraktı. Oradayken yerel Yahudi havrasında vaaz etme fırsatı buldu ve gördüğü olumlu tepkilere karşılık, Allah dilerse oraya geri döneceğine söz verdi (Elç. 18:18–21). Hemen bir sonraki yolculuğunda da bunu gerçekleştirdi.

`Gördüğü tepkilerden bıkan Pavlus, oradaki canların kurtuluşuna ilişkin Rab’den bir teşvike ihtiyaç duyuyordu. Pavlus’un duygularına benzer hisler içine girdiğimizde, Rabb’in ona sözleri (Elç. 18:10) bize ne söyler?`