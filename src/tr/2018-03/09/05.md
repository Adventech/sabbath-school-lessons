---
title:  Pavlus Atina’da
date:   29/08/2018
---

Antik Yunanistan’ın fikirsel merkezi olan Atina, kelimenin tam anlamıyla putlara teslim olmuştu. Kişilerin ve tanrıların mermerden heykelleri kentin her yerinde, özellikle de şehir yaşamının merkezi olan agoranın (kent meydanı) girişinde bulunuyordu. Pavlus’un canı putçuluğun bu derece baskın olmasına o kadar sıkılmıştı ki, her zamanki önce havraya gitme alışkanlığını değiştirdi ve ikili bir eylem yöntemi takip etti: her hafta havrada Yahudilerle ve diğer uluslardan olan dindar kişilerle tartışırken, her gün kent meydanında Greklerle tartışıyordu. (bkz. Elç. 17:15–22.)

Atinalılar yeni bir şey duymaya her zaman hazır olduklarından, filozoflardan bazıları Pavlus’un öğretisine ilgi gösterdiler ve onu kentin yüksek konseyi olan Ares Tepesi Kurulu’nda konuşma yapmak üzere davet ettiler. Pavlus konuşmasında Yahudi topluluklara konuşurken yaptığı gibi Kutsal Yazılar’dan alıntı yapmadı ve Allah’ın İsrail’le olan ilişkilerinin tarihini özetlemedi (Elç. 13:16–41 ile karşılaştırın); mevcut dinleyicilerinin karşısında bu yaklaşım mantıklı olmazdı. Bunun yerine, bazı çok önemli Kutsal Kitap gerçeklerini kültürlü putperestlerin anlayabileceği şekilde açıkladı.

`Elçilerin İşleri 17:22–31 ayetlerini oku. Pavlus Ares Tepesi Kurulu konuşmasında, bu insanlara Allah, kurtuluş, tarih ve insanlıkla ilgili hangi önemli gerçeklerle ilgili vaaz verdi?`

Pavlus’un sözlerinin çoğu, Allah ve din tasavvurları büyük ölçüde çarpıklaşmış olan çokbilmiş putperest dinleyici kitlesine saçma geldi. Pavlus’un sözlerini ne şekilde bitirmeyi tasarladığını bilmiyoruz, çünkü Allah’ın dünyayı yargılamasından bahsetmeye başladığı anda sözü kesilmiş gibi görünüyor (Elç. 17:31). Bu inanç Greklerin iki temel anlayışıyla taban tabana zıtlık oluşturuyordu: (1) Allah’ın dünyayla herhangi bir ilişkisi ya da insani işlerle ilgisi olmayan tümüyle aşkın bir varlık olması ve (2) bir kimse öldüğünde dirilişin mümkün olmaması. Bu, müjdenin Greklere göre neden saçmalık olduğunu (1Ko. 1:23) ve Atina’daki mühtedilerin sayısının neden az olduğunu anlamamıza yardımcı oluyor.

Fakat iman edenler arasında Atina toplumunun en etkileyici kişilerinden bazıları da vardı, Ares Tepesi Kurulu üyesi Dionisios ile, adıyla belirtilmesi mevki sahibi biri olduğu izlenimi veren, belki de kendisi de kurulun bir üyesi olan Damaris (Elç. 17:34).

`Pavlus’un Ares Tepesi Kurulu karşısındaki farklı yaklaşımı, sosyal ve kültürel farklılıkların bilincinde olduğunu gösteriyor. Fikrini vurgulamak için putperest bir şairden alıntı yapmaktan bile çekinmedi (Elç. 17:28). Bu, farklı insanlara ulaşmak için farklı yöntemleri nasıl kullanabileceğimizle ilgili bize ne öğretmeli?`