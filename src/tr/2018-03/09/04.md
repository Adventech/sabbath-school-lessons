---
title:  Selanik ve Veriya
date:   28/08/2018
---

Pavlus ile Silas zindandan salıverildikten sonra, müjdeciler Filipi’den ayrıldılar (Elç. 16:35–40). Pavlus ile yoldaşları Filipi’den doğruca Makedonya’nın başkenti Selanik’e gittiler.

`Elçilerin İşleri 17:1–9 ayetlerini oku. Selanikli Yahudiler Pavlus’un diğer uluslardan olanlar arasındaki başarılı vaazına ne tepki verdiler?`

Bir kez daha Pavlus’u müjdeyi paylaşabileceği bir havra ararken görüyoruz. Bir çok dindar Grek ve azımsanmayacak sayıda seçkin kadın Pavlus’un bildirisinden ikna olmuştu. Bu mühtedilerin “Pavlus’la Silas’a katılmaları” (Elç. 17:4), onların ayrı bir topluluk oluşturup havranın haricinde, muhtemelen Yason’un evinde toplandıkları anlamına geliyor gibi.

Kıskançlığa kapılan düşmanları kargaşa çıkardılar. Niyetleri Pavlus ve Silas’ı (Timoteos’tan bahsedilmiyor) kent meclisinin önüne çıkartıp suçlamaktı. Müjdeciler bulunamayınca, Yason’un kendisi ve birkaç yeni imanlı, siyasi kışkırtıcılara yataklık yapma suçlamasıyla yerel yöneticilerin önüne sürüklendi. 

`Elçilerin İşleri 17:10–15 ayetlerini oku. Selanik’teki olayla kıyaslandığında, Veriya’daki Yahudilerin tepkisi neydi?`

Eugenēs kavramı (Elç. 17:11) aslında “soylu” ya da “doğuştan asil” anlamındadır, fakat daha çok “açık fikirli” bir tavrı belirtiyordu ve bu ayette de büyük ihtimalle bu anlamda kullanılmıştı. Veriya’daki Yahudiler sadece Pavlus ile Silas’ın bildirisini kabul ettikleri için değil, müjdecilerin söylediklerinin doğruluğunu kontrol etmek amacıyla Kutsal Yazılar’ı her gün kendileri incelemeye istekli oldukları için övülüyorlar. Müjdeye, gerektiği gibi düşünsel olarak ikna olmadan, sadece duygusal olarak verilen karşılık, yüzeysel ve kısa ömürlü olma eğilimindedir.

Fakat çok geçmeden, zulüm Pavlus’un Veriya’daki verimli hizmetini sekteye uğratarak onu daha da güneye, Atina’ya gitmeye zorladı. 

`En son ne zaman “bu şeyler [her ne iseler] acaba böyle mi?” diye öğrenmek için Kutsal Yazılar’ı dikkatle inceledin?`