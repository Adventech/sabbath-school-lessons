---
title:  Yeniden Listra’da
date:   26/08/2018
---

Luka’nın olayları seçerek aktarıyor olması, Pavlus’u neredeyse dosdoğru Derbe ve Listra’ya ulaşmış gibi gösteriyor. Suriye ve Kilikya hakkında Luka’nın tek söylediği, Pavlus’un bu bölgeleri dolaşarak kiliseleri pekiştirdiği (Elç. 15:41).

`Elçilerin İşleri 16:1–13 ayetlerini oku. Pavlus’un burada yaptığı, başkalarına ulaşma çabasında ne kadar hassas olduğu hakkında bize ne öğretiyor?`

Timoteos’un babası diğer uluslardan olmasına rağmen, annesi Yahudi Hristiyan’dı; adı Evniki’ydi. Sünnetsiz olmasına rağmen Timotesos’un Kutsal Yazılar’ı çocukluğundan beri biliyor olması (2Ti. 3:15) onun da dindar biri olduğunu gösteriyor. Hristiyan olarak bölgedeki tüm imanlıların saygısını ve takdirini çoktan kazanmıştı.

Yahudiler Yahudiliğin babadan değil anneden geçtiğini saydıkları için, Timoteos Yahudi’ydi. Belki de Grek olan babası sünneti barbarca gördüğü için, doğduktan sonraki sekizinci günde sünnet edilmemişti.

Timoteos’u çalışma arkadaşı olarak yanına almak isteyen, fakat sünnet edilmemiş bir Yahudi olarak sapkınlıkla suçlanıp Yahudi havralarına alınmayacağını bilen Pavlus, onu sünnet ettirdi. Dolayısıyla, Pavlus’un bunu yapmaktaki amacı tamamen işlevseldi, bu nedenle vaaz ettiği müjdeye aykırı olarak görülmemelidir.

Pavlus ilk yolculuğunda bulunduğu yerleri tekrar ziyaret ettikten sonra güneybatıya, muhtemelen Asya eyaletindeki Efes’e gitmeye karar verdi, fakat Kutsal Ruh onu engelledi. O da yönünü kuzeye çevirip Bitinya’ya gitmeye çalıştı, fakat Kutsal Ruh yine açıklanmayan bir şekilde oraya gitmesini engelledi. O sırada Misya’dan geçiyor olduğu için Pavlus’un tek seçeneği batıdaki liman kenti Troas’a gitmekti, bu sayede oradan istediği yöne doğru denize açılabilirdi.

Ancak bir gece görümünde, Allah ona Ege Denizi’ni geçip Makedonya’ya gitmesi gerektiğini gösterdi. Yoldaşları bu görümü öğrendiğinde, Allah’ın gerçekten de müjdeyi Makedonyalılarla paylaşmaları için onları çağırdığı sonucuna vardılar.

`Pavlus’un Timoteos’u neden sünnet ettirdiğini düşün. Bu bize, her zaman razı olmadığımız ya da gerekli görmediğimiz, fakat daha yüce bir gayeye hizmet edecek şeyleri yapmaya hazır olmak konusunda ne öğretmeli?`