---
title:  Öğrencilerin Görevi
date:   02/07/2018
---

`Elçilerin İşleri 1:8 ayetini oku. Öğrencilerin peygamberlik sözüyle ilgili yorumlara girmek yerine ne yapmaları bekleniyordu?`

Bu ayette öğrencilerin göreviyle ilgili dört önemli unsurdan bahsediliyor:

Ruh armağanı. Ruh, Allah’ın halkı arasında her zaman etkin olmuştur. Ancak peygamberlere göre, gelecekte Ruh’un çok özel bir desteği olacaktı (Yşa. 44:3; Yoel 2:28, 29). İsa’nın Kendisi Ruh tarafından meshedildiğine göre, O’nun hizmeti sırasında Kutsal Ruh zaten iş başındaydı (Luk. 4:18–21) ancak Mesih’in gökte yüceltilişine kadar göreve resmen başlamamıştı (Yu. 7:39, Elç. 2:33).

Tanıklık rolü. Tanık, ilk elden bilgidir. Öğrenciler böyle bir tanıklık vermek için tamamen nitelikliydiler (Elç. 1:21, 22; 4:20; ayrıca 1Yu. 1:1–3 ile karşılaştır), şimdi de İsa’yla yaşadıkları benzersiz deneyimi tüm dünyayla paylaşmak üzere görevlendirilmişlerdi.

Görev planı. Öğrencilerin önce Yeruşalim’de, sonra Yahudiye ile Samriye’de, son olarak da dünyanın dört bir köşesinde tanıklık etmeleri gerekiyordu. Bu kademeli bir plandı. Yeruşalim Yahudi dinsel yaşamının merkezi ve İsa’nın mahkûm edilip çarmıha gerildiği yerdi. Yahudiye ve Samiriye, İsa’nın da hizmet etmiş olduğu komşu bölgelerdi. Fakat öğrenciler kendilerini bu bölgelerle sınırlamamalıydılar. Onların görevinin kapsamı tüm dünyaydı.

Görevin yönü. Eski Ahit döneminde ulusların Allah’a doğru çekilmeleri gerekiyordu (Bkz. Yşa. 2:1–5), İsrail’in Allah’ı uluslara “götürmesi” değil. Yunus gibi az sayıda istisna genel kuralı bozmaz. Şimdiyse strateji çok farklıydı. Yeruşalim hâlâ merkezdi, fakat öğrencilerden orada kalıp kök salmak yerine yeryüzünün dört bucağına gitmeleri bekleniyordu.

`Luka 24:44–48 ayetlerini oku. Öğrencilerin vaaz etmeleri gereken temel mesaj neydi?`

İsa, dirilişinden sonra öğrencilerle birlikte geçirdiği kırk günde (Elç. 1:3), her ne kadar Elçilerin İşleri 1:6 ayetinde sordukları soruda görüldüğü üzere hâlâ anlamadıkları çok şey olduğu belliyse de, onlara Allah’ın krallığı hakkındaki pek çok gerçeği açıklamış olmalı.  Peygamberlik sözlerine aşinaydılar, fakat şimdi onları yeni bir ışıkta görüyorlardı, Çarmıh’tan ve boş mezardan yayılan bir ışıkta (bkz. Elç. 3:17–19).