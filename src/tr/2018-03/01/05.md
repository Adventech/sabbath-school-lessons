---
title:  Pentekost Gününe Hazırlık
date:   04/07/2018
---

İsa, Elçilerin İşleri 1:7, 8 ayetlerinde kayıtlı olan cevabında, zamanla ilgili hiçbir taahhütte bulunmuyor. Yine de, sözlerinden doğal olarak çıkarılabilecek sonuç, Ruh’un gelmesinin ve öğrencilerin görevlerini tamamlamasının hemen ardından döneceği yönünde (ayrıca bkz. Mat. 24:14). Ayrıca meleğin sözü de (Elç. 1:11) krallığın ne zaman geleceğine dair soruyu yanıtlamıyordu, ancak bunun çok zaman sonra olmayacağı şeklinde anlaşılmaya uygundu. Böyle düşünüldüğünde, öğrencilerin neden “büyük sevinç içinde Yeruşalim’e döndükleri” (Luk. 24:52) de anlaşılıyor. Görevlerini yerini getirirken onları daha da cesaretlendirmesi gereken İsa’nın bilinmeyen bir zamanda ikinci gelişi vaadi, sonun çok yakında olduğu şeklinde anlaşılmıştı. Elçilerin İşleri’nin ilerleyen bölümlerindeki gelişmeler bu fikri doğrulayacak.

`Elçilerin İşleri 1:12–14 ayetlerini oku. Üst kattaki odada başka kimler vardı ve Ruh’un gelişine kendilerini ne şekilde hazırladılar?`

Zeytin Dağı’ndan dönen öğrenciler, Yeruşalim’deki iki katlı bir evin üst katındaki misafir odasında (Latince: tavan arası) bir araya geldiler. İsa’nın kadın izleyicilerinden bazıları (Luk. 8:1–3, 23:49, 24:1–12), ayrıca annesi ve erkek kardeşleri de orada öğrencilerle birlikteydi.

İsa’nın erkek kardeşleri (Mar. 6:3), ya Yusuf ve Meryem’in İsa’dan oğulları (Mat. 1:25, Luk. 2:7), ya da daha büyük ihtimalle Yusuf’un ilk evliliğinden olan oğullarıydı, ki bu durumda Yusuf Meryem’le evlendiğinde duldu demektir. Onların öğrencilerin yanında olması aslında şaşırtıcı, zira İsa’ya her zaman kuşkuyla yaklaşmışlardı (Mar. 3:21, Yu. 7:5). Ancak İsa’nın dirilmesi ve Yakup’a özel olarak görünmesi (1Ko. 15:7) büyük bir değişikliğe yol açmış gibi görünüyor. Anlaşıldığı kadarıyla daha sonra Yakup Hristiyan toplumunun liderliğini bile Petrus’tan devralacaktı (Elç. 12:17; 15:13; 21:18; Gal. 2:9, 12).

Sürekli dua ederek (Elç. 1:14) ve sürekli tapınakta Allah’ı yücelterek (Luk. 24:53), şüphesiz hepsi birden bir ikrar, tövbe ve günahın ortadan kaldırılması dönemindeydiler. Ruh’un gelişinin çok kısa sürede İsa’nın dönüşünü sağlayacağına inansalar da, ruhsal tutumları gerçekleşmek üzere olan şeyle tam bir uyum içindeydi, zira Kutsal Ruh duaya cevaben gelir.

`Günlük tercihlerimizde, Ruh’un yaşamlarımızdaki işini gerçekleştirmesine ne şekilde yardım edebiliriz?`