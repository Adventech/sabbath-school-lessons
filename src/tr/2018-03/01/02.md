---
title:  Egemenliğin İsrail’e Geri Verilişi
date:   01/07/2018
---

Eski Ahit’te Mesih’e ilişkin peygamberlik sözleri iki türlüdür: birinci türdekiler sonsuza kadar hüküm sürecek olan, kral niteliğinde bir Mesih öngörür (Mez. 89:3, 4, 35–37; Yşa. 9:6, 7; Hez. 37:25; Dan. 2:44; 7:13, 14), ikinci türde ise insanların günahları uğruna canını verecek bir Mesih öngörülür(Yşa. 52:13–53:12; Dan. 9:26). Bu peygamberlik sözleri birbiriyle çelişmez. Sadece Mesih’in hizmetinin birbirini takip eden iki safhasına işaret ederler: O önce acı çekecek, sonra da Kral olacaktır (Luk. 17:24, 25; 24:25, 26).

Ne var ki, birinci yüzyıl Yahudi toplumunun Mesih’e dair beklentisindeki sorun, tek yönlü olmasıydı. Siyasi bir kurtuluş getirecek olan kralvari bir Mesih beklentisi, acı çekip canını verecek Mesih fikrini tamamen gölgelemişti.

Önceleri öğrenciler de bu kralvari Mesih umudunu paylaşıyordu. İsa’nın Mesih olduğuna inanıyorlardı (Mat. 16:16, 20), hatta bazen kendi aralarında O tahta çıktığında hangi yanında kimin oturacağına dair münakaşalar da yaşanıyordu (Mar. 10:35–37, Luk. 9:46). İsa’nın Kendisini bekleyen yazgıya ilişkin uyarılarına rağmen, O’nun ne demek istediğini bir türlü anlamıyorlardı. Bu nedenle, O öldüğünde kafaları karıştı ve cesaretlerini yitirdiler. Kendi sözleriyle, “biz O’nun, İsrail’i kurtaracak kişi olduğunu ummuştuk” (Luk. 24:21).

`Elçilerin İşleri 1:6 ayetini oku. Bu soruyu sormaları onların hâlâ neyi anlamadıklarını gösteriyor? Elçilerin İşleri 1:7 ayetinde, İsa onlara ne şekilde cevap verdi?`

Eğer İsa’nın ölümü öğrencilerinin umuduna vurulmuş ölümcül darbeyse, dirilişi bu umudu yeniden canlandırarak, siyasi beklentilerini belki de daha önce olmadığı kadar yükseltmişti. Dirilişi Mesih’in krallığın sonunda kurulacağının güçlü bir göstergesi olarak algılamak doğal gibi görünmüştü.

Fakat İsa bu konuda Kendisine sordukları soruya doğrudan cevap vermedi. Öğrencilerin sorusunun ardındaki yakın gelecekteki krallık önkabulünü reddetmedi, ama onaylamadı da. Konuyu çözümsüz bıraktı, öte yandan onlara Allah’ın işlerinin zamanını ancak Allah’ın bilebileceğini ve dolayısıyla bu bilginin insanlar için erişilmez olduğunu hatırlattı.

`Luka 24:25 ayetine göre, öğrencilerin asıl sorunu neydi? Kutsal Kitap’ın gerçekte öğrettiğinin aksine, inanmak istediklerimize inanmamız neden daha kolaydır? Bu tuzaktan nasıl kaçınabiliriz?`