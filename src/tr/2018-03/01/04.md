---
title:  O Tekrar Gelecek
date:   03/07/2018
---

`Elçilerin İşleri 1:9–11 ayetlerini oku. Luka İsa’nın göğe yükselişini nasıl tarif ediyor? Onlarla iki meleğin konuşmasının önemi nedir (bkz. Yas. 19:15)?`

Luka’nın yükselişi açıklama şekli oldukça kısa ve öz. İsa Zeytin Dağı’nda öğrencilerle birlikteydi ve onları bereketlemekteyken (Luka 24:51) göğe alındı. Kullanılan dil tabi ki görüngüsel; yani sahne gerçekte olduğu gibi değil, insanlar tarafından görüldüğü şekliyle tasvir ediliyor. İsa yeryüzünü terk ediyordu ve bunu görünür biçimde yapmanın yükselmek dışında bir yolu yoktu.

İsa’nın göğe yükselişi Allah’ın doğaüstü işlerinden biriydi, Kutsal Kitap boyunca bahsi geçen diğer birçok örnek gibi. Luka’nın olayı anlatış tarzında (edilgen epērthē fiilini kullanarak, yani “yukarı alındı,” Elç. 1:9)  ima edilen budur. Yeni Ahit’te sadece burada geçen bu fiil, Eski Ahit’in Grekçe tercümesi Septuaginta’da birkaç kez kullanılır. Hepsinde de Allah’ın işleri anlatılmaktadır, bu da İsa’yı göğe alanın bizzat Allah olduğuna işaret ediyor, tıpkı O’nu ölümden diriltenin de Allah olduğu gibi (Elç. 2:24, 32; Rom. 6:4; 10:9).

İsa bir bulutla alındıktan sonra, Luka (sadece Elçilerin İşleri’nde) öğrencilerin yanında beliren beyaz giysiler içinde iki adamdan bahsediyor. Yaptığı tasvir parlak giysili meleklerin tarifiyle örtüşüyor (Elç. 10:30, Yu. 20:12). Bunlar, öğrencilere İsa’nın aynı yukarı alındığı şekilde geri geleceği güvencesini vermek için gelmişlerdi. Ayrıca bize İsa’nın onların “gözleri önünde” (Elç. 1:9) göğe yükseldiği bilgisini veren de sadece Elçilerin İşleri’dir.

Dolayısıyla, gözle görünür yükseliş yine bir bulutla gerçekleşecek olan gözle görünür dönüşün güvencesi oldu, fakat bu sefer az sayıda kişinin tanıklık ettiği bir olay olarak değil, “büyük güç ve görkemle” (Luk. 21:27) olacak, zira “her göz O’nu görecek” (Va. 1:7) ve O yalnız olmayacak (Luk. 9:26, 2Se. 1:7). İkinci Geliş’in görkemi, yükselişin çok ötesinde olacak.

`İkinci Geliş vaadini ve gerçeğini kendimiz için sürekli olarak canlı tutmayı nasıl öğrenebiliriz? Bu büyük hakikat, önceliklerimiz, harcamalarımız ve ahlâki seçimlerimiz gibi yaşamımızın tüm alanlarını ne şekilde etkilemelidir?`