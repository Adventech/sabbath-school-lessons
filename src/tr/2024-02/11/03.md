---
title:  Yaklaşan Kriz
date:   10/06/2024
---

Vahiy 13. bölümdeki canavarın işareti peygamberlik sözü, bize Şeytan’ın Tanrı’ya karşı yürüttüğü savaşın en şiddetli ve en kötü aşamasını anlatıyor. İsa çarmıhta öldüğünden beri, düşman yenildiğini biliyor, fakat o mümkün olduğunca çok kişiyi kendisiyle birlikte aşağı çekmeye kararlıdır. Onun bu mücadeledeki ilk taktiği hileye başvurmaktır. Hile işe yaramadığında ise zor kullanmaya başlar. Canavara tapınmayı ya da onun işaretini almayı reddeden herkesin öldürüleceğine dair buyruğun ardında da o bulunmaktadır.

Din zulmü elbette yeni bir şey değildir. Kayin’in Habil’i Tanrı’nın emrine itaat ettiği için öldürdüğünden beri vardır. İsa bunun imanlılar arasında bile olacağını söylemişti.

`Yuhanna 16:2, Matta 10:22, 2. Timoteos 3:12 ve 1. Petrus 4:12 ayetlerini okuyun. Yeni Ahit kilisesi neler yaşadı ve bunlar Mesih’in son zaman kilisesine nasıl uygulanabilir?`

Zulüm Hristiyanlık tarihi boyunca yaygındı. Bu durum putperest Roma döneminde de yaşanmıştı, fakat özellikle ortaçağ kilisesinin Kutsal Kitap’a iman eden Hristiyanlara uyguladığı acımasız zulümde açıkça görülmüştür. Canavarın işareti de bu korkunç zincirin son halkasıdır. Geçmişteki zulümler gibi, o da herkesi bir takım belirli inançlara ve onaylanmış bir ibadet düzenine uymaya zorlamak için tasarlanmıştır.

Peygamberlik sözü zulmün mali yaptırımlarla başlayacağını işaret ediyor: İşareti almamış olanlar ne bir şey satın alabilecek ne de satabilecek. İşareti almayı reddeden herkes sonunda ölüm cezasına çarptırılacak (Va. 13:15, 17).

İblis, Hristiyan olduğunu iddia edenleri yaşamlarında tavizler vermeye teşvik ederek, son sınav geldiğinde canavarın işaretini almaya şimdiden hazırlıyor. Tüm dünyanın canavarı şaşkın bir hayranlıkla izlediği anlaşıldığında (Va. 13:3), aniden sahne değişiyor ve peygamberlik kamerası Tanrı’nın halkına odaklanıyor. Vahiy 14:12 ayeti bize şu tasviri yapıyor: “Allah’ın emirlerini ve İsa’nın imanını koruyanların tahammülü burdadır” (CAN). Tanrı’nın halkı dinsel itaatle dolu hayatlar yaşar. Etraflarındaki her şey sallanırken, onlar Tanrı’nın lütfuyla sağlam dururlar. Dünya canavarı izlerken, onlar “Kuzu nereye giderse ardısıra giderler” (Va. 14:4). Mesih’in gücüyle, karşılarında sıralanmış olan cehennem güçlerine karşı zafer kazanırlar.

9\. Derste gördüğümüz gibi, iyi ve kötü arasındaki temel çatışma tapınma konusundadır. Canavar hileden faydalanmakta ve bu başarısız olduğunda şiddete ve zor kullanmaya başvurmaktadır.

`Bugün ekonomik kaygıların Sebt günü ibadetinizden taviz vermenizi sağlamasına ne kadar çabuk izin veriyorsunuz?`