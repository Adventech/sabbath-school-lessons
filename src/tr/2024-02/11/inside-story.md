---
title:  İman Hayati
date:   14/06/2024
---

### Domuz Etine Hayır, Şabat’a Evet

_Andrew McChesney Tarafından_

Sara, güneydoğu Afrika'daki Mozambik'te annesinin domuz eti ve bira satmasına yardım ederken Yedinci Gün Adventistleri Kilisesi'ni düşündü.

"Adventistler neden cumartesi günü kiliseye giderler?" diye merak etmişti.

Sara, küçük bir kızken, bir Adventist olan ağabeyi ile birkaç kez Adventist kilisesine gitmişti. Ama sonra başka bir şehre taşınmıştı ve o da annesinin kilisesine geri dönmüştü.

Annesiyle çalışırken, Adventist Kilisesi ile ilgili anıları canlandı. Yan eve taşınan Adventist komşularını düşündü. Sara onlara, Cumartesi günü kiliseye gitmelerinin nedenini sormaya karar verdi.

Komşular, Sara'nın sorusunu memnuniyetle karşıladılar ve Kutsal Kitap’ın Mısır’dan Çıkış 20:8-10'daki dördüncü emri açtılar. Sara okudu, “Şabat Günü'nü kutsal sayarak anımsa. Altı gün çalışacak, bütün işlerini yapacaksın. Ama yedinci gün bana, Tanrın RAB'be Şabat Günü olarak adanmıştır. O gün sen, oğlun, kızın, erkek ve kadın kölen, hayvanların, aranızdaki yabancılar dahil, hiçbir iş yapmayacaksınız.” . Yedinci gün Şabatı’nın kutsallığıyla ilgili başka ayetler de okudu. İsa'nın yeryüzünde yaşarken, yedinci günde tapındığını da gördü. Yedinci gün Şabatı’nı tutmaya karar verdi.

Sara annesine, artık cumartesi günleri domuz eti ve bira satmayacağını söylediğinde annesi çok kızdı. Sara'nın Adventist kilisesine gitmesini yasakladı. Sara yine de gitti. Tanrı'nın beşinci emirde buyurduğu gibi (Mısır’dan Çıkış 20:12) annesini onurlandırmak istiyordu. Fakat o aynı zamanda “İnsanlardan çok, Tanrı'nın sözünü dinlemek” (Elçilerin İşleri 5:29) gerektiğinin de farkındaydı.

Sara domuz eti ve bira satmayı tamamen bıraktığında gerilim daha da arttı. Annesine, Tanrı'nın domuz eti gibi kirli etlerin yenmesine (Levililer 11:7) ve alkol alımına (Süleymanın Özdeyişleri 20:1) müsaade etmediğini açıkladı. Ayrıca, Kutsal Kitap’ta, “Sonuç olarak, ne yer ne içerseniz, ne yaparsanız, her şeyi Tanrı'nın yüceliği için yapın.” (1. Korintliler 10:31) diye yazıldığını ve Tanrı’nın onaylamadığı şeyleri satmanın O’nu yüceltmeyeceğini de söyledi.

Annesi Sara'yı evden kovdu. Gidecek hiçbir yeri olmayan Sara kasabayı terk etti ve Adventist abisinin, onun karısının ve oğullarının yanına taşındı. Yüreğine bir yumruk oturmuştu. "İsa'yı takip etmenin bedeli bu mu?" diye düşünüyordu.

Sara'nın abisi, kız kardeşinin durumunu kilisesindeki liderlere sundu. Onların çabaları sayesinde bir Adventist pastör, Sara’nın annesi ile bir araya geldi. Annesi, pastörün söylediklerini dikkatle dinledi. Onunla her konuda aynı fikirde değildi. Fakat onlar konuşurken, annesinin yüzü yumuşamıştı. Sara'nın eve dönebileceğini söyledi.

Bugün, annesi hâlâ Sara'nın inançlarını paylaşmıyor. Sara, Kutsal Ruh'un annesinin kalbine dokunması için dua ediyor. Kendisine, sevgisinin tam anlayışını veren Tanrı'nın, aynısını annesi için de yapabileceğini biliyor.

_İsa'nın yakında gelişiyle ilgili iyi haberin Afrika'da ve dünyanın dört bir yanında yayılmasına yardımcı olan Şabat Okulu misyon sunularınız için teşekkür ederiz._