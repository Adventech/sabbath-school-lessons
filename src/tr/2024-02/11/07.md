---
title:  Ek Çalışma
date:   14/06/2024
---

Canavara ve heykeline tapınma, Babil kralının, Şadrak, Meşak ve Abed-nego’ya altın bir heykele boyun eğmelerini yoksa kızgın fırına atılacaklarını emrettiği Daniel 3. bölüme gönderme yapıyor. Eski Babil, modern Babil fark etmez, mesele ibadettir. Gerçek ibadet, Tanrı’nın Sözü’nden öğrenen bir zihinden, O’nun sevgisiyle dönüşen bir candan ve O’nun Ruhu’yla dolu bir yürekten kaynaklanır. Ancak o zaman “bu çağın gidişine uymaz,” tersine Tanrı’nın Sözü’nde bulunan isteğine göre yaşayabiliriz. Bizim yegane güvencemiz budur!

“Allah iradeyi veya vicdanı hiçbir zaman zorlamaz; fakat Şeytan’ın –başka şekilde ayartamadıklarının denetimini eline geçirmek için– sürekli olarak başvurduğu yöntemi, zulüm yoluyla zorlamadır. Korku yayarak veya zor kullanarak vicdana hükmetmeye ve kendisine saygı gösterilmesini sağlamaya çalışır. Bu amacını gerçekleştirmek için hem dinsel hem de dünyasal yetkililer aracılığıyla çalışarak, onları Allah’ın yasasına aykırı insan yasalarını yürürlüğe koymaya yönlendirir.”—Ellen G. White, Büyük Mücadele, s. 596.

“Önlerindeki denenmede dayanabilmeleri için, Allah’ın Kendi sözünde açıkladığı isteğini anlamalıdırlar; O’nu, yalnızca karakterini, yönetimini ve amaçlarını doğru bir şekilde kavrayarak ve bunlara uygun bir şekilde davranarak yüceltebilirler. “Ancak zihnini Kutsal Kitap’ın hakikatleriyle güçlendirmiş olanlar son büyük çatışmada ayakta kalabileceklerdir.”—Ellen G. White, Büyük Mücadele, s. 598.

“Fakat Allah’ın yeryüzünde, tüm öğretilerin standardı ve tüm reformların esası olarak yalnızca ve yalnızca Kutsal Kitap’a bağlı kalacak bir halkı olacaktır. Eğitimli kişilerin fikirleri, bilimin çıkarımları, kilise konseylerinin, sayısı temsil ettikleri kiliseler kadar çok ve uyumsuz olan iman açıklamaları veya kararları, çoğunluğun sesi –bunların herhangi biri ya da tümü birlikte, dinsel inancın herhangi bir hususunun lehine veya aleyhine kanıt olarak kabul edilemez. Herhangi bir öğretiyi veya ilkeyi kabul etmeden önce, bunu destekleyen açık bir ‘Rab diyor ki’ ifadesi talep etmeliyiz.”Ellen G. White, Büyük Mücadele, s. 600.

**Tartışma Soruları**:

`Mesih’in gelişi beklentisiyle nasıl yaşayabilir ve yaygaracılara dönüşmeden bu umudu nasıl paylaşabiliriz?`

`İbadet konusunda biraz daha düşünün. Gündelik yaşantımız, günlük rutinimiz, kime ya da neye ibadet ettiğimiz konusunda bize ne söylüyor?`

`Kendimizin ve başkalarının geleceği korkuyla değil güvenle karşılamasına nasıl yardımcı olabiliriz?`

`Son gün olaylarını anlamak bugünkü yaşantımızda ne gibi gerçekçi farklar yaratıyor?`