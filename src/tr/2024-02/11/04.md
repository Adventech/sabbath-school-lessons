---
title:  'Canavarı Tanıyalım: 1. Bölüm'
date:   11/06/2024
---

`Vahiy 13:1, 2 ayetlerini okuyun. Bu canavar nereden ortaya çıkıyor ve ona kim yetki veriyor?`

Vahiy kitabı ejderhayı ilk olarak Şeytan olarak tanımlıyor. Vahiy 12:3-5 ayetleri, ejderhanın, “kadın doğurur doğurmaz” “erkek çocuğu” yok etmeye çalıştığını fakat çocuğun “hemen alınıp Tanrı’ya, Tanrı’nın tahtına götürüldüğünü” söylüyor. O, Mesih’i yok etmeye çalışan, putperest Roma aracılığıyla işini gören iblisti (bkz. Mat. 2:16-18). Tanrı’nın ve insanın baş düşmanı, amaçlarını gerçekleştirmek için siyasi ve dini kurumlar aracılığıyla iş görmektedir.

Bu canavar hakkında bize şöyle söylenmiştir, “Ejderha canavara kendi gücü ve tahtıyla birlikte büyük yetki verdi” (Va. 13:2). Bu peygamberlik sözü yüzlerce yıl sonra, Roma İmparatoru Konstantin başkentini Roma’dan günümüz Türkiye’sinde Konstantinopolis olarak adlandırılan yere taşıdığında tam olarak gerçekleşmiştir. Bu, Sezarların eski tahtı ya da merkezi olan imparatorluk kenti Roma’da bir güç boşluğu oluşmasına yol açmıştı. Böylece putperest Roma, canavara kendi koltuğunu ya da başkentini vermiş oldu.

Isaac Backus şöyle yazıyor: “Konstantin, imparatorluğun merkezini Konstantinopolis’e taşıyarak, Roma piskoposunun kendisini yeryüzündeki tüm insanların ve Göklerin Tanrısı’nın üzerinde yüceltmesinin yolunu açtı.”—The Infinite Importance of the Obedience of Faith, and of Separation from the World [İmana İtaatin ve Dünyadan Ayrılmışlığın Sonsuz Önemi], s. 16. Thomas Hobbes’a göre, “Papalık, ölmüş Roma imparatorluğunun mezarının üzerinde taç giymiş olarak oturan hayaletinden başka bir şey değildir.”—Leviathan , s. 386. Dikkatli bir inceleme, Vahiy 13. bölümdeki deniz canavarının, Roma’da ortaya çıkan ve dünya çapında bir tapınma düzeni haline gelen sapkın bir dini güç olduğunu ortaya koyuyor (Va. 13:3, 4). Bu canavar bir kişi değildir; Tanrı’nın Sözü’nün gerçeğinin yerine insan buyruklarını koyan dini bir örgüttür.

`Vahiy 13:1, 6 ayetlerini okuyun. Canavar gücünü tanımlamak için hangi anahtar sözcük kullanılıyor?`

Kutsal Kitap küfrü Yuhanna 10:33 ve Luka 5:21 ayetlerine iki örnekle tanımlıyor. (1) Tanrı gibi davranan ya da Tanrı olduğunu iddia eden bir adam ve (2) günahları bağışlama gücüne sahip olduğunu iddia eden bir adam. Bu suçlamalar haksızdı çünkü İsa gerçekten Tanrı’dır ve bu nedenle günahları bağışlama yetkisine sahiptir. Roma papalığının Kutsal Kitap’ın küfür olarak tanımladığı iki belirgin öğretisi bulunmaktadır: rahiplerinin günahları bağışlama gücüne sahip olduğu iddiası ve papanın yeryüzünde Tanrı’nın yetkilerine sahip olduğu iddiası.