---
title:  Sebt Günü ve Yasa
date:   28/05/2024
---

`Vahiy 14:6, 7; Vahiy 4:11; Yaratılış 2:1-3 ve Mısır’dan Çıkış 20:8-11 ayetlerini okuyun. Yaratılış, Sebt günü ve Tanrı’nın yasası arasındaki ilişki nedir?`

Yaratılış Tanrı’nın gözündeki ne kadar değerli olduğumuzu açıklamaktadır. Biz evrende yalnız değiliz, kozmik bir toz zerresi ya da genetik bir tesadüf de değiliz. Başka bir deyişle, yaşamın kökeni konusundaki medya ve popüler kültür tarafından yaygın olarak benimsenen bilimsel senaryo, Kutsal Kitap’taki anlatımla hiçbir şekilde bağdaşmayan bir köken görüşü sunmaktadır.

Biz, İsa bizi yarattığı için buradayız. Ve O sadece bizi yarattığı için değil, aynı zamanda bizi kurtardığı için de ibadet etmemize layıktır. Tüm gerçek ibadetin merkezinde Yaratılış ve Kurtuluş yer almaktadır. Bu sebeple, Sebt günü kurtuluş tasarısını anlamak için hayati önem taşımaktadır. Sebt günü, Yaratıcı’nın ilgisinden ve Kurtarıcı’nın sevgisinden bahseder.

Tanrı, yaratılış haftası sona erdiğinde, yarattığı dünyanın güzelliği ve görkemi içinde dinlenmişti. O ayrıca bize bir örnek olması için dinlendi. Sebt günü, bizi yaratanı övmek için haftada bir durup dinlenmektir. Sebt gününde ibadet ederken, O’nun başka hiçbir güne değil sadece o güne yerleştirmiş olduğu özel bereketi almak için yüreklerimizi açıyoruz.

Sebt günü bizi, O’nun bizim için amaçladıklarından saptığımızda dahi bizi terk etmeyecek kadar çok seven Yaratıcı’ya yönlendirmektedir. Sebt günü O’nda dinlenmemizin ölümsüz bir simgesidir. Yaratan’a bağlı kalmanın özel bir işaretidir (Hez. 20:12, 20). Sebt günü bir çalışma simgesi değil, dinlenme simgesidir; yasacılık değil, bir lütuf simgesidir; mahkûmiyet değil, bir güvence simgesidir. Sebt günü kurtuluş için kendimize değil, Tanrı’ya güvenmenin simgesidir. Gerçek Sebt dinlenmesi, bizi yaratanın, bizi kurtaranın ve bizim için tekrar gelecek Olan’ın sevgi dolu kollarında lütfun dinlenmesidir.

Tanrı’nın dünya için son zaman mesajı olan Vahiy 14. bölümün mesajı, insanları her Sebt gününde O’nun sevgisinde ve ilgisinde dinlenmeye çağırıyor. Bizi yaratanı hatırlamaya ve O’na yüceltmeye çağırıyor. Sebt Günü’nü tutmak aynı zamanda Aden bahçesinin kusursuzluğu ile gelecekteki yeni göklerin ve yeni yeryüzünün görkemi arasındaki bağlantıdır. Bize Aden bahçesinin ihtişamının bir gün yeniden kurulacağını hatırlatmaktadır.

`Pek çok Yedinci Gün Adventisti yasacı olmakla suçlanmıştır ve bu suçlama genellikle Sebt gününü tutuyor olmamızla ilişkilidir. Sebt gününün kurtuluşun ve imanla doğruluğun bir simgesi olması konusunu tartışın. Tanrı’nın dinlenme emrine itaat etmemiz, neden insanların göğe gitmek için çalıştığımızı düşünmelerine yol açıyor?`