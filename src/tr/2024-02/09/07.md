---
title:  Ek Çalışma
date:   31/05/2024
---

“Pek çokları, kendilerini destekleyen Kutsal Kitap tanıklığının yokluğu üzerine, yılmaz bir kararlılıkla, aynı mantığın Mesih’e ve elçilerine karşı nasıl kullanıldığını unutarak, şunları ileri sürdüler: ‘Büyük adamlarımız neden bu Sebt sorununu anlamıyor? Çok az kişi sizin gibi inanıyor. Sizin haklı, dünyadaki bütün eğitimli insanların haksız olması ise doğru olamaz.’

“Bu tezleri çürütmek için, yalnızca Kutsal Yazılar’ın öğretilerini ve Rabb’in Kendi halkıyla tüm çağlardaki ilişkilerinin tarihçesini ortaya koymak yeterli olacaktır.

“Fakat geçmiş nesillerdeki Hristiyanlar, Kutsal Kitap’ın Sebti’ni tuttuklarını sanarak Pazar gününü tuttular; günümüzde de her kilisede, Roma Katolik kilisesinde bile, Pazar gününün ilahî kaynaklı Sebt günü olduğuna samimiyetle inanan gerçek Hristiyanlar vardır. Allah onların halis niyetlerini ve Kendi önündeki dürüstlüklerini kabul etmektedir. Ancak Pazar gününün tutulması yasayla yürürlüğe konulunca ve dünya gerçek Sebt’in zorunluluğu konusunda aydınlatılınca, yalnızca Roma’nın yetkisine dayanan bir kurala uymak için Allah’ın emrini çiğneyen herkes, bu suretle papalığı Allah’ın üzerinde şereflendirmiş olacaktır. Roma’ya ve Roma tarafından tesis edilen kurumu uygulayan güce bağlılığını bildirmektedirler. Canavara ve onun heykeline tapmaktadırlar. İnsanlar, Allah’ın Kendi yetkisinin işareti olarak ilan ettiği kurumu reddederek, onun yerine Roma’nın kendi üstünlüğünün işareti olarak seçtiği kurumu şereflendirdiklerinde, bu şekilde Roma’ya bağlılık simgesini, ‘canavarın işareti’ni kabul etmiş olacaklardır. Bu konu açık bir şekilde halkın önüne getirildiğinde ve Allah’ın emirleriyle insanların emirleri arasında bir seçim yapmaları istendiğinde, yasayı çiğnemeye devam edenler ancak o zaman ‘canavarın işareti’ni alacaklardır.”—Ellen G. White, Büyük Mücadele, s. 458, 459, 452, 453.

**Tartışma Soruları**:

`Dünya çok hızlı, çok çarpıcı bir biçimde değişiyor. Son gün olaylarının bizi hazırlıksız yakalamaması için neden her zaman uyanık olmalıyız?`

`Tanrı’nın yargısı ve yasası düşüncesiyle, yalnızca lütufla kurtulduğumuz gerçeği birbiriyle nasıl uyum sağlamaktadır?`

`Gerçek Sebt gününün önemini kavramamış fakat haftanın ilk günü olan Pazar gününü içtenlikle tutan kişilere tanıklık etmenin yolları nelerdir?`

`Kilise ve devlet güçlerinin birlik olmasında ne gibi tehlikeler yatmaktadır? Hristiyanlar olarak devletle nasıl ilişki kurmalıyız?`