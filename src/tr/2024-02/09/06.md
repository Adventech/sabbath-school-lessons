---
title:  Üç Meleğin Mesajı
date:   30/05/2024
---

Vahiy 14:7 ayetinde ilk melek yüksek sesle şöyle haykırıyor, “Tanrı’dan korkun! O’nu yüceltin! Çünkü O’nun yargılama saati geldi. Göğü, yeri, denizi, su pınarlarını yaratana tapının!” Göğün çağrısı, yaklaşan yargılamanın ışığında Yaratıcı’ya en üst düzeyde bağlanmamızı ve yürekten ibadet etmemizi sağlamaktır.

İkinci melek ise şu açıklamada bulunuyor, “Yıkıldı! Kendi azgın fuhuş şarabını bütün uluslara içiren büyük Babil yıkıldı!” (Va. 14:8). Babil, sahte bir ibadet düzeni adına ilk meleğin mesajını reddetmiş olan, düşmüş, sapkın bir dini düzeni temsil etmektedir. Bu sebeple Vahiy 14:9-11 ayetleri “canavara ve heykeline” tapınmaya karşı uyarıda bulunmaktadır. Burada iki karşıt seçenek sunulmaktadır –Yaratıcı’ya tapınma ya da canavara tapınma. Yeryüzündeki her insan, bağlılıklarının kime olduğu konusunda nihai ve geri dönülmez kararını verecektir –İsa’ya mı yoksa Şeytan’a mı?

`Vahiy 14:12 ayetini okuyun. Canavara tapınmayı reddedenlerin belirleyici iki özelliği nedir? Neden her ikisi de hayati derecede önemlidir?`

Tanrı, dünya tarihindeki en sert düşmanlığı ve en şiddetli zulmü görmelerine rağmen O’na sadık kalacak bir son zaman halkına sahip olacaktır. Onlar, Mesih’in doğruluğunun armağanı sayesinde lütufla dolu, itaatkâr yaşamlar sürecekler. Yaratıcı’ya tapınmak, canavara tapınmanın tam tersidir ve Tanrı’nın emirlerini yerine getirmekle ifade edilir. Mesih’e ya da canavara bağlanmak konusundaki bu son çatışmanın odağında ibadet vardır ve iyi ile kötü arasındaki büyük mücadelenin kalbinde de Sebt günü bulunmaktadır.

Kurtarıcı’nın bu adanmış takipçileri sadece “İsa’ya” iman etmekle kalmayacak, aynı zamanda “İsa’nın” imanına sahip olacaklar. İsa’nın imanı o kadar derin, o kadar güvenen, o kadar adanmıştır ki, cehennemdeki tüm cinler, yeryüzündeki tüm denemeler bir araya gelse onu sarsamaz. O, göremese de güvenen, sebebini anlayamasa da inanan ve kavrayamasa da umut eden bir imandır. Bu “İsa’nın imanı” imanla sahip olduğumuz bir armağandır. Önümüzdeki kriz süresince bizi taşıyacak olan odur. Son kriz patlak verdiğinde, ekonomik boykotla, zulümle, hapisle ve ölümle karşı karşıya kaldığımızda, İsa’nın imanı, İsa geri dönene kadar bizi dünyanın son saatlerinde ayakta tutacaktır.

`Tanrı gelecekte olacaklar için imanımızı bugünden nasıl hazırlıyor?`