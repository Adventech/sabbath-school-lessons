---
title:  Tapınak ve Yasa
date:   26/05/2024
---

`Vahiy 11:19, Mısır’dan Çıkış 25:16, Mısır’dan Çıkış 31:18 ve Vahiy 12:17 ayetlerini okuyun. Bu ayetler tapınağın En Kutsal Yeri’ndeki Antlaşma Sandığının içinde ne olduğunu gösteriyor?`

Kefaret Günü bir yargı günüydü. Tüm İsrail’e tövbe ederek, kendilerini sınayarak ve her türlü işten kaçınarak bu etkinliğe katılması emredilmişti (bkz. Lev. 23:29-31). Sadece o gün başkâhin günahın kefaretini ödemek için En Kutsal Yere girerdi. Orada, kutsal alanın en iç bölümünde Antlaşma Sandığı bulunurdu. Sandığın içindeyse Tanrı’nın taş levhalar üzerine yazılmış olan On Emir yasası bulunuyordu. Sandığın altın kapağına bağışlanma kapağı denilirdi ve tapınağı günahtan arındırmak için üzerine kan serpilirdi. Tanrı’nın varlığı, bağışlanma kapağının üzerinde Şekina görkeminde tezahür ediyordu. Sunulan her kurban Tanrı’nın günahkâr insanlara olan merhametini gösteriyordu. Kefaret Günü ise günahın yargı gününe kadar hatırlanacağını (İbr. 10:3) Aslında günah, yüzyıllar sonra, ancak Mesih’in çarmıhta öldüğünde kanı aracılığıyla tamamen ortadan kaldırılacaktı. Günahlardan arınabilmemiz O’nun kanına iman sayesinde olur (1Pe. 1:18, 19). Orada, Tanrı’nın huzurunda, merhamet ve adalet muhteşem bir biçimde birleşmektedir.

Elçi Yuhanna göksel tapınağa baktığında, “Tanrı’nın tapınağının... açıldığını” ve “O’nun Antlaşma Sandığının” ortaya çıktığını görmüştü (Va. 11:19). Büyük Mücadele şu yorumu ekliyor: “Gökteki tapınağın en kutsal yerinde, ilahi yasa –Allah’ın Sina dağında gök gürlemeleri arasında bizzat konuştuğu ve taş levhalar üzerine parmağıyla yazdığı yasa– kutsal olarak saklanmaktadır. Gökteki tapınakta bulunan Allah’ın yasası, taş tabletlere yazılan ve Musa tarafından Tevrat’a geçirilen ilkelerin yanılmaz bir kopyasını teşkil eden muazzam orijinaldir. Bu önemli noktanın anlayışına ulaşanlar, böylece ilahi yasanın kutsal ve değişmez niteliğini görmeye yönlendirildiler.”—Ellen G. White, Büyük Mücadele, s. 436, 437.

İlk Adventist imanlılar Kutsal Kitap’ın tapınak hakkındaki öğretisini incelerken, Tanrı’nın yasasının önemini ve Tanrı’nın yasasının kalbinde Sebt gününün yer aldığını fark ettiler. Tanrı’nın yasası göksel tapınaktaki Antlaşma Sandığının içinde tasvir edildiyse, onun kesinlikle çarmıhla birlikte geçersiz kılınmış olamayacağını düşündüler.

`Saatte bin kilometre hızla, istisnasız her hafta bize gelen Sebt gününü düşünün. Bu, yaratılış öğretisinin ne kadar önemi olduğu konusunda bize ne söylemelidir? Başka hangi öğreti bu kadar güçlü ve tekrar eden bir hatırlatıcıya sahiptir?`