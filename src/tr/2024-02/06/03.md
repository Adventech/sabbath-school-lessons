---
title:  Peygamberlik Sözü Zaman Süreleri
date:   06/05/2024
---

`Vahiy 11:3 ve Vahiy 12:5, 6, 14, 15 ayetlerini Daniel 7:25 ayetiyle karşılaştırın. Bu peygamberlik sözü zaman dönemlerinde hangi benzerlikleri görüyorsunuz?`

İki tanık, “çul giysiler içinde bin iki yüz altmış gün peygamberlik edecekler” (Va. 11:3). Bu, “Ulusların” (Tanrı’nın gerçeğine karşı çıkanların) kutsal kenti ayaklar altına alacağı kırk iki ayla aynı zaman dilimidir (Va.11:2). Tanrı’nın düşmanları 1.260 gün boyunca (42 x 30 = 1.260, apokaliptik peygamberlik sözlerinde her gün bir yılı simgeler) Tanrı’nın gerçeğini ayaklar altına alacak ve Tanrı’nın iki tanığı, Eski ve Yeni Ahit, bu aynı süre boyunca onlara karşı peygamberlik edecektir.

Daha önce gördüğümüz gibi (bkz. dördüncü ders), Daniel 7:25 ayeti, Roma İmparatorluğu’nun parçalanmasıyla ortaya çıkacak olan küçük boynuz gücünün Tanrı’nın halkına “bir vakit ve vakitler [tam olarak “iki vakit”] ve yarım vakit” zulmedeceğini söylüyor (KM). Bir “vakit” bir yıldır (360 gün). O halde üç buçuk yıl 1260 güne eşittir.

Vahiy 12:6, ayetleri, Tanrı’nın halkı için 1.260 gün sürecek olan zulümden söz ediyor. Vahiy 12:14 bir vakit, vakitler ve yarım vakitten söz ediyor (KM). Vahiy 13:5 ayeti 42 aydan bahsediyor. Vahiy 11:2, 3 ayetlerinde hem 42 aydan hem de 1.260 günden bahsedildiğini görüyoruz. Tüm bu peygamberlik sözleri aynı tarihsel zaman diliminin farklı yönlerini tanımlıyorlar.

Kutsal Yazı’nın yetkisi yok sayıldığında, onun yerine başka (insani) yetkiler ortaya çıkmaktadır. Bu durum genellikle Tanrı’nın Sözü’nü savunanların zulme uğramasına neden olur ki, ortaçağ kilisesinin derin bir ruhsal karanlığa gömüldüğü MS 538’den MS 1798’e kadar süren papalık egemenliği döneminde bu olmuştur. Bu dönemde insanların buyrukları Tanrı’nın emirlerinin yerine geçmiştir. İnsan gelenekleri müjdenin sadeliğini gölgede bırakmıştır. Roma kilisesi dünyevi güçlerle birlik olup, yetkisini tüm Avrupa’ya yaymıştır.

Bu 1.260 yıl boyunca, Tanrı’nın Sözü –O’nun iki tanığı– çul giymiştir. Onların gerçekleri büyük bir gelenek ve törenler yığını altında gizlenmiştir. Oysa bu iki tanık peygamberlik etmeyi sürdürüyordu; Kutsal Kitap hâlâ konuşuyordu. Bu ruhsal karanlığın içinde dahi Tanrı’nın Sözü korundu. Onu benimseyenler ve onun ilkelerine göre yaşayanlar vardı. Fakat Avrupa’daki kalabalıklarla kıyaslandığında sayıları çok azdı. Valdensler, John Huss, Jerome, Martin Luther, Ulrich Zwingli, John Calvin, John ve Charles Wesley ve bir dizi diğer Reformcu, anladıkları şekliyle Tanrı’nın Sözü’ne sadık kaldılar.

`Günümüzde pek çok Hristiyan tarafından benimsenen ve Tanrı Sözü’ne değil de geleneğe dayanan öğretilerden bazıları nelerdir?`