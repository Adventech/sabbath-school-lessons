---
title:  İki Tanık
date:   05/05/2024
---

`Vahiy 11:3-6 ayetlerini okuyun. Bu ayetlerdeki iki tanığın tanımlayıcı beş özelliğini yazın.`

Zekeriya 4. bölümde, peygamber altın bir kandilliğin iki yanında iki zeytin ağacı görüyor – bu, Vahiy 11. bölümde de karşımıza çıkan aynı tasvirdir. Zekeriya’ya bunun “bütün dünyanın Rabbi’ne hizmet eden, zeytinyağıyla kutsanmış iki” kişiyi temsil ettiği söyleniyor (Zek. 4:14). Kandilin ışık vermeye devam etmesi için, Zeytin ağaçları kandilliğe yağ sağlamaktadır. Bu bize Mezmurcu’nun yazdıklarını hatırlatıyor: “Sözün adımlarım için çıra, Yolum için ışıktır” (Mez. 119:105). Zeytinyağı Kutsal Ruh’u temsil etmektedir (Zek. 4:2, 6). Yuhanna’nın Vahiy 11. bölümdeki görümü, Tanrı’nın Sözü’nün, dünyayı aydınlatmak amacıyla Kutsal Ruh’un gücüyle ilan edilmesini anlatmaktadır.

Bu iki tanık peygamberlikte bulunabilir ve öngördükleri sürece yağmurun yağmasını engelleyebilirler. Suyu kana dönüştürebilir ve yeryüzünü belalarla cezalandırabilirler. İlyas, Tanrı’nın sözüyle İsrail’e yağmur yağmayacağını söyledi ve duasına yanıt olarak üç buçuk yıl boyunca yağmur yağmadı (bkz. Yakup 5:17). Sonra ise Baal’in sahte peygamberleri kuraklığı sona erdirmeyi başaramayınca Tanrı’ya dua etti ve yağmur geri geldi (1. Krallar 17, 18). Musa, Tanrı’nın Sözü aracılığıyla Mısırlıların üzerine her türlü belayı getirmişti, Firavun Tanrı’nın halkını serbest bırakmayı reddettiği için suyu kana çevirmek de buna dahildi (Mısır’dan Çıkış 7).

Kutsal Yazılar’a zarar vermeye çalışanlar ağızlarından çıkan ateş tarafından tüketilecekler. Tanrı şöyle diyor, “Madem böyle şeyler konuşuyorsunuz, Ben de sözümü ağzınıza ateş, bu halkı da odun edeceğim; Ateş onları yakıp yok edecek” (Yer. 5:14). Tanrı’nın Sözü, onu reddeden herkesin üzerine hüküm bildiriyor. O’nun sözü ağızdaki ateş gibidir.

Yuhanna 5:39 ayetinde İsa, Eski Ahit Kutsal Yazıları’nın Kendisini doğruladığını (tanıklık ettiğini) bildiriyor. Ayrıca müjdenin tüm dünyaya “tanıklık olmak üzere” duyurulacağını (Mat. 24:14) ve Yeni Ahit’in Eski Ahit’le birlikte bu tanıklığın temelini oluşturduğunu söylüyor. Tanık sözcüğü için bu iki ayette de kullanılan sözcük (martys), aynı zamanda Vahiy 11:3 ayetinde de karşımıza çıkıyor.

Bu iki tanık kimdir? Bu Kutsal Kitap vurguları ve Vahiy 11. bölümde açıklanan özellikler ışığında, iki tanığın (kesin olmamakla birlikte) Tanrı’nın ışığını ve gerçeğini dünyaya ileten Eski ve Yeni Ahit Kutsal Yazıları olduğu sonucuna varabiliriz.

`Günümüzde pek çok Hristiyan Eski Ahit’i küçümseme, Yeni Ahit’e sahip olduğumuz için onu önemsiz ve gereksiz olarak yaftalama eğilimindedir. Bu tutumda son derece yanlış olan nedir?`