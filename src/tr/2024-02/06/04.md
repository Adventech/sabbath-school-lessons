---
title:  İki Tanık Öldürülüyor
date:   07/05/2024
---

`Vahiy 11:7-9 ayetlerini okuyun. Simgesel bir dil kullanıldığını unutmadan, bu ayetler Tanrı’nın iki tanığına, Eski ve Yeni Ahit’e ne olacağını öngörüyor?`

M.S. 538 yılına gelindiğinde putperest Roma İmparatorluğu çöküşteydi. Doğu Roma imparatoru Justinianus mülki, siyasi ve dini yetkiyi Papa Vigilius’a teslim etti. Böylelikle ortaçağ kilisesinin uzun egemenlik dönemi başlamış oldu. Bu, M.S. 1798 yılına kadar devam etti. Fransız general Berthier, Napolyon’un emriyle 10 Şubat 1798 günü bir direnişle karşılaşmadan Roma’ya yürüdü. Papa VI. Pius esir alınarak Fransa’ya götürüldü ve orada öldü. Bu tarih, Daniel ve Vahiy kitaplarında tasvir edilen 1.260 günün ya da yılın, Roma kilisesinin dünyevi yetkisinin peygamberlik sözünde öngörülen sonunu işaret etmektedir (dünkü derse bakın).

Kutsal Kitap peygamberlik sözünün gerçek olduğunun ne kadar güçlü bir tezahürü! Bunları Mesih’ten 500 yıl önce yazan Daniel, 2,300 yıldan daha sonra ki gerçekleşecek olayları çok doğru bir şekilde öngörmüştür. Kutsal Kitap’ta bulunan peygamberlik sözlerine gerçekten güvenebiliriz.

Bu arada, tüm bunlar olurken, müjdenin gerçeği Söz’ün tanıklığıyla canlı tutuldu. Fakat daha da büyük zorluklar Kutsal Kitap gerçeğini tehdit ediyordu. Dipsiz çukurdan yükselen canavar (Şeytan) Kutsal Yazılar’a savaş açtı. 1789’da başlayan Fransız Devrimi aracılığıyla Kutsal Kitap’ın yetkisine yeni saldırılar başlattı.

Fransız Devrimi’nde hükümet, Hristiyanlığın yerini almak üzere devlet destekli tanrıtanımaz bir din olarak Akıl Kültü’nü resmen kabul etti. Ülke çapında 10 Kasım 1793 tarihinde bir Akıl Bayramı düzenlendi. Fransa’daki kiliseler Akıl Tapınaklarına dönüştürüldü ve yaşayan bir kadın Akıl Tanrıçası olarak tahta çıkarıldı. Sokaklarda Kutsal Kitaplar yakıldı. Tanrı’nın var olmadığı ve ölümün sonsuz bir uyku olduğu ilan edildi. Şeytan, Tanrı’nın iki tanığını öldürmek için tanrısız kişiler aracılığıyla iş görüyordu. Onların “cesetleri, simgesel olarak Sodom ve Mısır diye adlandırılan büyük kentin anayoluna serilecek. Onların Rabbi de orada çarmıha gerilmişti” (Va. 11:8).

Mısır, gerçek Tanrı’yı inkâr eden, birçok tanrıyı kabul etmiş bir toplumdu (bkz. Çık. 5:2). Sodom büyük ahlaksızlığı temsil etmektedir. Fransız Devrimi’nde, Tanrı’nın iki tanığı –Eski ve Yeni Ahit– devrim ve çatışma döneminde normal kısıtlamalar gevşetildiği için yaygınlaşan tanrıtanımazlık ve ahlaksızlık nedeniyle öldü.

Vahiy 11:9 ayeti, Tanrı’nın iki tanığının cesetlerinin “üç buçuk gün”, yani üç buçuk gerçek yılı temsil eden peygamberlik “günleri” boyunca gömülmeden kalacağını söylüyor. Fransız Devrimi’nde, tanrıtanımazlık en az üç buçuk yıl boyunca, doruk noktasındaydı. Bu dönem, Paris’te yayınlanan bir kararnameyle dinin ortadan kaldırıldığı 26 Kasım 1793 tarihinden, Fransız hükümetinin, kararnamenin kısıtlayıcı dini yasalarını kaldırdığı 17 Haziran 1797 tarihine kadar uzanıyordu.