---
title:  İki Tanık
date:   04/05/2024
---

### Konuyla İlgili Metinler
Va. 11:3–6; Zek. 4:14; Va. 12:5, 6, 14, 15; Dan. 7:25; Yşa. 54:17; Mez. 119:89; Va. 11:15–18.

> <p>Hatırlama Metni</p>
> “Ot kurur, çiçek solar, ama Tanrımız’ın sözü sonsuza dek durur” (Yeşaya 40:8).

Tanrı’nın Sözü de yüzyıllar boyunca parçalara ayrılmış, şüpheyle karşılanmış ve bir kenara atılmıştır. Manastırlarda zincire vurulmuş, meydanlarda yakılmış ve yırtılıp atılmıştır. Ona inananlarla alay edilmiş, dalga geçilmiş, bu kişiler hapsedilmiş ve hatta şehit edilmişlerdir. Tüm bunlara rağmen Tanrı’nın Sözü galip gelmiştir.

Ortaçağ kilisesi, Kutsal Kitap’a inanan sadık Hristiyanlara zulmetmiştir. Yine de Tanrı’nın Sözü karanlığı aydınlatmıştır. Baskı ve zulüm Tanrı Sözü’nün duyurulmasını durdurmamıştır. İngiliz Kutsal Kitap çevirmeni William Tyndale inancı nedeniyle yargılanırken, ona Tanrı’nın Sözü’nü yayma konusunda en çok kimin yardım ettiği sorulmuştu. Tyndale soruyu düşündü ve sonra “Durham Piskoposu” diye cevap verdi. Yargıçlar çok şaşırdılar.

Tyndale, bir keresinde piskoposun İngilizce Kutsal Kitap çevirisinden çok sayıda satın aldığını ve bunları alenen yaktığını söyledi. Piskoposun o sırada bilmediği şey, bunu yaparak gerçeğin davasına büyük ölçüde yardımcı olduğuydu. Kutsal Kitapları normalden çok daha yüksek bir fiyata satın almıştı. Tyndale böylesine büyük bir alımla, yakılandan çok daha fazla Kutsal Kitap basmayı başardı. Toz toprak içinde ezilen hakikat, tüm parlaklığıyla parlamak için tekrar tekrar dirildi.

Bu hafta, Kutsal Yazılara ve Hristiyan inancına karşı yapılan en acımasız saldırılardan birini inceleyeceğiz. Fransız Devrimi sırasında Fransa sokaklarında su gibi kan akıyordu. Paris’in meydanında giyotin kurulmuş ve binlerce kişi katledilmişti. Tanrıtanımazlık devlet dini haline gelmişti. Yine de Tanrı’nın Sözü’nün tanıklığı susturulamadı.

_*11 Mayıs Sebt Günü’ne hazırlık için, bu haftanın Büyük Mücadele 12.-17. bölümlerini temel alan konusunu çalışın._