---
title:  İki Tanık Diriliyor
date:   08/05/2024
---

`Vahiy 11:11 ayetini okuyun. Bu ayet Tanrı’nın Sözü hakkında nasıl bir öngörüde bulunuyor?`

Fransız Devrimi sonrasında, Tanrı’nın Sözü mecazi anlamda yeniden canlanacaktı. Büyük bir uyanış olacaktı. Tanrı’nın Sözü’nün bir kez daha kurtuluş için Tanrı’nın yaşayan gücü haline geldiğini görenlerin üzerine büyük bir korku çökecekti. 18. yüzyılın sonunda Tanrı, müjdeyi dünyanın dört bir yanına götürmeye kararlı kadın ve erkekler yetiştirdi. Hindistan’a seyahat eden ve Kutsal Kitap’ı düzinelerce Hint lehçesine çeviren William Carey gibi insanlar Kutsal Kitap’ın mesajını hızla yaydılar. Kutsal Kitap’ın gücüyle harekete geçen müjdeciler dünyanın dört bir yanına gönderildi.

Dünya çapındaki bu müjdecilik çabalarının Fransız Devrimi’nden sonra ortaya çıkmış olması tesadüf değildir. Tanrı’nın Sözü yaşayan bir Söz’dür. O pek çokları için “ölü” gibi görünse de, inananların yüreklerinde hala yaşamaktaydı ve Vahiy kitabındaki peygamberlik sözlerinde öngördüğü gibi yeniden tam yaşama yükselecekti. “İmansız Voltaire bir keresinde böbürlenerek şunları söylemişti: ‘İnsanların Hristiyan dinini on iki adamın kurduğunu tekrar tekrar söylediklerini duymaktan bıktım. Onu yıkmak için bir adamın yeterli olacağını kanıtlayacağım.’ Onun ölümünden beri pek çok nesil geçti. Kutsal Kitap’a karşı açılan savaşa milyonlarca kişi katıldı. Fakat yok edilmesi bir yana, Voltaire’in zamanında Allah’ın kitabının yüz nüshası var idiyse, şimdi on bin nüshası, hatta yüz bin nüshası var. Eski Reformculardan birinin Hristiyan kilisesine ilişkin sözleriyle: ‘Kutsal Kitap, pek çok çekiç eskitmiş bir örstür.’”Ellen G. White, Büyük Mücadele, s. 288.

`Mezmurlar 119:89 ve Mezmurlar 111:7, 8 ayetlerini okuyun. Bu ayetler Kutsal Kitap ve ona neden güvenebileceğimiz konusunda bize ne söylüyor?`

Tanrı’nın Sözü saldırıya uğrayabilir ya da bastırılabilir, ama asla ortadan kaldırılamaz. Hristiyan olduğunu iddia eden pek çok kişi bile Kutsal Kitap’ın bazı kısımlarını sorgulayarak ya da insani unsurları fazlaca vurgulayıp, ilahi özelliğini kaybetmesine yol açarak çeşitli yollarla onun yetkisini zayıflatmakta ve böylelikle Tanrı’nın gerçeğine zarar vermektedir.

Tanrı’nın Sözü’ne yapılan bu saldırıların bizi ayartmasına hiçbir şekilde izin vermemeliyiz. Tanrı’nın Sözü bugün hâlâ yaşamakta, insanların yüreklerine seslenmekte, Sözü dinlemeye ve öğretilerini hayata geçirmeye istekli olanlara yeni bir yaşam soluğu üflemektedir.

`Özellikle hangi peygamberlik sözleri kişisel olarak size hitap ediyor, neden?`