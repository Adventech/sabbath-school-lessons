---
title:  Zafer Kazanan Gerçek
date:   09/05/2024
---

Düşmanın saldırılarına rağmen, Tanrı’nın yeryüzündeki işi görkemli bir doruğa ulaşacaktır. Müjde “her ulusa, her oymağa, her dile, her halka” duyurulacaktır (Va. 14:6). Mesih ve Şeytan arasındaki büyük mücadele, Mesih’in cehennemin birliklerini tamamen yenmesiyle sona erecektir. Tanrı’nın krallığı kötülüğe karşı zafer kazanacak ve günah evrenden sonsuza dek silinecektir. Vahiy 11. bölüm, Şeytan’ın Fransız Devrimi vasıtasıyla Hristiyan inancını yok etme ve Tanrı’ya olan inancı ortadan kaldırma girişimiyle başlıyor, fakat Tanrı’nın krallığının kötülüğün yönetimleriyle hükümranlıkları karşısındaki zaferiyle sona eriyor. Bu, Mesih ve O’nun gerçeği uğruna çetin denemelerden geçen herkese cesaret vermektedir.

`Vahiy 11:15-18 ayetlerini okuyun. Bu ayetlere göre, zamanın sonunda yedinci borazan çalındığında hangi olaylar gerçekleşecek?`

Bu dünyanın krallıkları Rabbimizin krallıkları haline gelmiştir. Mesih zafer kazanmıştır. Kötülük bozguna uğratılmıştır. İsa kazanmış ve Şeytan kaybetmiştir. Doğruluk zafer kazanmıştır, gerçek hüküm sürmektedir. Aşağıdaki tavsiyeyi dikkate alsak iyi olur: “İnsanın yetkisi üzerine inşa edilen her şey yıkılacaktır; Allah’ın değişmez sözünün kayası üzerine kurulanlar ise sonsuza dek kalacaktır.”—Ellen G. White, Büyük Mücadele, s. 288.

`Vahiy 11:19 ayetini okuyun. Yuhanna gökte neyin açıldığını gördü? Ve göğe baktığında ne gördü?`

Tanrı’nın gökteki tapınağı Yuhanna’nın görüşüne açılmıştı. En Kutsal yere baktığında antlaşma sandığını gördü. Gökteki büyük aslın bir örneği olan Eski Ahit tapınağında, Tanrı’nın görkemli varlığı, antlaşma sandığının kapağında oluşturulmuş iki melek şekli arasında ortaya çıkıyordu. Sandığın içinde Tanrı’nın yasası bulunuyordu. Her ne kadar iman aracılığıyla yalnızca lütufla kurtarılıyor olsak da, Tanrı’nın yasasına itaat, imanımızın gerçek olup olmadığını ortaya koymaktadır. Yargılamanın temeli ya da standardı Tanrı’nın yasasıdır (Yakup 2:12). Bu gerçek, zamanın sonunda özellikle önemli ve anlamlı hale gelmektedir (bkz. Va. 12:17; Va. 14:12).

`Fransız Devrimi’nin tanrısızlığı ile Vahiy 11. bölümde tasvir edilen görkemli doruk noktası arasındaki çarpıcı zıtlık bugün bize ne söylüyor?`