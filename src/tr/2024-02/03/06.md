---
title:  Zihin için Yürütülen Savaş
date:   18/04/2024
---

`2. Korintliler 4:3-6 ayetlerini okuyun. “Bu çağın ilahı onların [imansızların] zihinlerini kör etmiştir” (2Ko: 4:4) ifadesi ne anlama gelmektedir? Peki onların gözleri nasıl kör edildi? Gözler nasıl açılabilir?`

Bu ayette “zihin” için kullanılan Grekçe sözcük noema sözcüğüdür. Tam olarak algımız ya da zihinsel yetilerimiz anlamına gelir. Yedinci Gün Adventist Kutsal Kitap Açıklaması bu ayet için aydınlatıcı bir açıklamada bulunuyor. “Mesih ve Şeytan arasındaki, insanların zihinleri için yapılan bir savaştır. (Rom. 7:23, 25; 12:2; 2Ko. 3:14, 11:3; Flp. 2:5, 4:7, 8). Şeytan’ın öncelikli işi insanların zihinlerini körleştirmek ya da karartmaktır. Bunu, onları Tanrı Sözü’nü çalışmaktan alıkoyarak, bedenin ve ruhun aşırılıkları aracılığıyla zihnin melekelerini altüst ederek, zihni bütünüyle bu yaşamın şeyleriyle meşgul ederek ve gurura, kendini yüceltmeye başvurarak yapar.”—6. Cilt, s. 584.

Kaybolanların bilgi eksikliği, bilemeyecekleri için değildir. Bilmek istemedikleri içindir. Pek çokları gerçeği öğrenmek için her türlü fırsata sahipti ama inanmamayı seçtiler ve Şeytan onların gözlerini kör etti. Şeytan’ın krallığı karanlığın krallığıdır. Yedinci Gün Adventist Kutsal Kitap Açıklaması şöyle ekliyor, “Müjde, Şeytan’ın acımasız planlarının ve aldatmacalarının açığa çıkarılabileceği ve insanların karanlıktan aydınlığa giden yolu görebileceği tek araçtır.”—6. Cilt, s. 854. Yeni Ahit mesajının özünde İsa’nın yaşamı, ölümü ve dirilişi bulunmaktadır. Müjdenin kalbinde İsa yer almaktadır ve Kutsal Yazılar’ın merkezi de O’dur. Tüm Kutsal Yazı O’na tanıklık etmektedir (Yu. 5:39).

`Yuhanna 1:4 ve 5, 9 ve 14 ayetlerini okuyun. Bu ayetler İsa’yı nasıl tarif ediyor? Özellikle Yuhanna 1:14 ayetine dikkat edin.`

Hristiyan kilisesinin ilk yüzyıllarında, Yeni Ahit imanlıları onların karanlıklarında ışık olan Mesih’e tamamen bağlıydılar. O’nun lütfuyla kurtarılıyor, O’nun kudretiyle dönüştürülüyor ve O’nun sevgisiyle motive oluyorlardı. Ölüm bile onların Mesih’e olan sadakat bağlarını koparamazdı. Müjdenin görkemli ışığında iblisin aldatmacalarının farkına vardılar. Mesih her zaman O’nun lütfu sayesinde O’nun hakikati için cesurca duran insanlara sahip olmuştur. Bu ilk yüzyıllarda, karanlığın içinden Mesih’in sevgisinin, lütfunun ve gerçeğinin ışığı parlıyordu.