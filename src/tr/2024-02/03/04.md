---
title:  Söz’ün Himayesinde
date:   16/04/2024
---

`Yuhanna 17:15-17 ve Elçilerin İşleri 20:32 ayetlerini karşılaştırın. İsa ve elçi Pavlus’un sözleri, Şeytan’ın aldatmacalarından korunmak konusunda bize hangi kavrayışları sağlıyor?`

Kutsal Kitap Tanrı’nın iradesinin yanılmaz açıklamasıdır. Göğün, insanlığın kurtuluşu için planladıklarını ortaya koymaktadır. “Kutsal Yazılar’ın tümü Tanrı esinlemesi” olduğu için, “öğretmek, azarlamak, yola getirmek, doğruluk konusunda eğitmek için yararlıdır” (2Ti. 3:16). Yani, “Kutsal Yazı’nın tümü” Tanrı tarafından esinlenmiştir; kısmen ya da bazı bölümleri diğerlerinden daha fazla değil. Kutsal Kitap bütünüyle Tanrı’nın Sözü olarak kabul edilmelidir. Aksi takdirde, aldatılma karşısında kapı ardına kadar açıktır.

Kutsal Kitap, büyük mücadelenin ışığında Tanrı’nın sonsuz sevgisini açıkça ortaya koymaktadır. Aynı zamanda, Şeytan’ın hilelerini açığa çıkarmakta ve aldatmacalarını ifşa etmektedir. İblis Tanrı’nın Sözü’nden nefret ediyor. Onun etkisini yok etmek için yüzyıllar boyunca elinden gelen her şeyi yapmıştır.

Sonuçta, Kutsal Kitap olmasa kurtuluş planı hakkında ne biliyor olurduk? İsa’nın doğumu, yaşamı, öğretileri ve hizmeti hakkında ne kadar şey anlayabilirdik? Kutsal Yazılar olmasaydı, Mesih’in kurbanlığının derinliğini, dirilişinin görkemini, arabuluculuğunun gücünü ve dönüşünün ihtişamını kavramaya başlayabilir miydik?

Tüm bu önemli gerçekler Tanrı Sözü’nde açıklanmakta, öğretilmekte ve vurgulanmaktadır. Tüm kutsal gerçeği kavramak için son ve nihai standart sadece ve sadece o olmalıdır. Bu sebeple, Kutsal Kitap’a büyük sevgi duyduklarını iddia etmelerine rağmen, onun hakkında nazikçe bile olsa şüphe uyandıranlar da dahil olmak üzere, onun yetkisini ya da ilhamını zayıflatmaya yönelik her türlü girişime karşı mücadele etmeliyiz. Feci şekilde, özellikle de çağdaş düşüncenin etkisinin yoluyla, birçok ilahiyatçı ve Hristiyan Kutsal Yazı’nın insani yönüne o kadar çok odaklanmaktadır ki, Kutsal Kitap Tanrı’nın Sözü yerine insanın sözü haline gelmektedir. Onlara göre Kutsal Kitap kralların, çobanların, balıkçıların, kâhinlerin, şairlerin ve diğerlerinin Tanrı, doğa ve gerçeklik hakkındaki anlayış ve kavrayışlarını kendi zaman ve mekânlarında en iyi anladıkları biçimde paylaştıkları yazılardır.

Gerçekten mi? Eğer bu doğruysa, bugün, 21. yüzyılda yaşayan bizler neden bu insanların ne düşündüğünü gerçekten önemseyelim ve hatta onların ne düşündüğünü sonsuzluk umudumuzun temeli haline getirelim?

Getirmemeliyiz.

`Mezmurlar 119:105, 116, 130, 133 ve 160 ayetlerini okuyun. Mezmurcu kurtuluş planında Tanrı’nın Sözü’nün önemine ilişkin bize nasıl bir kavrayış sağlıyor?`