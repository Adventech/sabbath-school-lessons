---
title:  Kutsal Yazı’dan Ayrı Olarak İnsan Muhakemesi
date:   17/04/2024
---

Kutsal Ruh zihinlerimiz aracılığıyla çalışmaktadır. O bizi evrenin gizemlerini keşfetmeye davet ediyor. Birinin yerinde bir ifadeyle söylediği gibi, “Biz Hristiyanlar kilisenin kapısında beynimizi emanete bırakmayız.” Bununla birlikte, insan muhakemesinin sınırları Kutsal Yazılar’ın ilahi gerçeklerini keşfetmede tek başına yetersizdir. Gerçek, bir insan düşüncesi meselesi değildir, ilahi vahiy meselesidir.

`Süleyman’ın Özdeyişleri 16:25, Hakimler 21:25 ve Yeşaya 53:6 ayetlerini okuyun. Bu ayetler Şeytan’ın aldatma taktiği hakkında ne söylüyor?`

İblisin en etkili aldatmacalarından biri, insan aklının Kutsal Ruh’un yardımı olmadan ve Tanrı’nın Sözü tarafından bilgilendirilmeden O’nun isteğini anlamak için yeterli olduğuna inanmamızı sağlamaktır. Bize, hatta tüm topluma doğru görünen bir yol olabilir, ancak bu yol Tanrı’nın gözünde tamamen yanlış olabilir.

Birkaç yıl önce, eşim ve ben geceyi geçireceğimiz otelin yakınındaki ormanda biraz yürüyüş yapmaya karar vermiştik. Genelde yön bulma konusunda oldukça iyiyimdir ve yaklaşık bir saat kadar çeşitli patikalarda yürüdükten sonra, dönüş yolumuzu pek zorlanmadan bulabileceğimden oldukça emindim fakat kısa süre içinde ormanda umutsuzca kaybolduğumuzun farkına vardım. Güneş batmak üzereydi ve ben son derece korkuyordum. Şükür ki yolu bilen başka yürüyüşçülerle karşılaştık. Rotamızdan en az sekiz kilometre uzaklaşmıştık ancak bir ana yolun yakınlarındaydık. Arabalarını yakınlarda bir yere park ettikleri için, bizi otelimize götürmeyi teklif ettiler. Yolu bilen ve bizi gideceğimiz yere götürebilecek birilerini bulmak bizim için büyük bir fark yarattı.

Tanrı da yeryüzünden göğe olan yolculuğumuzda bizi yalnız bırakmış değildir. Kutsal Ruh yüzümüzü, bizi evimize yönlendiren Kutsal Yazılara çevirmektedir. Gerçek ve yanılgı, doğru ve yanlış, iyi ve kötü–bunlar ancak Tanrı’nın Sözü’nün ışığında doğru bir şekilde anlaşılabilir. Tanrı’yla ve O’nun Sözü’yle çelişen şey yanılgıdır ve yanılgı her zaman tehlikelidir; Tanrı’yla uyum içinde olan şey ise gerçek ve iyiliktir. Tanrı’nın Sözü’nü gerçek ve ahlak konusunda nihai efendimiz yapmamız son derece önemlidir.

`İnsan aklı Kutsal Ruh’un yardımı olmadan ilahi gerçeği kavramakta neden yetersizdir? İnsan muhakemesi ile ilahi esin arasındaki ilişkiyi tartışın. Muhakeme aslında ilahi esini anlamamıza nasıl yardımcı olur? Örneğin, Babil döneminden geleceğe kadar uzanan dünya tarihini kapsayan bir peygamberlik sözü olan Daniel 2. bölüme bakın. Bunun gibi bir peygamberlik sözü insan muhakemesine nasıl güçlü bir şekilde hitap etmektedir?`