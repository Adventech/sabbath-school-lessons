---
title:  'Taviz: Şeytan’ın Kurnaz Taktiği'
date:   14/04/2024
---

`Yuhanna 14:6 ayetini Yuhanna 8:44 ayetiyle karşılaştırın. Bu iki ayette, İsa’nın karakteri ile Şeytan’ın karakteri arasında nasıl bir zıtlık görülüyor?`

İsa’nın söyledikleri doğrudur çünkü O gerçeğin yazarıdır. Gerçek, her şeye yön veren, her şeyi seven ve her şeyi bilen Tanrı’nın yüreğinden kaynaklanmaktadır. Gerçekliğin ve tüm hakikatin temeli O’dur.

Öte yandan, Şeytan bir yalancı ve yalanların babasıdır. O, Tanrı’nın halkını yoldan çıkarmak için yalanlardan, hilelerden, yanlış bilgilerden faydalanmaya ve gerçeği çarpıtmaya hazırdır. Aden bahçesinde gerçeği çarpıtarak, şüphe yaratarak ve Tanrı’nın söylediklerini açıkça inkâr ederek Havva’yı aldatmıştı. Şeytan’ın meyveyi yeme konusunda söylediği, “kesinlikle ölmezsiniz” ifadesi, Tanrı’nın söyledikleriyle açıkça çelişiyordu. Şeytan yüzyıllar boyunca aynı taktiği kullanmıştır. O, Tanrı’nın Sözü’ne olan güveni zayıflatıyor, Tanrı’nın açıklanmış olan isteğine karşı geliyor, Kutsal Yazı’yı çarpıtıyor ve bazen de kendi yararına olacaksa Kutsal Kitap’tan yanlış alıntılar yapıyor.

`Süleyman’ın Özdeyişleri 23:23, Yuhanna 17:17 ve Yuhanna 8:32 ayetlerini okuyun. Bu Kutsal Kitap ayetlerinde Tanrı’nın Sözü’nün gerçekliğiyle ilgili hangi benzerlikleri görüyorsunuz? Temelde ilettikleri mesaj nedir?`

“Şeytan, Kutsal Yazılar’ın insanların kendi aldatmacalarının farkına varmalarını ve gücüne karşı koymalarını sağlayacağını çok iyi biliyordu. Dünyanın Kurtarıcısı dahi onun saldırılarına Söz ile karşı koymuştu. Mesih her saldırıda sonsuz hakikatin kalkanını ortaya koyarak, ‘...diye yazılmıştır’ yanıtını verdi. Düşmanın her teklifine, Söz’ün hikmeti ve gücüyle karşı koydu. Şeytan’ın, insanların üzerindeki etkinliğini sürdürebilmesi ve gaspçı papalığın yetkisini kabul ettirebilmesi için, onları Kutsal Yazılar’ın bilgisinden mahrum bırakması gerekmektedir. Kutsal Kitap Allah’ı yüceltip ve sınırlı insanı gerçek konumuna yerleştirecekti; dolayısıyla onun kutsal gerçekleri gizlenmeli ve bastırılmalıydı. Roma Kilisesi bu mantığı benimsedi. Kutsal Kitap’ın dağıtımı yüzlerce yıl boyunca engellendi. İnsanların onu okumaları ya da evlerinde bulundurmaları yasaklandı, ilkesiz rahipler ve piskoposlar onun öğretilerini kendi iddialarını destekleyecek şekilde yorumladılar. Böylece papa, kilise ve devlet üzerinde yetkiyle donatılmış bir şekilde, Allah’ın yeryüzündeki temsilcisi olarak evrensel kabul gördü.”—Ellen G. White, Büyük Mücadele, s. 50.

`Şeytan’ın, Tanrı’nın Sözü’nü çarpıtmak ya da yanlış yorumlamak için günümüzde kullandığı yöntemleri tartışın.`