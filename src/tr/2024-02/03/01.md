---
title:  Işık Karanlıkta Parlar
date:   13/04/2024
---

### Konuyla İlgili Metinler
Yu. 8:44; Özd. 23:23; Elç. 20:27-32; 2Se. 2:7-12; Mez. 119:105, 116, 130, 133, 160; Özd. 16:25; 2Ko. 4:3-6.

> <p>Hatırlama Metni</p>
> “İsa, ‘Işık kısa bir süre daha aranızdadır’ dedi. ‘Karanlıkta kalmamak için ışığınız varken yürüyün. Karanlıkta yürüyen nereye gittiğini bilmez’” (Yuhanna 12:35).

Kutsal Kitap’ın son kitabı olan Vahiy’de, iblis bir ejderha ve yılan olarak tasvir edilmektedir (Va. 12:9). O, Tanrı’nın halkını yok etmek istediği için ejderha, onları kandırmak amacıyla tüm kurnaz yalanlarını kullandığı için de yılandır. Mesih’in ölümünden sonraki yıllarda, binlerce kişi onların “ilahlarına” tapınmayı reddettikleri için imparatorluk Roma’sı tarafından işkence görmüş, aslanlara atılmış ve kazığa bağlanıp yakılmıştır. Yine de bu acımasız eziyetlere rağmen pek çok kişi sadık kalmayı sürdürdü, müjde yayılmaya devam etti ve kilise büyüdü.

Bu sebeple Şeytan taktiğini değiştirdi. Çok sayıda putperest, Kutsal Kitap gerçeği konusunda kapsamlı bir eğitim görmeden vaftiz edildi. Önderler Kutsal Yazı’nın gerçeklerini yaygın geleneklerle birleştirdikçe, kilise yanlışlıklarla dolup taştı. Dördüncü ve beşinci yüzyıllar kilise önderlerinin putperest uygulamalarla Hristiyan öğretilerini harmanladığı taviz dönemleriydi.

Yine de, yaşamın en zor zamanlarında bile Tanrı sürekli olarak halkıyla birlikteydi. Onlar İsa’yı “yol, gerçek ve yaşam” olarak kabul ettiler ve Kutsal Ruh’un gücüyle, vicdani kanaatlerinden vazgeçmeleri için yapılan ezici baskılar karşısında bile sağlam durdular. Tanrı’nın Kutsal Yazılar’da açıklanan isteğine sadık kaldılar ve üzerlerindeki açık ya da gizli baskıları önemsemeyerek, yılmadan O’nun Sözü’nün doğruluğunu savundular.

_*20 Nisan Sebt Günü’ne hazırlık için, bu haftanın, Büyük Mücadele 3. Bölüm’ü temel alan dersini çalışın._