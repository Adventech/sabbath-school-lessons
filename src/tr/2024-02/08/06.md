---
title:  Yargılamadaki Savunucumuz İsa
date:   23/05/2024
---

`İbraniler 10:9-14 ayetlerini okuyun. Bu ayetler kâhinin dünyasal tapınaktaki hizmetiyle İsa’nın göksel tapınaktaki hizmeti arasında nasıl bir fark olduğunu ortaya koyuyor?`

Mesih günah için kusursuz bir kurban olarak bir kereliğine çarmıhta herkes için öldü. O’nun göksel tapınaktaki kâhinlik hizmeti ise bizi kutsamaktadır. Şimdi de, En Kutsal Yere girdikten sonra, yargılamada bizim Savunucumuz olarak bulunmaktadır (bkz. 1Yu. 2:1). Mesih “birçoklarının günahlarını yüklenmek için bir kez kurban edildi. İkinci kez, günah yüklenmek için değil, kurtuluş getirmek için kendisini bekleyenlere görünecektir” (İbr. 9:28). O’nun kurbanlığı ve arabuluculuğu sayesinde günahın üstesinden gelinmiştir. O şimdi de “O’nun gelişini özlemle beklemiş olanlar” için yeniden geliyor (2Ti. 4:8).

`İbraniler 6:19, 20 ayetlerini okuyun. O neden bizi O’nu izlemeye davet ediyor ve izlerken neyi keşfediyoruz?`

“Mesih’in gökteki tapınakta insanın yararına yaptığı arabuluculuk, kurtuluş tasarısı için çarmıhtaki ölümü kadar zorunludur. Ölümüyle başladığı işi gökte tamamlamak için dirilişinden sonra göğe yükselmiştir. Perdenin arkasına, ‘uğrumuza öncü olarak girdi[ği]’ o yere imanla girmeliyiz. (İbraniler 6:20). Orada, Golgota’daki haçtan gelen ışık yansımaktadır. Orada kurtuluşun sırlarını daha net bir şekilde kavrayabiliriz. İnsanın kurtuluşu gök için sonsuz bir paha karşılığında gerçekleşmiştir; verilen kurban, Allah’ın bozulan yasasının en kapsamlı şartlarına denktir. İsa Baba’nın tahtına giden yolu açmıştır ve O’nun arabuluculuğu ile, imanla O’na gelen herkesin samimi arzuları Allah’ın huzuruna sunulabilir.”—Ellen G. White, Büyük Mücadele, s. 493.

Kurtuluş tasarısı, büyük mücadeleyi çözmek ve bu gezegeni Şeytan’ın pençesinden kurtarmak için eksiksiz bir tasarıdır. İsa’nın yaşamı, muhtaç dünyaya ve gözleyen evrene Tanrı’nın sevgisini göstermiş oldu. O’nun ölümü günahın çirkinliğini ortaya çıkarmış ve tüm insanlık için kurtuluş sağlamıştır. Göksel tapınaktaki arabuluculuğu ise kefaretin faydalarını, onlara sahip olmak için imanla elini uzatan herkese sağlamaktadır.

`Mesih’in çarmıhtaki ölümü ile göksel tapınaktaki arabuluculuğu arasında nasıl bir ilişki bulunmaktadır ve yargılama kurtuluş tasarısı için neden bu kadar gereklidir?`