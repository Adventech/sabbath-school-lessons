---
title:  En Kutsal Yerde
date:   20/05/2024
---

`Levililer 16:21, 29-34; Levililer 23:26-32 ve İbraniler 9:23-28 ayetlerini okuyun. Eski İsrail’de Kefaret Günü neden bu kadar önemliydi?`

Kâhinler yılın her günü hizmet ederlerdi, ancak İbranicede Yom Kippur olarak adlandırılan Kefaret Günü’nde tüm İsrail’in gözleri tapınağa çevrilirdi. Levililer 16. ve 23. bölümler Kefaret Günü için açık talimatlar vermektedir. O gün tüm günlük faaliyetler dururdu. Herkes oruç tutardı. Başkâhin onlar için En Kutsal Yer’de Tanrı’nın huzuruna girerken, halk da yüreklerini araştırırdı. Alçakgönüllülükle ve içten itiraflarla Tanrı’yı ararlardı.

Kefaret Günü’nde “isteklerini denetlemeyen” her kişi halkın arasından “atılacak”, artık seçilmiş halkın bir parçası olmayacaktı (Lev. 23:27, 29). Kefaret Günü’nde başkâhin Rab’bin tekesinin kanını tapınağa götürür ve bağışlanma kapağının üzerine serptikten sonra kanı altın sunağın ve tunç sunağının boynuzlarına sürerek tüm mabedi bütünüyle arındırırdı. Başkâhin “kefaret etmeyi” bitirdikten sonra, iki elini canlı tekenin başına koyarak İsrail’in günahlarını itiraf ederdi. Sonrasında teke, ordugâhtan sonsuza dek ayrılmak üzere çöle götürülürdü (Lev. 16:20-22).

Kanın her gün gerçekleştirilen ayinler sırasında tapınağa aktarılması, günahın kayda alındığını (Yer. 17:1) ve Tanrı’nın nihai olarak günahtan kurtulma işinin sorumluluğunu üstlendiğini gösteriyordu. Kefaret Günü geldiğinde ise tapınağın dışına alınır, Şeytan’ı temsil eden ve onun günah sorunundaki mutlak sorumluluğunu ortaya koyan günah keçisi Azazel’in başına aktarılırdı.

Bu keçi uzağa, çöle götürülürdü, böylece Kefaret Günü’nün sonunda Tanrı’nın temiz bir tapınağı ve temiz bir halkı olurdu. Mesih göksel tapınakta, önce Kutsal Yer’de ve artık 2.300 günün sona erdiği 1844’ten beri En Kutsal Yer’de bizim için hizmet etmektedir.

Bizim Vekilimiz olan İsa sayesinde bu büyük yargılamadan geçeceğiz. Ellen G. White’ın dediği gibi, “biz O’nun hiçbir paya sahip olmadığımız doğruluğuyla aklandık.”—Sevgi Öğretmeni, s. 20. Bize atfedilen (isnat edilen) bu doğruluğun bir sonucu olarak, biz de isteklerimizi denetleriz. Bu, günahtan yüz çevirmek anlamına gelmektedir. Bu, kötülüğü rahatlıkla kabullenmediğimiz ya da sevilen günahları mazur görmediğimiz ya da onlara tutunmadığımız, ama lütufta büyüdüğümüz ve kutsallıkla dolu bir yaşam sürdüğümüz anlamına gelmektedir.

`Kefaret Günü’nün bugünkü yaşamımızdaki önemi nedir? Nasıl yaşadığımız konusunda neden bir fark yaratmalıdır?`