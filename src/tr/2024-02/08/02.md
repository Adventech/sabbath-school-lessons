---
title:  Göksel Tapınak
date:   19/05/2024
---

`Mısır’dan Çıkış 25:8, 9, 40 ve İbraniler 8:1-6 ayetlerini okuyun. Bu ayetlerde hangi iki tapınağın ana hatları çiziliyor?`

İlk Adventist imanlılar 1844 yılının takip eden aylarında Kutsal Yazılar’ı incelerken, Kutsal Kitap’ta iki tapınaktan bahsedildiğini fark ettiler –Musa’nın inşa ettiği tapınak ve gökteki büyük asıl tapınak. Kutsal Kitap’ta kullanılan “tapınak” ifadesi, öncelikle göksel şeylerin bir örneği olarak Musa tarafından inşa edilen tapınağı; ikinci olarak da dünyasal tapınağın işaret ettiği, gökteki “gerçek tapınağı” ifade etmektedir. Mesih’in ölümüyle örneksel hizmet önemini kaybetmiştir. Gökteki “gerçek tapınak”, yeni antlaşmanın tapınağıdır. Daniel 8:14 ayetindeki peygamberlik sözü de bu dönemde tamamlandığına göre, orada bahsedilen tapınak, yeni antlaşmanın tapınağı olmalıdır.

“2300 günün sonunda, 1844 yılına gelindiğinde, yeryüzünde yüzyıllardır bir tapınak yoktu. Bu nedenle, ‘2300 akşam, sabah olacak, sonra kutsal yer yeniden düzene konulacak’ şeklindeki peygamberlik sözü tartışmasız olarak gökteki tapınağa işaret etmektedir.”—Ellen G. White, Büyük Mücadele, s. 421.

Çöldeki tapınak, göksel tapınağın ölçekli bir modeli ya da örneğiydi. Dünyasal tapınaktaki hizmetler, Tanrı’nın ilahi kurtuluş tasarısının habercisiydi. Sunulan her kurban İsa’nın Golgota çarmıhındaki kurbanlığını temsil ediyordu (bkz. Yu. 1:29). Mesih’in kurbanlığı sayesinde günahın mahkûmiyetinden kurtulduk. Bağışlanmaya sahibiz. İsa’nın bizim adımıza kurban olduğunu kabul edip günahlarımızı itiraf ettiğimizde suçluluğumuz ortadan kalktı (1Yu. 1:9). İsa sadece bizim için ölen Kuzu değil, aynı zamanda bizim için yaşayan Kâhin’dir.

İbraniler 7:25 ayetinde şöyle açıklanıyor: “Bu nedenle O’nun aracılığıyla Tanrı’ya yaklaşanları tümüyle kurtaracak güçtedir. Çünkü onlara aracılık etmek için hep yaşamaktadır.” O, günahın suçluluğunu ortadan kaldırmakta ve bizi günahın gücünden kurtarmaktadır (Rom. 8:1-4; 2Ko. 5:21). İsa’nın göksel tapınaktaki hizmeti bizim içindir. O’nun aracılığının bir sonucu olarak, günahın yaşamlarımız üzerindeki etkisi ortadan kalkmıştır. Artık günahlı doğalarımızın esareti altında ya da kölesi değiliz. Biz Mesih’te özgürüz: günahın mahkûmiyetinden ve günahın denetiminden kurtulduk. İmanla Mesih’e tutunduğumuz sürece, kurtuluş güvencesine sahibiz.

`İsa’nın gökte sizin adınıza hizmet ettiğini, yani orada sizin için aracılık ettiğini bilmek sizin için ne anlama geliyor? Neden sizin adınıza arabuluculuk yapacak birine ihtiyacınız var? Bu gerçek neden iyi haberdir?`