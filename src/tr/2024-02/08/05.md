---
title:  En Kutsal Yerin İyi Haberi
date:   22/05/2024
---

`İbraniler 4:14-16 ve İbraniler 10:19-22 ayetlerini okuyun. Bu ayetler her birimize hangi güvenceyi veriyor ve hangi ilahi daveti iletiyor?`

Pavlus’un İbraniler kitabında “sımsıkı sarılalım”, “cesaretle yaklaşalım”, “vazgeçmeyelim”, imanımızı büyük Başkâhinimiz İsa’ya odaklayalım vurgularını yapıyor. Biz ihtiyacımız olan her şeye İsa’da sahibiz. İmanla, İsa’nın bizim için açtığı “yeni ve diri yol” aracılığıyla göksel tapınağa girebiliriz.

Avluya baktığımızda, tunçtan sunağın boynuzlarında kan görürüz. Kutsal Yerde buhur sunağının altın boynuzlarında kan görürüz. Bağışlanma kapağının önündeki perdenin üzerine serpilmiş kanı görürüz.

İsa’nın kanı her adımda yolu hazırlamaktadır. Bu bize umut veriyor, çünkü ancak İsa bizi bağışladığı ve günahlarımızı sildiği için Tanrı’yla yeniden bir araya gelebiliriz. Tanrı’nın merhameti de sonsuzdur adaleti de sonsuzdur. Ve adalet, İsa önce günahlarımızı bağışlamayı, sonra da onları silmeyi güvence altına almadıkça, Mesih’in kurbanlığını günahlarımıza kefaret olarak kabul edemez.

`Vahiy 11:19 ayetini okuyun. Büyük mücadele bağlamında, bu görüm neden çok önemlidir? Yasa ve müjde arasındaki ayrılmaz bağı nasıl göstermektedir?`

Burada evrenin taht odasında, Tanrı’nın varlığının göz kamaştırıcı parlaklığı ve alev alev yanan görkeminde, Tanrı’nın tahtının tam dibinde, Antlaşma Sandığının içinde Tanrı’nın yasasını keşfediyoruz. Burada, En Kutsal Yer’de, Tanrı’nın adaleti ve merhameti açığa çıkıyor. Hiçbir dünyevi güç Tanrı’nın yasasını değiştiremez, çünkü diğer nedenlerin yanı sıra, bu yasa gökteki Antlaşma Sandığında saklı tutulmaktadır. İbraniler 8:10 ayeti şöyle diyor: “ ‘O günlerden sonra İsrail halkıyla yapacağım antlaşma şudur’ diyor Rab, ‘Yasalarımı zihinlerine işleyeceğim, yüreklerine yazacağım. Ben onların Tanrısı olacağım, onlar da benim halkım olacak.’ ” İmanla göksel tapınağa girdiğimizde, bizim için ölmüş olan ve yasayı yüreklerimize yazan Mesih aracılığıyla geçmiş günahlarımız için bağışlanma ve itaatkâr bir yaşam sürmek için de güç buluruz. İsa bizi “tümüyle kurtaracak güçtedir” (İbr. 7:25). İsa bizi günahın cezasından ve gücünden tamamen ve bütünüyle kurtarmaktadır.

`İsa’nın arabuluculuğu neden bu kadar inanılmaz derecede iyi bir haberdir? Doğruluk standardı olan yasanın önünde dururken, müjde olmasaydı nasıl bir umuda sahip olurduk?`