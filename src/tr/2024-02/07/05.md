---
title:  Daniel 8:14 Ayetindeki 2300 Gün
date:   15/05/2024
---

William Miller, peygamberler tarafından önceden bildirilen olayların tam olarak gerçekleştiğinin farkına varmıştı: İbrahim’in soyundan gelenlerin 400 yıllık sürgünü, İsrail’in 40 yıl çölde dolaşması, İsrail’in 70 yıl süren esareti ve Daniel kitabında İsrail’e ayrılan 70 hafta (Yar. 15:13, Say. 14:34, Yer. 25:11 ve Dan. 9:24).

`Markos 1:15, Galatyalılar 4:4 ve Romalılar 5:6 ayetlerini okuyun. Bu ayetler Tanrı’nın ilk geliş için belirlediği zaman çizelgesi hakkında bize ne söylüyor?`

Miller Kutsal Yazı’yı Kutsal Yazı’yla karşılaştırarak peygamberlik sözlerini incelerken, Tanrı Kutsal Kitap’ın tamamında ilahi bir zaman çizelgesine sahipse, Rabbimizin ikinci gelişi konusunda da ilahi bir zaman çizelgesine sahip olması gerektiği sonucuna vardı.

`Daniel 8:14 ayetini okuyun. 2.300 gün sona erdiğinde hangi olay gerçekleşecekti?`

William Miller, “tapınağın paklanmasının,” dünyanın ateşle arındırılması olduğunu savunan yaygın görüşü kabul etmişti. Böylesine muazzam öneme sahip bir olayı anlamak için Kutsal Yazıları özenle inceledi. Daniel kitabında 8. ve 9. bölüm arasındaki bağlantıyı keşfetti. Daniel 8. bölümde meleğe “görümün ne anlama geldiğini şuna açıkla” talimatı veriliyor (Dan. 8:16). Bölümün sonuna gelindiğinde, 8. bölümdeki görümün açıklığa kavuşturulmamış tek kısmı (bkz. Dan. 8:27) 2.300 günle ilgili bölümdü. Melek daha sonra Daniel’e döndü ve şöyle dedi, “sana anlayış vermek için geldim” (Dan. 9:22; ayrıca bkz. Dan. 9:23, 25-27). Bu, onun 2.300 gün konusunu anlamasına yardımcı olmak içindi.

Bunu biliyoruz çünkü Daniel’e “sözün anlamını kavraması ve görümü anlaması” (bkz. Dan 9:23) söylendikten sonra, meleğin ilk sözleri şunlar oldu: “Senin halkına ve kutsal kentine yetmiş hafta kadar zaman saptanmıştır” (Dan. 9:24). “Saptanmıştır” olarak tercüme edilen sözcük kelimenin tam anlamıyla “kesilmiştir” anlamına gelmektedir. Yani yetmiş hafta, 490 yıl kesilecekti. Peki nereden kesilecekti? Elbette 8. bölümde Daniel’in anlamadığı ve meleğin şimdi açıklamaya geldiği tek kısım olan 2.300 günlük görümden kesilecekti.

Ve 70 haftanın başlangıç noktası “Yeruşalim’i yeniden kurmak için buyruğun” (Dan. 9:25) verilmesi olduğu için, Miller bu tarihi belirlediğinde, 70 haftanın ve 2.300 günlük peygamberlik sözünün ne zaman başladığını öğrenmiş olacağını biliyordu.