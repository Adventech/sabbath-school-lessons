---
title:  William Miller ve Kutsal Kitap
date:   14/05/2024
---

Tanrı Protestan Reformcuları yalnızca Mesih’e imanla aklanma gerçeğinin yeniden keşfedilmesi için kullandığı gibi, William Miller’ı da Mesih’in ikinci gelişinin biçimi hakkındaki gerçeğin yeniden keşfedilmesi için kullandı. Miller Kutsal Yazı’yı incelerken, Mesih’in onu hayal edebileceğinden bile daha fazla seviyor olduğunu anladı. Yaratılış’tan başlayarak, elinde kalemi ve not defteriyle Kutsal Kitap’ı okumaya başladı. Okuduğu ayeti anlayabileceğinden daha hızlı okumamaya dikkat ediyordu. Kutsal Yazı’yı Kutsal Yazı’yla karşılaştırarak Kutsal Kitap’ın kendisini açıklamasına izin verdi.

`Yeşaya 28:9, 10; Süleyman’ın Özdeyişleri 8:8, 9; Yuhanna 16:13 ve 2. Petrus 1:19-21 ayetlerini okuyun. Bu ayetlerde Kutsal Kitap yorumlamanın hangi ilkelerini keşfediyorsunuz?`

William Miller Kutsal Yazı’yı Kutsal Yazı’yla karşılaştırdıkça, Kutsal Kitap’ın gizemleri ona açıldı. Gizli bir hazineyi arayan biri gibi araştırdı ve karşılığını fazlasıyla aldı. Kutsal Ruh Tanrı’nın Sözü’nü onun anlayışına açtı. Kutsal Kitap’ın diğer bölümlerini incelerken gösterdiği titizlikle peygamberlik sözlerine de yaklaştı.

`Daniel 1:17; Daniel 2:45; 1. Petrus 1:10, 11 ve Vahiy 1:1-3 ayetlerini okuyun. Bu ayetler Kutsal Kitap’taki peygamberlik sözlerini anlamak konusunda bize ne öğretiyor?`

Peygamberlik sözlerini barındıran kitaplardaki simgeler gizemle kilitlenmiş değildir. Sevgi dolu Tanrı, bizi yakında bu dünyada yaşanacak can alıcı olaylara hazırlamak için peygamberlik Sözü’nü bize vermiştir. William Miller peygamberlik sözünün kendi kendisinin en iyi yorumlayıcısı olduğunu açık bir biçimde anlamıştı. Peygamberlik sözünün simgeleri Kutsal Kitap’ın kendisi tarafından açıklığa kavuşturulmuştur. Canavarlar kralları ya da krallıkları temsil etmektedir (Dan. 7:17, 23). Rüzgâr yıkımı temsil etmektedir (Yer. 49:36). Su halkları ya da ulusları temsil etmektedir (Va. 17:15). Kadın kiliseyi temsil etmektedir (Yer. 6:2, Ef. 5:22-32). Daniel ve Vahiy kitaplarının zamanla ilgili peygamberlik sözleri de simgesel bir dille yazılmıştır; bir peygamberlik günü bir gerçek yılı temsil etmektedir (Say. 14:34, Hez. 4:6). William Miller bu Kutsal Kitap yorumlama ilkelerine başvururken, keşfettiği ve Mesih’in dönüş zamanıyla ilgili olduğuna inandığı şey onu son derece şaşırttı.

`Peygamberlik sözlerindeki simgeleri doğru anlamak imanımız için neden bu kadar önemlidir?`