---
title:  O’nun Dönüşü Vaadi
date:   12/05/2024
---

Protestan Reformcular ve Hollanda’dan Yeni Dünya’ya giden yolcular İsa’nın gelişini özlemle bekliyorlardı. Onlar için Mesih’in ikinci gelişi hevesle bekledikleri sevinçli bir olaydı. John Wycliffe kilisenin umudu olan Mesih’in gelişini dört gözle bekliyordu. Calvin, Mesih’in görkemli dönüşünden “tüm olaylar içinde en hayırlısı” diye bahsederken tüm Reformcular adına konuşuyordu. Tanrı’nın sadakatli erkek ve kadınları için Mesih’in ikinci gelişi korkulacak değil, benimsenecek bir şeydi.

`Yuhanna 14:1-3, 1. Selanikliler 4:13-18 ve Titus 2:11-14 ayetlerini okuyun. Bu Kutsal Kitap ayetleri yüzyıllardır Hristiyanlara neden bu kadar umut veriyor?`

Mesih’in ikinci gelişine olan inancın Kutsal Kitap’a inanan Hristiyanlara neden bu kadar umut ve sevinç verdiğini anlamak zor değil. Çünkü o hastalık, acı ve ölümün sona ereceğine işaret ediyor. Yoksulluğun, adaletsizliğin ve baskının sona ereceğini müjdeliyor. Çekişme, çatışma ve savaşın sona ereceğini bekliyor. Gelecekteki barış ve mutluluk dünyasını, Mesih’le ve tüm çağların kurtarılmışlarıyla sonsuza dek sürecek kardeşlik dünyasını öngörüyor.

“Rabb’in gelişi her çağda O’nun gerçek izleyicilerinin umudu olmuştur. Kurtarıcı’nın Zeytin Dağı’nda ayrılırken verdiği vaat, yeniden geleceği sözü, öğrencilerinin geleceğini aydınlatmış, kalplerini acının söndüremeyeceği, denemelerin karartamayacağı bir sevinçle ve umutla doldurmuştur. Baskıların ve zulümlerin arasında, ‘ulu Tanrı ve Kurtarıcımız İsa Mesih’in yücelik içinde gelmesi’, ‘mübarek umut’tu. Selanikli Hristiyanlar Rabb’in gelişine dek yaşamayı umut etmiş olan sevdiklerini gömerken kederle dolduklarında, öğretmenleri Pavlus dikkatlerini Kurtarıcı’nın ikinci gelişinde gerçekleşecek olan dirilişe çekti. Bundan sonra Mesih’e ait ölüler dirilecek ve hayatta olanlarla birlikte Rabb’i havada karşılamak üzere götürülecekler. ‘Böylece’ dedi, ‘sonsuza dek Rab’le birlikte olacağız. Böylece, bu sözlerle birbirinizi teselli edin’ (1. Selanikliler 4:16-18).”—Ellen G. White, Büyük Mücadele, s. 303.

`İkinci Geliş inancımız açısından neden bu kadar önemlidir? Özellikle de ölülerin uyuduğunu bildiğimiz için (10. derse bakın), bu öğreti neden bu kadar önem kazanıyor? Bu olmasaydı, Pavlus’un dediği gibi, neden tamamen umutsuz bir durumda olurduk (bkz. 1Ko. 15:15-18)?`