---
title:  İman Hayati
date:   17/05/2024
---

### Kalpleri Açmak

_F. Edgar Nunes Tarafından_

Yakın zamanda bir Şabat günü, iki Suriyeli mülteci, Kanada'nın Ontario eyaletindeki Kingston Yedinci Gün Adventistleri Kilisesi'ndeki ibadetlere katıldı. Kilisenin pastörü olarak herhangi bir ziyaretçiyi gördüğümde seviniyorum ama başka bir dünya dinine mensup bir anne ve kızı ağırlayabilmek beklenmedik bir ayrıcalıktı. Bizi nasıl duymuşlardı? Onları ibadetimize kim davet etmişti?

Suriyeli mültecilerin kilisemize ayak basmalarından çok önce, kilise üyelerinden biri olan Shirley ile arkadaş oldukları ortaya çıktı.

Shirley'nin yabancılara, özellikle de mültecilere karşı kocaman bir yüreği var ve insanları, aradaki engelleri ortadan kaldıran sıcak bir gülümsemeyle selamlar. Elinden gelen her şekilde yardım etmeyi sever ve insanlar hep onun nezaketinden ve şefkatinden etkilenir. Ailecek yemek ve yaz pikniği davetlerini hemen kabul ederler. Suriyeli anne ve kızı Eman ve Heba, Shirley'nin Şabat günü kiliseye gelme davetini kabul etmişlerdi.

İbadet sonrası kilisenin dışına çıktık. Eman ve Heba konuşmaktan mutlu görünüyorlardı ve onlar için dua etme teklifimi seve seve kabul ettiler. Daha sonra, Kanada Kutsal Kitap Derneği tarafından basılan Yuhanna müjdesinin Arapça bir nüshasıyla ilgilenip ilgilenmeyeceklerini sordum.

"'Hayır' derseniz alınmam," dedim.

Anne kitabı kabul etti.

"İsa'nın bir peygamber olduğuna inanıyoruz, bu yüzden kitabı okuyacağız." dedi.

Birkaç gün sonra Shirley aradı ve "Sudanca" konuşup konuşmadığımı sordu.

"Ziyaret etmeni istediğim Afrikalı başka bir ailem var," dedi.

Shirley'nin yabancılara olan gerçek sevgisi ve sıcaklığı kalplerin kilidini açmaya devam ediyor. Onun örneği, Mesih’in yöntemini izlememiz için bize ilham veriyor. "İnsanlara ulaşmada tek başına Mesih'in yöntemi gerçek başarıyı verecektir. Kurtarıcı, onların iyiliğini isteyen biri olarak insanların arasına karıştı. Onlara sempati gösterdi, ihtiyaçlarına hizmet etti ve güvenlerini kazandı. Sonra onlara 'Ardımdan gelin' dedi.” (Ministry of Healing, s. 143).

Shirley insanlarla kaynaşıyor, onları dinliyor, onlara hizmet ediyor ve bencil olmayan bir sevgi ve kabul gösteriyor, böylece en zorlu engelleri yıkıyor. Shirley'nin her gün yaptığı gibi biz de kalpten kalbe gidebiliriz.

İsa şöyle der; “Birbirinize sevginiz olursa, herkes bununla benim öğrencilerim olduğunuzu anlayacaktır.” (Yuhanna 13:35) O'nun öğrencisi olduğumuzu gösteren sevgi, yabancıların kalplerini açan ve onları O'nun öğrencisi olmayı düşünmeye sevk eden sevgiyle aynıdır.

_Bu misyon öyküsü, amacı "10/40 Penceresi boyunca, büyük şehirlerde, ulaşılamayan ve az ulaşılan insan grupları arasında ve Hristiyan olmayan dinlere Adventist erişimini güçlendirmek ve çeşitlendirmek." olan 2 Numaralı Misyon Hedefini göstermektedir. Daha fazla bilgi için: IWillGo2020.org._