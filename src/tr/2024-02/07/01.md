---
title:  Umudun Harekete Geçirdiği
date:   11/05/2024
---

### Konuyla İlgili Metinler
1Se. 4:13–18; Mat. 24:27, 30, 31; 2Pe. 1:19–21; Dan. 8:14; Dan. 9:20–27; Ezra 7:7–13.

> <p>Hatırlama Metni</p>
> “O gün diyecekler ki, ‘İşte Tanrımız budur; O’na umut bağlamıştık, bizi kurtardı, RAB O’dur, O’na umut bağlamıştık, O’nun kurtarışıyla sevinip coşalım.’” (Yeşaya 25:9).

İsa’nın ikinci gelişi Kutsal Yazı’nın ana konularından biridir. Kutsal Kitap’ın kutlu sayfaları boyunca uzanan altın bir ipliktir. Bir araştırmacı Eski Antlaşma’da Mesih’in ikinci gelişinden 1.845 kez söz edildiği yönünde bir değerlendirmede bulunmuştu. Yeni Ahit’in 260 bölümünde Mesih’in dönüşüne 300’den fazla atıf vardır. Her 25 ayetten birinde bundan bahsedilmektedir. Yeni Ahit’teki 27 kitabın 23’ü bu büyük olaydan söz etmektedir.

Reform bölünmeler ve çekişmeler yüzünden Avrupa’da sekteye uğradıktan ve engellendikten sonra, Protestanlık Amerika Birleşik Devletleri olacak olan Yeni Dünya’da kök salmaya başladı. Oradaki pek çok kişi İkinci Geliş’le ilgili gerçekler de dahil olmak üzere, hakikatin üzerindeki örtüyü kaldırmaya çalışmıştır.

Bu kişilerin arasında William Miller adında Baptist bir çiftçi de vardı. Miller, Kutsal Kitap üzerine yaptığı çalışmalara dayanarak, İsa’nın yakında, hatta kendi yaşadığı dönemde geleceğine inanıyordu. Bu mesajı vaaz etmeye başladı ve büyük bir hayal kırıklığına uğramasına rağmen, birçok insana bugün bile geçerliliğini koruyan Kutsal Kitap gerçeklerini açan bir hareket başlatmış oldu.

Bu haftaki dersimizde Mesih’in ikinci gelişinin yüzyıllar boyunca imanlıların yüreklerini neden sevinçle doldurduğunu ve bu büyük olaya nasıl hazır olabileceğimizi inceleyeceğiz.

_*18 Mayıs Sebt Günü’ne hazırlık için, bu haftanın Büyük Mücadele 18.-21. bölümlerini temel alan konusunu çalışın._