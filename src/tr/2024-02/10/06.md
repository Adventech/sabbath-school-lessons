---
title:  'Son Günlerde Ruhçuluk: 2. Bölüm'
date:   06/06/2024
---

Bizim kurtuluş umudumuz Mesih’ten kaynaklanmaktadır. O’nun kanla lekelenmiş elleri bizi sınırsız bir bedele mal olmuş fakat bedelsiz olarak sunulan kurbanı kabul etmeye çağırıyor. Mesih yakında Kendisine ait olanları almak için geri dönecek. Titus 2:13 ayetinde Mesih’in ikinci gelişi “kutlu umut” diye adlandırılıyor.

Şeytan’ın amacı bu umudu yok etmektir. Mucizeler, belirtiler ve harikalar gerçekleştirecek, insanları Kutsal Kitap gerçeğinden ve Mesih’teki kurtuluştan uzaklaştırabilecek her şeyi yapacaktır.

“Kutsalların tahammülü burdadır; Allah’ın emirlerini ve İsa’nın imanını koruyanların tahammülü burdadır” (Va. 14:12 CAN). Şeytan son mücadelede insanların “Allah’ın emirlerini” tutmalarını ya da “İsa’nın imanını” korumalarını veya her ikisini de gerçekleştirmelerini engellemek için elinden geleni yapacaktır. Bu sebeple, belirtiler, harikalar ve mucizeler eşliğinde olsa bile, bizi bakiye halkın bu iki özelliğinin herhangi birinden uzaklaştıracak her türlü öğretiye karşı dikkatli olmamız gerekiyor.

`Matta 24:23-27; 2. Korintliler 11:13, 14 ve 2. Selanikliler 2:9-12 ayetlerini okuyun. Bu ayetler Şeytan’ın aldatıcı gücü ve çalışma tarzı hakkında bize ne anlatıyor?`

Zamanın son anlarında Şeytan son aldatmacasını sahneye koyacaktır: “Çok yakında göklerde, mucizeler gerçekleştiren cinlerin gücünün göstergesi olarak, doğaüstü karakterde korkunç görüntüler belirecektir. Cinlerin ruhları yeryüzünün krallarına ve tüm dünyaya gidecekler, onları hile tuzaklarına düşürerek, göğün yönetimine karşı son mücadelesinde Şeytan’a katılmaya teşvik edeceklerdir. Bu aracılar sayesinde hem hükümdarlar, hem de tebaaları aldatılacaktır. Mesih’in Kendisi olduğunu iddia ederek, dünyanın Kurtarıcısı’na ait olan unvanı ve ibadeti talep eden insanlar ortaya çıkacaktır. Bu kişiler harika iyileştirme mucizeleri yapacak ve gökten Kutsal Yazılar’la çelişen esinler aldıklarını iddia edeceklerdir.

“Büyük aldatmaca oyununun son perdesinde, Şeytan’ın kendisi Mesih’i taklit edecektir. Kilise, umutlarının gerçekleşmesi için uzun zamandan beri Kurtarıcı’nın gelişini beklemektedir. Şimdi ise büyük aldatıcı, Mesih gelmiş gibi gösterecektir. Şeytan, dünyanın çeşitli bölgelerinde kendisini göz kamaştırıcı parlaklıkta görkemli bir varlık olarak gösterecek, Yuhanna tarafından Vahiy kitabında verilen Allah’ın Oğlu tanımına benzetecektir. Vahiy 1:13-15.”—Ellen G. White, Büyük Mücadele, s. 629.

`Mesih’in nasıl geri döneceği ve ayrıca ölülerin durumu hakkındaki gerçeği anlamak, aldatılmamak için neden son derece önemlidir?`