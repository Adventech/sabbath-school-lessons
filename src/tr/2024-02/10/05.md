---
title:  'Son Günlerde Ruhçuluk: 1. Bölüm'
date:   05/06/2024
---

`Matta 24:5, 11, 24; 2. Selanikliler 2:7-9; Vahiy 13:13, 14 ve Vahiy 16:13, 14 ayetlerini okuyun. İnsanlar son günlerde ne tür aldatmacalarla karşılaşacaklar?`

İblis, İsa’nın gelişinden hemen önce kalabalıkları aldatmak için “belirtiler ve harikalardan,” olağanüstü mucizelerden faydalanacaktır. Ángel Rodríguez, kötü ruhların aldatıcı gücünden bahsederken şu açıklayıcı yorumu yapıyor: “Onların ikna etme güçleri mesajlarının içeriğinde değil, ‘işaretler’ ya da ‘mucizeler’ diye adlandırılan doğaüstü tezahürlerin gücünde bulunmaktadır. İnsanların sağduyulu ve akılcı melekelerinden ziyade duygusal yönlerine hitap etmek amacıyla belirtiler gerçekleştirirler/yaparlar (poieō). Bu belirtilerin iblisler tarafından gerçekleştirilmesi, üç iblisin [ejderha, canavar ve sahte peygamber] mesajının birleştirici gücünün ruhani bir doğaya sahip olduğunu gösteriyor; yani kaynağı ya da kökeni Tanrı’ya dayanmamaktadır. Evrensel çatışma sona yaklaşırken, şeytani güç insanlık tarihi sahnesine daha önce görülmemiş bir şekilde giriş yapacaktır. Temelinde Kutsal Kitap dışı bir öğreti olan ruhun ölümsüzlüğünü barındıran ruhçuluk neredeyse dünyayı esir alacaktır.”—“The Closing of the Cosmic Conflict: Role of the Three Angels’ Messages [Evrensel Çatışmanın Kapanışı: Üç Meleğin Mesajının İşlevi],” yayınlanmamış el yazması, s. 6.

`Duygularımıza güvenmek neden çok tehlikelidir? İman deneyimimizde iyi ya da kötü nasıl bir işleve sahiptirler? Şeytan düşünme süreçlerimizi nasıl devreden çıkartıp duygularımıza hitap edebilir?`

“Şeytan, dünyayı aldatmak için son çabasını uzun zamandan beri hazırlamaktadır . . . Ruhçuluğu geliştirerek, şaheser hilesine giden yolu adım adım hazırladı. Tasarımlarını henüz tam olarak bitirmedi; ancak zamanın son diliminde bunu gerçekleştirecek . . . Allah’ın sözüne iman yoluyla O’nun gücü tarafından korunan kişilerin dışında tüm dünya, bu aldanışla sürüklenip gidecektir. İnsanlar, ölümcül bir güvenlik duygusuyla hızla uyutulmaktadır ve ancak Allah’ın gazabının dökülmesiyle uyanacaklardır.”—Ellen G. White, Büyük Mücadele, s. 566. Yegane güvencemiz İsa’da ve O’nun Sözü’ndedir.

Ölülerin durumunu anlamayan milyonlarca, hatta milyarlarca insanın, ölülerin ölümden sonra yaşamaya devam ettiği düşüncesini içeren aldatmacalara nasıl kapılabileceğini görmek zor değil.

`Şu anda bile, ölülerin uyuduğunu anlayanların korunmakta olduğu bazı yaygın aldatmacalar nelerdir?`