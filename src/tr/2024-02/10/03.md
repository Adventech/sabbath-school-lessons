---
title:  Eski Ahit’te Ölüm
date:   03/06/2024
---

`Mezmurlar 6:5, Mezmurlar 115:17, 1. Krallar 2:10, 1. Krallar 11:43 ve 1. Krallar 14:20 ayetlerini okuyun. Bu ayetler ölülerin durumu hakkında ne öğretiyor?`

Eski Ahit ruhun ölümsüzlüğünü öğretmiyor. Ölümden sonra imanlı kişilerin sonsuza dek göğün mutluluğuna yükseldiğini ya da ölümden sonra imansız kişilerin sonsuza dek yanacakları cehenneme indiğini de öğretmiyor. Ölümün bir uyku olduğunu öğretiyor. Krallar kitabında, ataların ölümü tarif edilirken, “ölüp atalarına kavuşunca” ifadesi kullanılmaktadır. Mezmurlar’da buna “ölüm uykusu” denmektedir (Mez. 13:3, Mez. 90:5 ile karşılaştırın). Eyüp ölümden söz ederken, uykudan uyanamamaktan söz eder (Eyüp 14:12). Mezmurcu şöyle ekliyor, “Ama ben doğruluk sayesinde yüzünü göreceğim senin, uyanınca suretini görmeye doyacağım” (Mez. 17:15).

Asur ordusu yenilip yok edildiğinde, askerlerin ölümü, onların “son uykuları” olarak adlandırılmıştır (Mez. 76:6). Ölülerin bedensiz ruhlar olarak yaşayanlarla iletişim kurmak için etrafta dolaştıkları düşüncesi Kutsal Kitap’a ait bir kavram değil, tamamen putperestliktir.

Ölüm hakkındaki gerçeği anlayamamak, bizi Şeytan’ın aldatmacalarına açık hale getiriyor. “Pek çok kişinin karşısına sevgili akrabalarını veya dostlarını taklit eden cinlerin ruhları çıkacak ve en tehlikeli sapkınlıkları öğreteceklerdir. Bu ziyaretçiler en hassas duygularımıza hitap ederek, iddialarını güçlendirmek için mucizeler yapacaklardır. Onlara, ölülerin bir şey bilmedikleri ve bu şekilde görünenlerin cinlerin ruhları olduğuna ilişkin Kutsal Kitap gerçeğiyle karşı koymalıyız”—Ellen G. White, Büyük Mücadele, s. 564.

`Daniel 12:2 ve Eyüp 19:25, 26 ayetlerini okuyun. Bu ayetler ölülerin durumuyla ilgili hangi unsurları ekliyor?`

Ölüm, dirilişe kadar uykuda dinlenmedir. Yaşayanlarla iletişim kurmak için etrafta dolaşan bedensiz ruhlar bulunmamaktadır. Putperestler bir ruhlar dünyasına inansalar da, İsrailliler ölümü diriliş sabahına kadar bir uyku olarak kabul ediyorlardı.

Ölüler için yas tutuyor olsak da, Mesih’te ölenler hakkında şöyle düşünün: Onlar ölümle gözlerini kapattılar ve sonra, İsa’nın dönüşüne kadar ne kadar zaman geçmiş olursa olsun, bildikleri bir sonraki şey İkinci Geliş olacaktır. Diriliş sırasında akıllarına gelen ilk düşünce ise, Vay canına! İsa gerçekten de kısa bir süre sonra geri döndü!