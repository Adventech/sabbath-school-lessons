---
title:  Yeni Ahit’te Ölüm
date:   04/06/2024
---

`Yuhanna 11:11-14, 21-25; 2. Timoteos 1:10; 1. Korintliler 15:51-54 ve 1. Selanikliler 4:15-17 ayetlerini okuyun. Yeni Ahit yazarlarının ölümle ilgili tarifleri Eski Ahit’tekilerle nasıl karşılaştırılabilir?`

Eski Ahit de Yeni Ahit de ölümün uykuyla tasvir edildiği simgecilikten faydalanmaktadır. Kutsal Kitap’ta en az elli üç yerde “uyku” sözcüğü ölümle eş tutulmuştur. Kutsal Kitap yazarları, ölümden hemen sonra bedeni terk eden ölümsüz ruhta bilinçli bir varoluş olmadığı konusunda hemfikirdir.

Yeni Ahit, Eski Ahit’te daha önce ipucu verilmiş olan ek bir boyut daha ekliyor: Mesih’in dönüşündeki görkemli diriliş.

Müjdeler sonsuz yaşamın yalnızca Mesih’te olduğunu vurguluyor. Cehennemdeki tüm cinler birleşse, sonsuz yaşam güvencesini imanlıların elinden alamaz. Mesih çarmıhta ölümü yenmiştir. Mezar artık kurbanlarını tutamaz. Mesih’in dirilişi, tüm imanlıların bir gün O’nun dönüşünde mezardan dirileceğinin güvencesidir.

Pavlus’un şu sözlerine bakın: “Ölüler dirilmezse, Mesih de dirilmemiştir. Mesih dirilmemişse imanınız yararsızdır, siz de hâlâ günahlarınızın içindesiniz. Buna göre Mesih’e ait olarak ölmüş olanlar da mahvolmuşlardır” (1Ko. 15:16-18). Ölüler öldükleri anda göğün mutluluğuna sahip oluyorlar ise, bu ayetlerden nasıl bir anlam çıkarılabilir? Aslında çoktan gökteyseler, Pavlus onların “mahvolduklarını” söyleyerek ne demek istemektedir?

Aksine, Pavlus’un vurgulamak istediği, Mesih’in dirilişinin bizim dirilişimizin temeli olduğu, diriliş olmadan “imanımızın yararsız, bizim de hâlâ günahlarımız içinde” olduğumuz ve ölülerin de toprakta, mahvolmuş olarak kaldığıdır.

Bu ayetler İsa’nın dönüşündeki, bizim için göklerde saklı olan “çürümez, lekesiz, solmaz bir mirasa” (1Pe. 1:4) kavuşacağımız dirilişe duyduğumuz umutla ilgili diğer Kutsal Kitap metinleriyle de mükemmel bir uyum içerisindedir. Ancak eğer ölüler zaten gökteyse, Petrus neden bizim için “göklerde saklı” bir mirastan söz etmektedir? Açıkça görüldüğü gibi, Yeni Antlaşma imanlıları Mesih’in gelişini ve ölülerin dirilişini sabırsızlıkla bekliyorlardı ve bu umut onları yaşamın denemeleri karşısında sadakatli olmaya teşvik ediyordu.

`Diriliş Hristiyan imanı açısından neden bu kadar güçlü bir umuttur? Ya çarmıhımız olsaydı ama dirilişimiz olmasaydı? Nasıl bir umudumuz olabilirdi? O halde diriliş neden imanımızın bu kadar önemli bir parçasıdır?`