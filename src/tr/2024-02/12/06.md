---
title:  Yüksek Sesli Haykırış
date:   20/06/2024
---

`Vahiy 18:1-4, Habakkuk 2:14 ve Matta 24:14 ayetlerini okuyun. Bu ayetler Tanrı’nın yeryüzündeki işinin nasıl sonlanacağını söylüyor?`

Babil’in düşüşünü bildiren melek “büyük yetki” sahibidir. Vahiy 14. bölümdeki melekler gibi, bu melek de insan müjdecileri temsil ediyor. Bu melek Tanrı’nın yüceliğini öylesine eksiksiz bir biçimde açıklıyor ki, tüm dünya aydınlanıyor. Yeni Ahit’te yetki ya da güç için kullanılan Grekçe sözcük exousia’dır. Bu sözcük genellikle Mesih’in cehennemin tüm birlikleri ve güçleri karşısında kazandığı zaferi ifade eder. İsa bu sözcüğü Matta müjdesinde, öğrencilerini dışarı göndermek konusundan bahsederken kullanmaktadır. Matta 10:1 ayetinde, İsa öğrencilerine cehennemin birlikleri ve güçleri üzerinde yetki veriyor. İyi ile kötü arasındaki savaşta zafer kazansınlar diye onları ilahi kudretle donatarak dışarı gönderiyor. Matta 28. bölümde onları bir kez daha gidip “bütün ulusları [O’nun] öğrencileri” olarak yetiştirmeleri için gökte ve yeryüzünde “bütün yetki” ile donatılmış olarak dışarı gönderiyor (Mat. 28:18, 19).

Kutsal Ruh’un gücüyle dolan, yaşamı ve ölümüyle cehennemin birlikleri ve güçleri karşısında zafer kazanmış olan yaşayan Mesih’in yetkisiyle ilerleyen Yeni Ahit kilisesi, Tanrı’nın yüceliğiyle yeryüzünü aydınlattı. Öğrenciler birkaç yıl içinde müjdeyi o zamanlar bilinen dünyanın tamamına duyurdular (Kol. 1:23).

Son zamanda Kutsal Ruh eşi benzeri görülmemiş bir güçle dökülecek ve müjde dünyanın dört bucağına hızla yayılacaktır. Bir günde binlerce kişi ihtida edecek, Tanrı’nın lütfu ve gerçeği tüm gezegeni etkisi altına alacaktır. Bu şekilde dünya uyarılacak, müjde ve sunduğu umut dünyanın her yerine yayılacaktır.

“Muazzam müjde işinin tamamlanışında Allah’ın gücünün tezahürü, başlangıcına damga vurandan daha az olmayacaktır. Müjdenin başlangıcında ilk yağmurun dökülmesiyle yerine gelen peygamberlik sözleri, tamamlanışında tekrar gerçekleşecektir . . .

“Allah’ın hizmetkârları, yüzleri aydınlanmış ve kutsal adanmışlıkla parlayarak, her yeri dolaşarak gökten gelen bildiriyi duyuracaklardır. Tüm yeryüzünde binlerce sesle uyarı verilecektir. Mucizeler yapılacak, hastalar iyileştirilecek, iman edenleri belirtiler ve harikalar izleyecektir.”—Ellen G. White, Büyük Mücadele, s. 616, 617.

`Kutsal Ruh’un güçlü bir şekilde dökülmesini, son yağmuru ve yüksek sesli haykırışı kısıtlayan nedir? Bireyler olarak işlevimiz ne kadar küçük olursa olsun, Kutsal Ruh’un dökülmesi karşısında açık ve kabul edici olmak konusunda nasıl bir işleve sahip olabiliriz?`