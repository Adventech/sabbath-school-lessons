---
title:  Kime İbadet Ediyoruz
date:   18/06/2024
---

Son günlerde, büyük mücadele çarpıcı bir biçimde ibadet aracılığı ile vuku bulacaktır. Yaratıcı’ya mı tapınıyoruz, yoksa canavara ve onun heykeline mi? Bunun orta yolu yoktur. Vahiy 14. bölümdeki ilk melek erkekleri ve kadınları “göğü, yeri, denizi, su pınarlarını yaratana” tapınmaya çağırıyor (Va. 14:7). Göğün çağrısını daha da desteklemek adına üçüncü melek canavara tapınmanın korkunç sonuçlarını açıklıyor: Onlar, “Tanrı gazabının kâsesinde saf olarak hazırlanmış Tanrı öfkesinin şarabından içecektir” (Va. 14:10). Öte yandan, Yaratan’a tapınanlar “Allah’ın emirlerini ve İsa’nın imanını koruyanlar” diye tanımlanıyorlar (Va. 14:12 CAN).

Gerçek ibadetin dayanağı yaratılıştır (Va. 4:11). Tanrı “her şeyi İsa Mesih aracılığıyla” (Ef. 3:9 CAN) yarattığı için, Şeytan Yaratıcı’dan nefret ediyor ve dünyevi güçler aracılığıyla Yaratılış’ın anısı olan Sebt gününü değiştirmeye çalışıyor (Dan. 7:25). Tanrı’nın yasası hakkındaki yaklaşan çatışma yetki üzerine odaklanmaktadır. Şeytan Sebt ibadetini ortadan kaldırabilirse, kendi yetkisinin Tanrı’nın yetkisinden daha büyük olduğunu ilan edecek. Bunu gerçekleştirmek için, Şeytan tüm dünyayı sahte bir Sebti kabul etmeye ikna etmeye veya zorlamaya çalışacaktır.

Bunun gerçekleştiğini düşünmek şu anda çok zor olsa da, daha önce de belirttiğimiz gibi, dünya çarpıcı bir şekilde değişiyor. COVID-19 krizi dünyamızın bir gecede farklı bir yere dönüşebileceğini bize gösterdi. Canavarın işaretine götüren ayrıntıları bilmiyor olsak, bunu hayal etmek çok zor değil. Dünya çok istikrarsız bir durumda. Günümüzde var olan inanılmaz teknolojiyle, Kutsal Kitap’ın hakkında uyarıda bulunduğu şey aslında şu anda hayal edebileceğimizden çok daha hızlı bir şekilde gerçek olabilir.

`Vahiy 13:13-17 ayetlerini okuyun. Canavarın işaretini almayanlara ne gibi özel cezalar veriliyor?`

Canavarın ve heykelinin peşinden gitmek yerine Mesih’e sadık kalanlar, mali yaptırımlarla ve hatta ölüm tehdidiyle karşı karşıya kalacaklar. İnsanlık her zaman olduğu gibi yozlaşmış, güce aç ve şiddet yanlı olmayı sürdürüyor. Son olayların tam olarak nasıl gelişeceği hakkında henüz çok şey bilmesek de, son zamanlardaki zulmü hayal etmek çok zor olmamalı. Tamamen başka bir bağlamda yazılmış olsa da, Yuhanna kitabındaki şu sözler her şeyi anlatıyor. Yuhanna İsa’dan bahsederken şöyle yazmıştı: “insan hakkında kimsenin O’na bir şey söylemesine gerek yoktu. Çünkü kendisi insanın içinden geçenleri biliyordu” (Yu. 2:25).

`İnsanlığın yozlaşmışlığını ve insanların yapabilecekleri kötülükleri düşünün. Bu, neden son olayların çok kolay gerçekleşebileceğini göstermektedir? Ayrıca, daha da önemlisi, bu üzücü gerçek kendi yüreklerimizi korumamız konusunda bize ne öğretmelidir?`