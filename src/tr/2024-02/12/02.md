---
title:  Tanrı’ya ve Sözü’ne Sadakat
date:   16/06/2024
---

`Süleyman’ın Özdeyişleri 23:23, Yuhanna 8:32 ve Yuhanna 8:17 ayetlerini okuyun. Bu ayetlerin hepsinde var olan ortak ipucu nedir?`

Çağlar boyunca, büyük mücadele gerçek ve yanılgı arasındaki savaş olmuştur. Şeytan bir yalancı ve yalanların babasıdır (Yu. 8:44). İsa tüm gerçeğin yazarıdır. İsa şöyle demişti, “Yol, gerçek ve yaşam Ben’im” (Yu. 14:6). Bizi Şeytan’ın aldatmacalarından kurtaran gerçek Tanrı’nın Sözü’nde bulunmaktadır. Kutsal Kitap Şeytan’ın taktiklerinin gerçek yüzünü göstermekte ve Tanrı’nın planlarını ortaya koymaktadır. Kutsal Yazı adımlarımız için çıradır (Mez. 119:105). Mezmurcu şöyle diyor, “Sözlerinin açıklanışı aydınlık saçar, saf insanlara akıl verir” (Mez. 119:130). Sonra da ekliyor, “Sözlerinin temeli gerçektir” (Mez. 119:160).

`2. Petrus 1:16-21 ayetlerini okuyun. Elçi peygamberlik sözüyle ilgili bize hangi güvenceyi veriyor? Tanrı’nın peygamberlik Sözü’nün önemini göstermek için hangi örneği kullanıyor?`

Biz “uydurma masallara başvurmadık.” Önümüzdeki yolu, Tanrı’nın Sözü’ndeki peygamberlik sözleri aydınlatıyor. Doğruyu yanlıştan ayırt etmemize yardım ediyorlar. Kutsal Kitap olmasaydı, insan düşüncesinin heveslerine kalmış olur ve kolayca aldatılırdık. “Allah’ın halkı, sahte öğretmenlerin etkisine ve karanlığın ruhlarının aldatıcı gücüne karşı kendilerini koruyacak olan Kutsal Yazılar’a yöneltilmektedir. Şeytan insanların Kutsal Kitap bilgisi edinmelerine engel olmak amacıyla her türlü hileye başvurur . . . Son büyük aldatmaca yakında önümüzde ortaya serilecektir. Mesih karşıtı, hayret verici işlerini gözlerimizin önünde sergileyecektir. Sahte olan gerçeğine o kadar benzeyecektir ki, bunları Kutsal Yazılar olmadan birbirinden ayırmak imkânsız olacaktır . . . Ancak zihnini Kutsal Kitap’ın hakikatleriyle güçlendirmiş olanlar son büyük çatışmada ayakta kalabileceklerdir. Her cana bu araştırma sorusu gelecektir: İnsanlardan çok Allah’a mı itaat etmeliyim? Karar zamanı çok yakındadır. Ayaklarımız Allah’ın değişmez sözünün kayasına sağlam basıyor mu? Allah’ın emirlerini ve İsa’nın imanını korumak için kararlılıkla durmaya hazır mıyız?”—Ellen G. White, Büyük Mücadele, s. 598, 599.

`Yukarıdaki alıntıda yer alan soruları değerlendirin. Son krizde ayakta durmamızı sağlayacak olan nedir? Bizi Tanrı’nın Sözü’nü çalışmaktan alıkoyan nedir? Kişisel zevklerimiz için gerçekten nasıl taviz veriyor olabiliriz?`