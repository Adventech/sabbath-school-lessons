---
title:  Gök için Mühürlenmiş
date:   17/06/2024
---

Yaklaşan ibadet konusundaki krizde, Tanrı’nın sadık halkı dünyanın baskılarına boyun eğmeyecektir (Va. 14:12). Onlar Kutsal Ruh’la mühürlenmiş olacaklar (Ef. 4:30) ve yerlerinden oynatılamayacaklar. Eski zamanlarda mühürler resmi belgelerin gerçekliğinin kanıtı kabul edilirdi. Ayırt edici, bireyselleştirilmiş işaretlerdi. Son çatışma ibadet ve Tanrı’nın, yasasında açıklanan yetkisi üzerinde yoğunlaştığı için, Tanrı’nın mührünün O’nun yasasının içine gömülü olduğunu düşünebiliriz (Yşa. 8:16 ile karşılaştırın).

`Mısır’dan Çıkış 20:8-11 ayetlerini okuyun. Sebt günü emrinde bir mührün hangi unsurları yer alıyor?`

Gerçek bir mührün üç unsuru burada bulunuyor: (1) Mührün ait olduğu ad, “Tanrın RAB.” (2) Unvanı, “yaratmış” olan Kişi –Yaratan. (3) O’nun yetki alanı, “yer gök, deniz ve bütün canlılar.” Kutsal Kitap’ta mühür bazen bir işaret olarak da adlandırılır (Rom. 4:11). Bu iki sözcük birbirinin yerine kullanılabilir. Sebt günü, O’nun yasasının kalbinde bulunan Tanrı’nın işareti ya da mührü olarak, ibadet konusundaki son çatışmanın merkezinde yer almaktadır (Hez. 20:12, 20; Va. 12:17).

`Vahiy 7:1, 3 ve Vahiy 14:1 ayetlerini, Vahiy 13:16, 17 ayetleriyle karşılaştırın. Tanrı’nın mührü ve canavarın işareti nereye vuruluyor? Sizce neden bir fark bulunuyor?`

Tanrı’nın mührü alnın üzerine vuruluyor. Alın zihnin simgesidir ve bilinçli bir kararı temsil eder.

Canavarın işareti ya alna ya da ele alınıyor, bu da insanların zihinsel olarak ikna olduklarını ve kendi seçimleriyle Şeytan’ın yalanlarını kabul ettiklerini ya da bundan farklı olarak öldürülmekten kaçınmak için sahte ibadete uyduklarını gösteriyor.

Şeytan, Tanrı’ya itaat edenlerden nefret ediyor. Büyük mücadele, ejderha (Şeytan), “Allah’ın emirlerini ve İsa’nın imanını koruyan” (Va. 14:12 CAN) imanlı bakiyeye savaş açtığında doruk noktasına ulaşıyor. Onlar Mesih’e olan sadakatlerinde kararlılar.

`Son kriz geldiğinde hazırlıklı olmanın anahtarı neden her gün Rab’be sadık kalmaktır?`