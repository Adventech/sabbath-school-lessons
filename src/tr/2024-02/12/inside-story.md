---
title:  İman Hayati
date:   21/06/2024
---

### Rusça Konuşanlara Ulaşmak

_Andrew McChesney Tarafından_

Ukrayna uyruklu Vadym Krynychnny, klima montaj işi için Portekiz'e taşınmıştı. Tam yirmi yıl sonra Vadym, İspanya'da, Rusça konuşulan bir kilisenin pastörü olarak Ukraynalı mültecilerin ihtiyaçlarına hizmet ediyordu.

Peki bu 20 senede ne olmuştu?

44 yaşındaki Vadym, "Sadece birkaç üyeyle başladık, ancak kilisemiz birçokları için bir etki merkezi haline geldi" dedi. "Bu, Tanrı'nın bir lütfudur."

Vadym ve eşi Alina, Ukrayna'dan ayrıldıktan sonra Portekiz'de başarılı bir klima işi kurdular ve Portekiz vatandaşlığı aldılar.

Ancak yeni hayatlarının 12. yılında, Portekizce bilmeyen ve yeni gelen bir aileye yardım etmeleri istendiğinde hayatları aniden değişti. Vadym ve Alina, Rusça konuşan aileyi onlarla birlikte kiliseye gitmeye davet ettiler ve aile, sunmuş oldukları Kutsal Kitap’ı birlikte inceleme teklifini de kabul etti. Üç ay sonra, yeni gelen aile kalplerini vaftizde İsa'ya verdi.

Vadym ve Alina çok sevindiler ve yardım edebilmek için daha fazla Rusça konuşan insanları aradılar. 18 ayda 20 kişilik bir ev kilisesi oluşturdular. Vadym her Şabat'ta vaaz verirken Alina da müzikleri ayarladı. Vadym, "Cumartesi akşamları, günün yoğunluğundan bitkin düşüyorduk." dedi. "Ama içimizi tarif edilemez bir memnuniyet, neşe ve mutluluk dolduruyordu."

Çift, Tanrı'nın onları yeni bir amaca çağırdığını hissetti. Tek arzuları, Tanrının Krallığı için ruhları kazanmaktı. Kendi işlerini kapatıp, komşu İspanya'daki Sagunto Adventist Koleji'ne taşındılar. Vadym, dört yıl sonra ilahiyat alanında yüksek lisans derecesi ile mezun oldu.

Vadym, koleje yakın bir şehir olan Valensiya'da bir stajyer pastör olarak çalışırken, Kutsal Kitap’ı incelemek için her Şabat öğleden sonra bir araya gelen, Rusça konuşan 20 kişilik bir grup oluşturdu. Grubun ziyaretçileri kiliseye davet edildi. Çok geçmeden yaklaşık 10 ziyaretçi düzenli olarak kilise ibadetlere katılmaya başladı ve Şabat günü öğleden sonra grubu büyümeye devam etti. Vadym, "İnsanların, anadilleriyle konuşabilecekleri insanlarla bir araya gelme ihtiyacı olduğunu fark ettik," dedi.

Rusça konuşan kilise üyelerinin sayısı 26'ya ulaştığında, İspanya'daki Adventist Kilisesi'nin ve İspanya'yı da içine alan Inter-Avrupa Bölümü'nün desteğiyle Valensiya'da Rusça konuşan bir kilise doğdu.

Vadym, "Fikrimiz, Rus vatandaşı olsun ya da olmasın tüm Rusça konuşan insanlara hizmet etmek ve onları İsa'ya getirmekti" dedi. “Tanrı, görevimizde bizi bol bol kutsadı.”

_Bir sonraki Şabat Günü, On Üçüncü Şabat sunularınız, anadili Rusça olan birçok insana ev olan Avrasya Bölümünde sevindirici haberin yayılmasına yardım edecek. Cömert sunularınız için teşekkür ederiz. Bu misyon hikayesi önümüzdeki hafta sona erecek._