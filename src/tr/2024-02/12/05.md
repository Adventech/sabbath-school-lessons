---
title:  İlk ve Son Yağmur
date:   19/06/2024
---

`Yoel 2:21-24 ve Elçilerin İşleri 2:1-4, 41-47 ayetlerini okuyun. Birinci yüzyılda hangi öngörü gerçekleşti? Nasıl bir etkisi oldu?`

Pentikost gününde Kutsal Ruh’un dökülmesi Hristiyan kilisesini güçlü bir şekilde faaliyete geçirmişti. Bir günde üç bin kişi ihtida etti. Elçilerin İşleri, Tanrı’nın dönüştürücü lütfunun gerçekleştirdiği mucize üstüne mucizeyi yazmıştır: “konuşmayı dinlemiş olanların birçoğu iman etti. Böylece imanlı erkeklerin sayısı aşağı yukarı beş bine ulaştı” (Elç. 4:4). Dua etmek için sadece 120 imanlı bir araya gelmişti fakat dua çarpıcı bir fark yarattı. Kiliseye hızla binlerce imanlı katıldı. Ve hatta “kâhinlerden birçoğu da iman çağrısına uyuyordu” (Elç. 6:7). Öğrenciler Yeruşalim’de şiddetli bir zulümle karşılaştıklarında, “dağılanlar iyi haberi, Söz’ü, ilân ederek her tarafa gittiler” (Elç. 8:4 CAN). Tüm Yahudiye, Samiriye ve Celile’de kiliseler kuruldu (bkz. Elç. 9:31). Elçi Pavlus, ihtida ettikten sonra Mesih’i tüm Akdeniz dünyasına duyurdu. Selanik’te müjdeye karşı çıkan bazı Yahudiler şu şaşırtıcı açıklamayı yaptılar: “Dünyayı altüst eden o adamlar buraya da geldiler” (Elç. 17:6). Kutsal Ruh’un gücü sayesinde, öğrenciler nispeten kısa bir sürede o zamanlar bilinen dünyaya ulaştılar. Yoel’in ilk yağmurla ilgili öngörüsü Pentikost gününde gerçekleşmiştir, ancak son yağmur dünyanın son hasadını hazırlamak için daha büyük bir güçle yağacaktır.

`Zekeriya 4:6; Zekeriya 10:1; Hoşea 6:3 ve Yakup 5:7, 8 ayetlerini okuyun. Bu ayetlere göre Tanrı’nın yeryüzündeki işi nasıl tamamlanacak?`

“İlk” ve “son” yağmur ifadeleri İsrail’in hasat döngüsünden alınmıştır. İlk yağmur, tohumları çimlendirmek için sonbahar aylarında yağardı. Son yağmur ise hasadı olgunlaştırmak için ilkbaharda yağardı. Bu, Kutsal Ruh’un müjdenin duyurulması için yaptığı işi tarif ediyor. “Müjdenin başlangıcında Kutsal Ruh’un dökülmesinde değerli tohumların filizlenmesi için ‘ilk yağmur’un verildiği gibi, tamamlanışında da ekinlerin olgunlaşması için ‘son yağmur’ verilecektir. .”—Ellen G. White, Büyük Mücadele, s. 616.