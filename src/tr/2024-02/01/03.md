---
title:  'Lusifer Aldatıyor: Mesih Üstün Geliyor'
date:   01/04/2024
---

Daha önce de belirttiğimiz gibi ama tekrar etmekte fayda var. Bu kusursuz meleğin gurur ve kıskançlığın kalbinde kök salmasına ve büyüyüp Tanrı’ya isyan etmesine yol açmasına neden izin verdiğinin mantıklı bir açıklaması bulunmuyor. Şeytan’ın gururu büyüyerek açık bir isyana dönüştü. Tanrı’yı adaletsiz ve hakkaniyetsiz olmakla suçladı. Şüpheleri ve suçlamalarıyla melekleri de zehirledi.

`Vahiy 12:4 ayetini okuyun. Bu ayet Şeytan’ın aldatmak konusundaki becerisi hakkında ne gösteriyor? Meleklerin ne kadarı Tanrı hakkında söylediği yalanlara kanmıştı?`

Gökte savaş çıktığında, melekler bir karar vermek zorunda kaldılar –İsa’nın mı yoksa Lusifer’in mi peşinden gideceklerdi? Gökteki bu savaşın doğası neydi? Fiziksel bir savaş mıydı, bir fikirler savaşı mıydı yoksa her ikisi de mi? Ayrıntıları bilmiyoruz fakat çatışma sonunda Şeytan ve meleklerinin “yeryüzüne atılmalarına” yol açacak kadar fizikseldi. Böylelikle, “gökteki yerlerini” de yitirmiş oldular (Va. 12:8, 9). Bu savaş açık bir şekilde fiziksel unsurlar taşıyordu.

Fakat gökteki savaş hakkında kesin olan bir şey varsa, o da her meleğin Mesih’in tarafında ya da karşısında bir karar vermek zorunda kalmış olmasıdır. Kimin peşinden gideceklerdi? Kimin sesini dinleyeceklerdi? Sadık melekler Mesih’in sevgi dolu emirlerine itaat etmeyi seçtiler. Öte yandan, meleklerin üçte biri Lusifer’in sesini diledi, Tanrı’ya itaatsizlik etti ve göğü kaybetti. Biz de, yeryüzü tarihinin bu önemli döneminde, Mesih’in tarafında ya da karşısında bir seçim yapmaya çağrılıyoruz. Biz de kimin tarafında olduğumuzu, Mesih’in tarafında mı yoksa Şeytan’ın tarafında mı olduğumuzu açıklamalıyız.

`Yaratılış 2:15-17, Çıkış 32:26, Yeşu 24:15, 1. Krallar 18:20, 21 ve Vahiy 22:17 ayetlerini okuyun. Bu ayetler bize büyük mücadelenin hangi temel ilkesini öğretiyor?`

Tanrı insanlığı yarattığında, beyinlerimizin en derinlerine düşünme, muhakeme yapma ve seçim yapma becerisini yerleştirdi. İnsanlığımızın özü ahlaki seçimler yapabilme becerimizdir. Bizler robot değiliz. Biz, ahlaki seçimler yapabilme ve sonsuz ruhsal ilkelere göre yaşam sürebilme becerimizle, hayvan yaratımından tamamen farklı olarak Tanrı’nın suretinde yaratıldık. Lusifer’in gökteki isyanından ve İnsanın düşüşünden beri Tanrı, halkını sevgisine karşılık vermeye ve O’na kulluk etmeyi seçerek, O’nun emirlerine itaat etmeye çağırmaktadır.

`Gökteki savaştan, bizim kötülüğe karşı yürüttüğümüz kendi savaşımızla ilgili hangi dersleri öğrenebiliriz? Şeytan bu adil, kutsal göksel varlıkları aldatabildiyse, bu onun bizi aldatmak için gerçekleştirdiği kötücül girişimler hakkında bize ne anlatıyor?`