---
title:  Tüm Savaşların Arkasındaki Savaş
date:   30/03/2024
---

### Konuyla İlgili Metinler
Va. 12:7–9, Hez. 28:12–15, Yşa. 14:12–14, Yar. 3:15, Yu. 17:24–26.

> <p>Hatırlama Metni</p>
> “Gökte savaş oldu. Mikail’le melekleri ejderhayla savaştılar. Ejderha kendi melekleriyle birlikte karşı koydu, ama gücü yetmedi. Bu yüzden gökteki yerlerini yitirdiler” (Vahiy 12:7, 8).

Tanrı bu kadar iyiyse, o halde dünya neden bu kadar kötü? Bir sevgi Tanrısı bu kadar kötülüğün var olmasına nasıl izin verebilir? İyi insanların başına neden kötü şeyler geliyor? Bu haftanın dersinde iyi ile kötü arasındaki çağlar boyunca süren çatışmayı inceleyeceğiz. Lusifer’in gökteki isyanından başlayarak, kötülüğün kökenini ve Tanrı’nın günah sorunuyla ne kadar sabırlı bir biçimde uğraştığını araştıracağız.

Tanrı akıl almaz bir sevgi Tanrısı’dır. O’nun Kendi doğası sevgidir (1Yu. 4:7, 8). O’nun tüm eylemleri sevgi doludur (Yer. 31:3). Sevgi asla zorlanamaz, mecbur tutulamaz ya da yasa olarak konulamaz. Ellen G. White, “Sevgi ancak sevgiyle uyandırılır” derken çok iyi ifade etmişti. Seçimin gücünü inkar etmek sevme yetisini yok etmek anlamına gelir ve sevme yetisini yok etmek de gerçek anlamda mutlu olma olasılığını ortadan kaldırmaktadır. Tanrı bizim bağlılığımızı sevgisi sayesinde kazanmaktadır. O, iyi ile kötü arasındaki mücadeleyi öyle bir şekilde ele almaktadır ki, günah evrende bir daha asla ortaya çıkmayacaktır. Tanrı’nın gayesi, her zaman yarattığı varlıkların azami faydasını gözeterek hareket ettiğini evrenin huzurunda göstermektir. İyi ile kötü arasındaki büyük mücadelenin ışığında, Tanrı’nın sevgisinin merceğinden dünyaya bakmak, her birimize doğrunun yanlış karşısında zafer kazanacağı ve bunu sonsuza dek yapacağı konusunda güvence vermektedir.

_*6 Nisan Sebt Günü’ne hazırlık için, bu haftanın Büyük Mücadele 29.-30. bölümlerini temel alan konusunu çalışın._