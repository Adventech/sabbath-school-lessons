---
title:  Başkahinimiz
date:   04/04/2024
---

İsa’nın çarmıhta bizim için yaptıkları, O’nun gökte de bizim için arabuluculuk etmesini sağlıyor. Dirilmiş olan Rabbimiz, kurtarılmamız ve sonsuza dek Tanrı’nın krallığında yaşamamız için gereken her şeyi sağlayan büyük Başkahinimizdir.

`İbraniler 4:15, 16 ve İbraniler 7:25 ayetlerini okuyun. Bu ayetler ayartı, acı, hastalık ve ölümle dolu bu dünyada bize nasıl güvence veriyor?`

Ayet O’nun “her alanda bizim gibi denenmiş, ama günah işlememiş” olduğunu söylüyor (İbr. 4:15). Ve şöyle ekliyor, “Onun için Tanrı’nın lütuf tahtına cesaretle [yani güvenle] yaklaşalım; öyle ki, yardım gereksindiğimizde merhamet görelim ve lütuf bulalım” (İbr. 4: 16).

Çok basit bir şekilde ifade etmek gerekirse, İsa bizi evrenin önünde O’nun doğruluğunu kuşanmış, O’nun ölümüyle kurtulmuş ve O’nun kanı aracılığıyla fidyeyle kurtarılmış olarak sunmaktadır. O, bizim olmamız gereken her şeydi. Mesih’te, geçmiş günahlarımızdan dolayı hiçbir mahkûmiyet bulunmamaktadır. Mesih’te suçluluğumuz ortadan kalkmıştır ve O’nun kudretli arabuluculuğu sayesinde günahın yaşamlarımız üzerindeki etkisi kırılmıştır. Bizi bağlayan zincirler çözülmüştür, biz özgürüz.

`Yuhanna 17:24-26 ayetlerini okuyun. İyi ve kötü arasındaki büyük mücadelede, Mesih’in büyük arzusu nedir?`

“Büyük kurbanlık tamamlandığında, Mesih yücelere yükselmiş, şu ricayı sunana dek meleklerin tapınmasını reddetmiştir: ‘Bana verdiklerinin de bulunduğum yerde benimle birlikte olmalarını. . . istiyorum’ (Yuhanna 17:24). Bundan sonra, Baba’nın tahtından tarifsiz bir sevgi ve kudretle yanıt geldi: ‘Tanrı’nın bütün melekleri O’na tapınsın’ (İbraniler 1:6). İsa’nın üzerinde tek bir leke dahi kalmadı. Kendini alçaltması sona ermiş, kurbanlığı tamamlanmış, O’na her adın üstünde olan ad bağışlanmıştı.”—Ellen G. White, Büyük Mücadele, s. 506. İsa gökte O’nunla birlikte olmamızı her şeyden çok istiyor. O’nun yüreğinin arzusu, ölümüne ve arabuluculuğunun sebebi, bizi kurtarmaktır. Yaşamınızda özel bir ihtiyacınız var mı? Onu İsa’ya söyleyin. O, kederin olduğu yere teselli getirir. Korkunun olduğu yere esenlik getirir. Suçluluk varsa, bağışlanma getirir. O, zayıflığın olduğu yere güç getirir.

`Sizce Mesih neden bizim için Kendisini kurban etti? Bizi O’nun için bu kadar değerli kılan nedir?`