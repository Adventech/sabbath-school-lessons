---
title:  Sevgi Bir Yolunu Buluyor
date:   03/04/2024
---

Adem ve Havva günah işlemişlerdi ve Tanrı onlara bahçedeki evlerini terk etmeleri gerektiğini söyledi. Artık, zahmet ve acı onların kaderi olacaktı. Acı çekmeleri ve sonunda hiçbir umutları olmadan ölmeleri mi gerekecekti? Ölüm her şeyin sonu mudur? İşte bu noktada Tanrı onlara Yaratılış 3:15 ayetindeki vaadi açıkladı: Doğrudan yılana, Şeytan’a bakarak şöyle dedi: “Seninle kadını, onun soyuyla senin soyunu birbirinize düşman edeceğim. Onun soyu senin başını ezecek, sen onun topuğuna saldıracaksın.” O anda bunun ne anlama geldiğini tam olarak anlamamış olabilirler, fakat yeniden bir umuda sahip olabileceklerinin farkındaydılar. Bir şekilde, “kadının Soyu” aracılığıyla kurtuluşları gelecekti.

“Kadının Soyu” elbette İsa Mesih’tir (Gal. 3:16). Çarmıhta Şeytan O’nun topuğunu yaralamıştı. Ancak İsa’nın zaferi, bir gün yılanın başının ezileceğinin ve Adem ile Havva’nın açtığı acı ve ölüm kapısının kapanacağının güvencesidir.

`Galatyalılar 2:9; Galatyalılar 3:13 ve 2. Korintliler 5:21 ayetlerini okuyun. Bu ayetler Mesih’in çarmıhtaki kurbanlığının büyüklüğü hakkında bize ne söylüyor?`

Tanrı’nın sizi gerçekten sevip sevmediğini hiç merak ettiniz mi? Çarmıha bakın; dikenli taca bakın, O’nun ellerindeki ve ayaklarındaki çivilere bakın. İsa’nın Golgota’da döktüğü her damla kanla Tanrı şöyle diyor: Sizi seviyorum. Sizler olmadan gökte olmak istemiyorum. Evet, günah işlediniz; kendinizi düşmanın eline sattınız; evet, kendi başınıza sonsuz yaşama layık değilsiniz. Fakat sizi geri almak için fidyenizi ödedim. Çarmıha bakarsanız, bir daha asla sevilip sevilmediğinizi düşünmek zorunda kalmazsınız.

Kutsal Kitap bu dünyaya gelmiş, tüm insanlar gibi kalp kırıklığı yaşamış, hayal kırıklığı yaşamış ve acı çekmiş bir İsa’dan söz ediyor. Bizim karşılaştığımız aynı ayartmalarla karşılaşmış olan Mesih’i, hem yaşamında hem de çarmıhtaki ölümü aracılığıyla cehennemin birlikleri ve güçleri karşısında kişisel olarak her birimiz için zafer kazanmış bir Mesih’i ortaya koyuyor.

Bir düşünün: Evreni yaratmış olan İsa (bkz. Yu. 1:3), gökten inerek sadece bu düşmüş dünyaya gelmekle kalmadı, aynı zamanda bu dünyada hiçbirimizin asla yaşayamayacağı şekilde acı çekti (bkz. Yşa. 53:1-5). Ve bunu bizi, her birimizi sevdiği için yaptı. Umut etmek için ne kadar güçlü bir neden!

`Mesih çarmıhta Şeytan’ın suçlamalarına nasıl yanıt verdi? İyilik ve kötülük arasındaki büyük mücadelenin ışığında, O’nun ölümü neyi başardı?`