---
title:  Direnme Cesareti
date:   23/04/2024
---

`Elçilerin İşleri 5:28-32, Efesliler 6:10-12 ve Vahiy 3:11 ayetlerini karşılaştırın. Bu ayetlerde hangi temel ilke bulunmaktadır?`

Valdocuların ve Reformcuların her birinin ayırt edici özelliklerinden biri, Tanrı’ya mutlak şekilde biat etmeleri, Kutsal Yazı’nın yetkisine itaat etmeleri ve Papalığın değil, Mesih’in üstünlüğüne olan bağlılıklarıydı. Zihinleri Yeni Ahit’teki iman ve cesaret öyküleriyle doluydu.

Petrus ve elçilerle birlikte şöyle diyorlardı: “İnsanlardan çok, Tanrı’nın sözünü dinlemek gerek” (Elç. 5:29). Pavlus’un şu tavsiyesini kavramışlardı, “Rab’de, O’nun üstün gücüyle güçlenin” (Ef. 6:10). . İsa’nın, “Tacını kimse elinden almasın diye sahip olduğuna sımsıkı sarıl” öğüdünü ciddiye alıyorlardı (Va. 3:11). Bu cesur iman adamları ve kadınları Roma kilisesinin geleneklerine boyun eğmek yerine, Tanrı’nın Sözü’nün gerçeklerini savunacak cesarete sahipti.

Valdocular Kutsal Kitap’ı kendi dillerinde edinen ilk gruplardan biriydi. Valdocu bir Kutsal Kitap kopyacısı olan Jean Leger tarafından kaleme alınan, onların Kutsal Kitap’ı elle kopyalamalarına dair dokunaklı bir anlatı, çizimler de dahil olmak üzere çalışmalarına dair ilk elden bilgiler içermektedir. Valdocular, Kuzey İtalya ve Güney Fransa’daki dağ topluluklarında Kutsal Yazıları gizlice kopyaladılar. Gençlere erken yaşlarda anne babaları tarafından Kutsal Yazı’nın büyük bölümlerini ezberlemeleri talimatı verilirdi. Kutsal Kitap kopyacılarından oluşan ekipler, Kutsal Kitap’ı bin bir zahmetle kopyalamak için birlikte çalışırdı. Valdocu bu genç yetişkinlerin pek çoğu ticaret yaparak Avrupa’yı dolaşıp dikkat çekmeden Kutsal Yazı’nın gerçeklerini paylaşmaya başladı. Bazıları üniversitelere kaydoldu ve fırsat buldukça Kutsal Yazılar’ın bölümlerini öğrenci arkadaşlarıyla paylaştı. Kutsal Ruh’un rehberliğinde, doğru zamanda, dürüst bir arayış içinde olan kişilerin talep ettiğini hissettiklerinde, değerli Kutsal Yazı bölümlerinden seçtikleri kısımları onlara verdiler. Birçoğu sadakatlerinin ve bağlılıklarının bedelini hayatlarıyla ödediler. Valdocular Kutsal Kitap’taki her öğretiyi açık bir şekilde anlamamış olsalar da, Tanrı’nın Sözü’nün gerçeğini başkalarıyla paylaşarak yüzyıllar boyunca korudular.

“Oysa doğruların yolu şafak ışığı gibidir, giderek öğle güneşinin parlaklığına erişir” (Özd. 4:18). Süleyman, Tanrı’nın çocuklarını yönlendirdiği yolu, gittikçe yükselen bir güneşe benzetiyor. Tanrı basitçe kozmik bir düğmeye bassa ve güneş bir anda tüm parlaklığıyla parlasa, bu bizi kör ederdi. Karanlık yüzyıllar boyunca dünyayı sardıktan sonra, Tanrı, O’nun Sözü’ne bağlı olan ve daha fazlasını aramayı sürdüren erkek ve kadınlar yetiştirdi.

`Mesih’in ışığını yansıtarak kendi topluluğumuzda nasıl parlayabiliriz? Bunu yapıyor muyuz?`