---
title:  Reform’un Sabah Yıldızı
date:   24/04/2024
---

`Mezmurlar 19:7-11; Mezmurlar 119:140, Mezmurlar 119: 162 ve Yeremya 15:16 ayetlerini okuyun. Davut ve Yeremya’nın, gerçekten Reformun köşe taşı olan Tanrı’nın Sözü’ne karşı ne gibi benzer tutumları vardı?`

Reformcuların her biri Tanrı’nın Sözü’nden “sevinç duyuyorlardı”. Tanrı’nın isteğini yerine getirmekten “zevk” alıyorlardı. O’nun yasasını “seviyorlardı”. Reformun en önemli temel gerçeklerinden biri, Kutsal Yazılar’ı çalışmanın getirdiği sevinçti. Kutsal Kitap çalışması zahmetli bir iş değildi. Yasacı bir uygulama değildi. Katı bir gereklilik değil, bir zevkti.

Kutsal Yazılar üzerinde çalıştıkça, Kutsal Ruh’un gücüyle dönüşüme uğruyorlardı. “Wycliffe’in karakteri Kutsal Yazılar’ın eğitici ve dönüştürücü gücüne tanıktır. Onu bu haline Kutsal Kitap getirmişti. Vahyin muazzam gerçeklerini kavrama çabası, tüm yetilere tazelik ve güç kazandırır. Zihni açar, algıları keskinleştirir ve muhakeme gücünü olgunlaştırır. Kutsal Kitap çalışması, her düşünceye, duyguya ve isteğe, başka hiçbir çalışmanın veremeyeceği bir soyluluk kazandırır. Amaçta kararlılık, sabır, cesaret ve metanet verir; karakteri arıtır, canı kutsallaştırır. Kutsal Yazılar’ın ciddiyetle ve saygıyla incelenmesi, öğrencinin zihnini sınırsız zihinle doğrudan iletişime geçirerek, dünyaya insan felsefesinin verebileceği en yetkin eğitimin kazandırabileceğinden daha güçlü ve daha etkin akıllara ve daha yüksek ahlâki ilkelere sahip insanlar kazandırır.”—Büyük Mücadele, s. 93.

`2. Timoteos 2:1-3 ayetlerini okuyun. Elçi Pavlus Timoteos’a Tanrı’nın Sözü’nü paylaşma konusunda hangi tavsiyelerde bulunuyor?`

Tanrı’nın Sözü’nün hakikati ve Mesih’teki kurtuluşun sevinci Reformcuların yüreklerini öylesine dolduruyordu ki, bunu başkalarıyla paylaşmak zorunda hissediyorlardı. John Wycliffe sadece iki sebebe dayanarak hayatını Tanrı’nın Sözü’’nü İngilizce’ye çevirerek geçirdi; yaşayan Mesih Söz aracılığıyla onu değiştirmişti ve Mesih’in sevgisi onu öğrendiklerini başkalarıyla paylaşmaya teşvik etmişti.

Wycliffe’ten önce Kutsal Kitap’ın çok az bir kısmı İngilizce olarak mevcuttu. Roma onu yakalayamadan ölmüş olmasına rağmen, Papalık buna aldırmadan onun kalıntılarını çıkardı, yaktı ve küllerini bir ırmağa attı. Ancak bu küller nasıl su tarafından uzaklara taşındıysa, Tanrı’nın Sözü, yaşam suyu da, onun çalışmalarının bir sonucu olarak çok uzaklara ve geniş bir alana yayıldı. Tanrı onu işte böyle kullandı– “Reformun Sabah Yıldızı.”