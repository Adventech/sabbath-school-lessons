---
title:  Işık Karanlığı Yok Eder
date:   22/04/2024
---

`Yahuda 3, 4 ayetlerini okuyun. Buradaki uyarı nedir ve sonraki Hristiyan kilisesi için nasıl geçerliydi?`

Yahuda kitabı M.S. 65 yılından önce, “Baba Tanrı tarafından sevilip İsa Mesih için korunmuş olan” sadık Hristiyanlara yazılmıştır (Yahuda 1:1). Yahuda bu sadık imanlıları, “kutsallara ilk ve son kez emanet edilen iman uğrunda mücadele” etmeye teşvik ediyor. “Çünkü Tanrımız’ın lütfunu sefahate araç eden… bazı tanrısızlar gizlice aranıza sızdılar” (Yahuda 1:3, 4). Bu uyarı, putperest uygulamaların kiliseye akın ettiği ve insan gelenekleri uğruna Tanrı’nın Sözü’nden tavizler verildiği Orta Çağ’da yaşayan imanlılar için daha da anlamlıydı. Valdocular gibi halklar yüzyıllar boyunca Kutsal Yazı’daki gerçeklerin savunucuları olmuşlardır. Onlar Mesih’in yegane arabulucuları ve Kutsal Kitap’ın da yegane yetki kaynakları olduğuna inanıyorlardı. “Her çağda, Allah ile insan arasındaki tek aracı olarak Mesih’i kabul eden, hayatın tek kanunu olarak Kutsal Kitap’ı sayan ve gerçek Sebt’i kutsal tutan insanlar, Allah’ın tanıkları vardı.”—Ellen G. White, Büyük Mücadele, s. 60.

`Vahiy 2:10 ayetini okuyun. Tanrı, ölüm tehdidi karşısında Kendisine bağlı kalanlara ne vaatte bulunuyor?`

Bu sözler Smirna’daki kiliseye yazılmıştır. Kentin koruyucu tanrılarından biri bayram ve bereket tanrısı Dionisos’tu. Dionisos’un rahipleri öldüklerinde, cenaze törenlerinde başlarına bir taç konulurdu. Yuhanna ölüm anında başa konulan bu dünyevi tacı, kötülüğün güçleri karşısında zafer kazananların başına konulan yaşam tacıyla karşılaştırıyor. Yaşam tacı, Mesih uğruna denemelere, zorluklara, acılara ve ölümün kendisine katlananlara sunulur.

Yaşam tacı bu sadık imanlılara Mesih uğruna ölüme katlanmaları için ilham verir. Yaşam tacı zorlu koşullarda imanlıları her zaman motive eder. Maruz kaldıkları acı ve zulüm boyunca Valdoculara da ilham kaynağı olmuştur. Bir gün İsa’yı göreceklerini ve sonsuza dek O’nunla birlikte yaşayacaklarını biliyorlardı. Yaşam tacı bize de seslenmektedir: Şu anda denemelerden geçiyor olabiliriz ama gözlerimizi İsa’dan ayırmazsak bizi bir yaşam tacı bekliyor olacaktır.

`Zor zamanlarda size ne cesaret verir? Ne korkutur? Bu zamanlar için hangi vaatleri talep edebilirsiniz?`