---
title:  Zulüm Görmüş Fakat Zafer Kazanmış
date:   21/04/2024
---

`Daniel 7:23-25 ve Vahiy 12:6, 14 ayetlerini okuyun. Bu ayetlerde hangi peygamberlik zaman dönemlerinden bahsedilmektedir?`

Tanrı’nın halkı O’na her sadık kaldığında, Şeytan öfkeleniyor. Genellikle de ardından zulüm geliyor. Daniel peygamber, ortaçağ kilisesinin Tanrı’nın halkıyla “savaşacağı” ve onlara “baskı yapacağı,” kendisi için hala gelecek olan bir zamanı tarif etmişti (Dan. 7:21, 25). Peygamber Yuhanna bu aynı dönemi, Tanrı’nın kilisesinin çöle kaçmak zorunda alacağı ve orada “üç buçuk yıl besleneceği” bir zaman olarak tanımlamıştır (Va. 12:14). Vahiy 12:6 ayeti şöyle ekliyor, “Kadınsa [kilise] çöle kaçtı. Orada… beslenmesi için Tanrı tarafından hazırlanmış bir yeri vardı.” Tanrı’nın halkı çölde beslendi. Papalığın egemen olduğu bu uzun ve karanlık dönemde büyük mücadele hiddetli bir şekilde sürerken, Tanrı’nın Sözü onları güçlendirdi ve destekledi.

Tanrı’nın halkı, kendileri için Tanrı tarafından “hazırlanmış bir yer” buldular. Yaşamın en büyük zorluklarında, Tanrı sadakatli takipçileri için her zaman bir yer hazırlar. Tanrı’nın halkı en büyük denemeleri sırasında O’nun sevgisine ve ilgisine sığınmıştır. (bkz. 46. Mezmur.)

Vahiy 12:6, 14 ayetlerindeki “1260 gün” ve “vakit ve vakitler ve yarım vakit” [KM] ifadelerinin her ikisi de aynı döneme işaret etmektedir (3½ vakit ya da yıl x 360 gün/yıl = 1260 gün). Kutsal Kitap’taki peygamberlik sözleri sıklıkla simgeler aracılığıyla ifade edilmektedir. Daniel ve Vahiy kitaplarının peygamberlik sözü kısımlarında, bir peygamberlik günü bir gerçek yıla eşittir. Bu gün-yıl ilkesini Çölde Sayım 14:34 ve Hezekiel 4:6 ayetlerinden öğreniyoruz.

Aslında gün-yıl ilkesi sadece bu iki ayete değil, Kutsal Yazılar’da bulunan geniş bir temele dayanmaktadır. Zamanbilimi ve Eski Ahit uzmanı olan Dr. William Shea, Eski Ahit’te bu ilkeyi işaret eden 23 satırlık Kutsal Kitap kanıtı sunmaktadır. Kutsal Kitap yorumcuları yüzyıllar boyunca bu ilkeden faydalanmışlardır.

Vizigotlar, Vandallar ve Ostrogotlar, Roma’nın resmi öğretisinden farklı doktrinlere inanan kabilelerdi. Bu barbar kabilelerin sonuncusu olan Ostrogotlar, M.S. 538 yılında Roma’dan sürüldüğünde 1.260 gün başlamış oldu. Ruhani açıdan karanlık olan bu dönem, Napolyon general Berthier’in Papa’yı Roma’dan uzaklaştırdığı M.S. 1798 yılına kadar sürdü. Bu uzun dönemde sayısız Hristiyan, Tanrı’nın Sözü’ne itaat ettikleri için şehit edildi. Onlar ölümde bile zafer kazandılar. “Kuzu’nun kanı aracılığıyla” üstesinden gelerek, Mesih’te günahın suçluluğundan ve egemenliğinden kurtuldular. Mesih’in çarmıhta Şeytan’a karşı kazandığı zafer onların zaferiydi. Ölmüş olsalar da, ölümleri Mesih’in dönüşüne kadar sadece bir dinlenmedir.

`Gerçekleşen Kutsal Kitap peygamberlik sözleri imanınızı nasıl güçlendirdi?`