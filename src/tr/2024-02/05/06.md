---
title:  'İtaat: İmanın Meyvesi'
date:   02/05/2024
---

`Romalılar 3:27-31; Romalılar 6:15-18 ve Romalılar 8:1, 2 ayetlerini okuyun. Bu ayetler yalnızca Mesih’in doğruluğu aracılığıyla kurtuluş hakkında bize ne öğretiyor?`

Luther’in zamanında Hristiyan kilisesinde yeni bir rüzgâr esiyordu. On binlerce insana günahkâr benliklerinden uzaklaşıp İsa’ya bakmaları öğretildi. Hiç kuşkusuz bu insanlar kendilerine ve kendileri gibi olanlara baktıklarında sadece cesaretlerini kıracak şeyler görüyorlardı. Günümüzde aynı tecrübeyi yaşamayan imanlı var mı? İşte bu yüzden, bunun yerine İsa’ya bakmamız gerekiyor.

Tanrı’nın lütfu bizi değiştirir. Bir gün John Wesley Londra’daki bir Moravya toplantısına katıldı. Luther’in Romalılar’a yazdığı önsözün okunduğunu duyunca hayretler içinde kaldı. Hayatında ilk kez müjdeyi anlamaya başlıyordu. İçinde bir şeyler kıpırdadı ve garip bir şekilde onun için canını vermiş olan bu Mesih’e çekildiğini hissetti. Şu sözlerle haykırdı, “Kurtuluş için Mesih’e, yalnızca Mesih’e itimat ettiğimi hissettim: ayrıca O’nun günahlarımı, benim günahlarımı dahi ortadan kaldırdığı, beni günahın ve ölümün yasasından özgür kıldığı güvencesi verildi.”—John Whitehead, The Life of the Rev. John Wesley [Pastör Johns Wesley’nin Hayatı], s. 331.

`1. Petrus 2:2, 2. Petrus 3:18, Koloseliler 1:10 ve Efesliler 4:18-24 ayetlerini okuyun. Bu ayetler Hristiyan yaşamı hakkında hangi hayati gerçekleri ortaya koyuyor?`

Reformcular daha fazla hakikat keşfetmek için Söz’ü sistematik olarak incelediler. Mevcut durumdan veya çok az gelişme gösteren ya da hiç gelişme göstermeyen katı dini deneyimden memnun olmayan bu kişiler, hiç durmadan Mesih’i daha iyi tanımayı arzuluyorlardı. Orta Çağ’da Kutsal Kitap’a iman eden pek çok Hristiyan, bağlılıkları için son derece yüksek bir bedel ödedi. İşkence gördüler, hapsedildiler, sürgüne gönderildiler ve infaz edildiler. Mallarına el konuldu, evleri yakıldı, toprakları yağmalandı ve ailelerine zulmedildi. Evlerinden sürüldüklerinde “mimarı ve kurucusu Tanrı olan” kenti aradılar (İbr. 11:10). İşkence gördüklerinde işkencecilerini bereketlediler. Karanlık, rutubetli zindanlarda çürürken, Tanrı’nın daha parlak bir yarın vaatlerini talep ettiler. Bedenleri hapsedilmiş olsa da, Mesih’te özgürdüler, O’nun Sözü’nün gerçeklerinde özgürdüler, O’nun yaklaşan geri dönüşü umudunda özgürdüler.

`Kendinize baktığınızda, nasıl bir kurtuluş umuduna sahipsiniz?`