---
title:  Ruh Tarafından Aydınlatılmış
date:   30/04/2024
---

Martin Luther bir gün üniversite kütüphanesinde çalışırken kendi yaşamının dönüm noktalarından biriyle karşılaştı. Kutsal Kitap’ın Latince bir kopyasını keşfetti. Daha önce böyle bir kitabın var olduğundan bile haberi yoktu. Büyük bir zevkle bölüm bölüm, ayet ayet okumaya başladı. Tanrı’nın Sözü’nün açıklığı ve gücü karşısında hayrete düştü. Kitabın sayfalarını karıştırırken, Kutsal Ruh onun zihnini aydınlattı. Gelenekler tarafından gizlenen gerçekler Kutsal Yazı’nın sayfalarından fırlayacakmış gibi görünürken Kutsal Ruh’un rehberliğini hissetti. Kutsal Kitap’la olan ilk deneyimini anlatırken şöyle yazmıştı: “Tanrı bana kendim için böyle bir kitap versin!”

**Aşağıdaki ayetlerden Kutsal Kitap’ı nasıl yorumlamamız gerektiğine dair hangi ilkeleri çıkartabiliriz?**

`Yu. 14:25, 26`

`Yu. 16:13-15`

`2Pe. 1:20, 21`

Bu ayetlerdeki en etkileyici şey, Kutsal Kitap yazarlarına esin veren aynı Kutsal Ruh’un Kutsal Yazı’yı okurken bize rehberlik ettiğinin güvencesidir. O, ilahi hakikatin ilahi yorumcusudur. Ne yazık ki, günümüzde Hristiyan olduğunu iddia eden pek çok kişi Kutsal Kitap’taki doğaüstü unsurları önemsizleştirmekte ve insani unsurları abartmaktadır. Şeytan artık Kutsal Kitap’ı bizden saklayamayacağı için, yapabileceği diğer en iyi seçeneğe yönelmiş durumdadır: onu doğaüstü niteliğinden yoksun bırakmak, sadece iyi bir edebiyat ürününe hatta daha da kötüsü, kalabalıkları kontrol etmek için dinin baskıcı bir aracına dönüştürmek.

Reformcular Kutsal Yazı’nın yanılmaz yorumcusunun rahipler, papazlar ve papalar değil Kutsal Ruh olduğunu açıkça görmüşlerdi. İskoç Reformcu John Knox ile İskoç Kraliçesi Mary arasında geçen ilginç bir konuşma yazıya geçirilmiştir. “Mary şöyle dedi: ‘Siz Kutsal Yazılar’ı bir türlü yorumluyorsunuz, onlar [Roma Katolik öğretmenleri] başka türlü yorumluyor; kime inanacağım ve kim hakem olacak?’ Reformcu, ‘Kendi sözünde açıkça konuşan Allah’a inanacaksınız’ yanıtını verdi; ‘ve sözün size öğrettiğinin dışında, hiçbir şeye inanmamalısınız. Allah’ın sözü kendi içinde çok kolay anlaşılırdır; bir yerde anlaşılması güç gibi görünen bir bölüm varsa, Kendisiyle hiçbir zaman çelişkiye düşmeyen Kutsal Ruh aynı konuyu başka bir yerde daha net bir şekilde açıklamaktadır, öyle ki, inatla cahil kalmayı seçenler haricinde, hiçbir şüphe kalmasın.’—David Laing, The Collected Works of John Knox [John Knox’un Toplu Eserleri], 2. cilt, s. 281, 284.”—Ellen G. White, Büyük Mücadele, s. 250.