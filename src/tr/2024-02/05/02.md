---
title:  Yalnızca Tanrı’nın Sözü
date:   28/04/2024
---

`Mezmurlar 119:103, 104; Mezmurlar 119:147 ve Mezmurlar 119:162 ayetlerini okuyun. Davut’un Tanrı’nın Sözü’ne karşı tavrı neydi? Bu, Reformcuları nasıl etkiledi ve bugün bizim yaşamlarımızı nasıl etkiliyor?`

Kutsal Kitap, Reformcuların inancının temeli ve öğretilerinin özüydü. Ellerindekinin, “Allah’ın diri ve sonsuza dek kalıcı olan sözü” olduğunu kavramışlardı (1Pe. 1:23 CAN). Her sözcüğe değer veriyorlardı. Sayfalarını okudukça ve vaatlerine inandıkça, imanları güçlendi ve cesaretleri yenilendi. “Tanrı’nın sözündeki tüm vaatler de böyledir. Tanrı bunlarda şahsen bize konuşur, sanki O’nun sesini dinleyebiliyormuşuz gibi doğrudan konuşur. Mesih lütfunu ve kudretini bize bu vaatlerde ulaştırır. Bunlar, ‘uluslara şifa’ veren o ağacın yapraklarıdır. Vahiy 22:2. Kabul edildiğinde, özümsendiğinde, karakterin gücü, yaşamın esin kaynağı ve besleyicisi olmalıdırlar. Başka hiçbir şey böyle bir iyileştirici güce sahip olamaz. Tüm varlığa yaşamsal enerji veren cesareti ve imanı başka hiçbir şey sağlayamaz.”—Ellen G. White, The Ministry of Healing [Şifa Hizmeti], s. 122.

Kutsal Yazılar kederimizin üzerine sevinç, cesaretsizliğimizin üzerine umut, karanlığımızın üzerine ışık saçmaktadır. Karmaşamıza yön, şaşkınlığımıza kesinlik, zayıflığımıza güç ve cehaletimize bilgelik verirler. Tanrı’nın Sözü üzerinde derin düşündüğümüzde ve O’nun vaatlerine güvenip iman ettiğimizde, Tanrı’nın yaşam veren gücü fiziksel, zihinsel, duygusal ve ruhsal olarak tüm varlığımıza canlılık verir.

Reformcular zihinlerini Kutsal Yazı’yla doyurdular. Söz’e göre yaşadılar ve birçoğu Söz yüzünden öldü. Onlar yüzeysel bir adanmışlık yaşamına sahip, sıradan, kayıtsız, dikkatsiz Hristiyanlar değildi. Tanrı’nın Sözü’nün gücü olmadan, karşılarına dikilen kötülüğün güçlerine direnemeyeceklerini biliyorlardı.

John Wycliffe’in tutkusu, Kutsal Kitap’ı sıradan insanların okuyup anlayabileceği şekilde İngilizce diline çevirmekti. Bu yasadışı olduğu için, inancı yüzünden yargılandı, sapkın olarak suçlandı ve ölüme mahkum edildi. Duruşmasında Wycliffe ciddi bir çağrıda bulundu. “Siz kiminle çekiştiğinizi sanıyorsunuz? Bir ayağı çukurda yaşlı bir adamla mı? Hayır! Gerçekle, sizden daha güçlü olan ve sizi alt edecek olan Gerçekle.”—Wylie, 2. kitap, 13. bölüm. Tanrı’nın gerçeğinin ışığı Orta Çağ’ın karanlığını dağıttıkça Wycliff’in son sözleri gerçekleşti.

`Deneme zamanlarında Kutsal Yazılar sizi ne şekilde teselli etti?`