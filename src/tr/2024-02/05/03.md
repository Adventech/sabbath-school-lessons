---
title:  Tanrı’nın Sözünü Aktarmak
date:   29/04/2024
---

`2. Korintliler 4:1-6 ve 2. Korintliler 2:14 ayetlerini okuyun. Bu bölümler, Pavlus’un Tanrı’nın Sözü’nün hakikatini duyururken karşılaştığı zorluklara rağmen nasıl bir güvene sahip olduğu konusunda bize ne anlatıyor?`

Elçi Pavlus müjdeyi yayma işinde çok büyük zorluklarla karşılaştı; yine de Tanrı’nın Sözü’nün sonunda zafer kazanacağına güveniyordu “çünkü”, dediği gibi “gerçeğe karşı değil, ancak gerçek uğruna bir şey yapabiliriz” (2Ko. 13:8).

Reformcular da benzer denemelerle karşılaştılar; yine de imanla Tanrı’nın Sözü’ne sadık kaldılar. Görünürde çok büyük zorluklar karşısında gösterilen cesaretin bir örneği de William Tyndale’dir. Tyndale’in en büyük arzusu İngiltere’ye Kutsal Kitap’ın doğru ve okunabilir bir çevirisini vermekti. Kutsal Kitap’ı orijinal dillerden çevirmeye ve Wycliffe’in neredeyse 140 yıl önceki çevirisindeki bazı hataları düzeltmeye kararlıydı. Sonunda Tyndale de tutuklandı ve yargılandı. Almanya’nın Worms kentinde basılan Kutsal Kitap çevirilerinin çoğuna el konuldu ve halkın önünde yakılarak imha edildi. Yargılanması M.S. 1536 yılında Belçika’da gerçekleşti. Sapkınlık suçlamasından hüküm giydi ve yakılmaya mahkûm edildi. Cellatları onu kazığa bağlarken boğdular ve ardından cesedini yaktılar. Ölürken yüksek sesle ve gayretle şu sözleri söylediği rivayet edilmektedir, “Tanrım, İngiltere Kralı’nın gözlerini aç.” Tanrı mucizevi bir şekilde Tyndale’in duasını yanıtladı.

Ölümünden sonraki dört yıl içinde Kutsal Kitap’ın dört İngilizce çevirisi yayınlandı. 1611 yılında Kutsal Kitap’ın Kral James Çevirisi basıldı ve bu çeviri büyük ölçüde Tyndale’in çalışmasına dayanıyordu. Bu çalışmayı hazırlayan 54 alim, büyük ölçüde Tyndale’in önceki İngilizce çevirisinden yararlanmıştır. Bir tahmine göre 1611 tarihli Kral James Çevirisinin Eski Ahit bölümünün yüzde 76’sı, Yeni Ahit bölümünün ise yüzde 83’ü Tyndale’in tercümesidir. 2011 yılında Kutsal Kitap’ın Kral James Çevirisi 400. yıldönümünü, bir milyardan fazla baskı yapıp bir kilometre taşını geride bırakarak kutlamıştır. Kutsal Kitap’ın Kral James Çevirisi, dünya çapında on milyonlarca insanı etkilemiştir. William Tyndale’in fedakârlığı buna değmiştir.

Ne kadar zor görünürse görünsün ya da koşullar ne kadar zorlayıcı olursa olsun, Tyndale ve Kutsal Kitap’a inanan meslektaşları Tanrı’nın her şeyi Kendi isteğine göre gerçekleştirdiğine güveniyorlardı. Tyndale’in yaşamı sonsuzluk açısından bir fark yaratmıştır.

`Daniel 12:3 ve Vahiy 14:13 ayetlerini okuyun. Bu ayetler Tyndale’in yaşamına nasıl güçlü bir şekilde uymaktadır? Bir de kendi yaşamınızı ve başka insanlar üzerindeki etkinizi düşünün. Bu ayetler başkalarını sonsuza dek etkilemek için sahip olduğunuz fırsata dair size nasıl bir cesaret veriyor?`