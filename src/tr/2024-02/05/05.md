---
title:  Yalnızca Mesih… Yalnızca Lütuf
date:   01/05/2024
---

`Efesliler 2:8, 9; Romalılar 3:23, 24; Romalılar 6:23 ve Romalılar 5:8-10 ayetlerini okuyun. Bu ayetler kurtuluş tasarısı hakkında ne öğretiyor?`

Tanrı kurtuluşu bir armağan olarak mümkün kılmıştır. O’nun Kutsal Ruhu, bizi Mesih’in Golgota çarmıhındaki ölümü aracılığıyla karşılıksız olarak sağladığı kurtuluşu imanla kabul etmeye yönlendiriyor. Tanrı’nın ilahi Oğlu İsa, günahlarımıza kefaret etmek için kusursuz yaşamını sunmuştur.

İlahi adalet kusursuz itaat gerektirmektedir. Mesih’in kusursuz yaşamı bizim kusurlu yaşamlarımızın yerine geçmektedir. İhlal ettiğimiz ilahi yasa bizi sonsuz ölüme mahkûm ediyor. Kutsal Kitap açıktır. Günahkâr seçimlerimiz yüzünden Tanrı’nın yaşamlarımız için belirlediği gayeden “yoksun kalmış” durumdayız. Günah işledik. Kendi başımıza kaldığımızda kutsal Tanrı’nın adil ve haklı gerekliliklerini yerine getiremeyiz. Sonuç olarak sonsuz ölümü hak ediyoruz. Fakat iyi bir haber var. Elçi Pavlus bize şu güvenceyi veriyor, “Çünkü günahın ücreti ölüm, Tanrı’nın armağanı ise Rabbimiz Mesih İsa’da sonsuz yaşamdır” (Rom. 6:23). Bu hak edilmemiş bir armağandır; işlerle olsaydı, onu kazanabilirdik fakat müjdeden parlayan tek bir gerçek varsa, o da kurtuluşu kazanamayacağımızdır.

Martin Luther ve Protestan Reformcular kurtuluşlarının kaynağının Mesih ve yalnızca Mesih olduğunu anlamışlardı. O andan itibaren Luther, Mesih’in kurtarıcı lütfunun mesajını vaaz etmeye başladı. Kalabalıklar onun içten, yaşam değiştiren mesajlarını dinlemek için akın etti. Söyledikleri, onlara yaşamlarının çorak çölünde soğuk bir su içmek gibi geldi. İnsanlar ortaçağ kilisesinin gelenekleri tarafından zincirlenmişti, hiçbir ruhani yaşam sağlamayan asırlık dini törenlerle esaret altında tutuluyorlardı. Luther’in Kutsal Kitap mesajları yüreklerine dokundu ve yaşamları değişti.

Luther Yeni Ahit’i okurken, Tanrı’nın iyiliği onu çok etkiledi. Tanrı’nın tüm insanlığı kurtarma arzusu onu hayrete düşürdü. O dönemde kilise önderleri tarafından öğretilen yaygın görüş, kurtuluşun kısmen insan işi kısmen de Tanrı’nın işi olduğuydu. Luther, Mesih’in çarmıhtaki ölümünün tüm insanlık için yeterli olduğunu keşfetti.

“Bize, O’nun hak ettiği gibi davranılabilmesi için, O’na, bizim hak ettiğimiz gibi davranıldı. Bizim, içinde hiçbir payımız olmayan O’nun doğruluğuyla aklanmamız için O, içinde kendisinin hiçbir payının bulunmadığı bizim günahlarımızdan dolayı mahkum edildi. O, aslında kendisinin olan yaşama bizim de kavuşabilmemiz için, bizim hak ettiğimiz ölüme gitti.”—Ellen G. White, Sevgi Öğretmeni, s. 20.

Bu, “hiçbir payımızın olmadığı” bir doğrulukla aklanabileceğimiz müjdesinin ne kadar güçlü ve harika yazılmış bir özetidir. Ne vaat ama!

`Kurtuluş Tanrı’nın Mesih’teki işiyse, Hristiyan yaşamında iyi işlerimizin nasıl bir işlevi bulunmaktadır? İyi işleri umudumuzun dayanağına dönüştürmeden, yaşam tecrübemiz açısından önemli olduklarını nasıl teyit edebiliriz?`