---
title:  Ek Çalışma
date:   12/04/2024
---

Müjde yayılmaya, taraftarlarının sayısı artmaya devam etti. Roma kartallarının bile giremediği bölgelere nüfuz etti. Zulmü teşvik eden putperest yöneticileri protesto eden bir Hristiyan şöyle dedi: ‘Bizi öldürebilir, işkence edebilir, mahkum edebilirsiniz . . . Sizin adaletsizliğiniz, masumiyetimizin bir kanıtıdır . . . Ne de zalimliğiniz. . . size yarar sağlayabilir.’ Bu, başkalarını da onların inancına davet etmekten başka bir şeye yaramıyordu. ‘Siz bizi ne kadar biçerseniz, sayımız o kadar artıyor; Hristiyanların kanı tohumdur.’—Tertullian, Apology [Savunma], 50. paragraf.”—Ellen G. White, Büyük Mücadele, s. 40, 41.

“Doğruların kötülerin ellerinden zulüm görmelerine izin veren gizemli ilahi takdir, imanda zayıf olan pek çok kişinin büyük bir şaşkınlığa kapılmalarına neden olmuştur. Bazıları Allah’a olan güvenlerini bile bırakma eğilimindedir, zira O en aşağılık insanların bile müreffeh olmalarına izin verirken, en iyi ve en pak kişiler onların zalim kuvvetlerinin etkisinde sıkıntı ve işkence çekmektedirler. Adil ve merhametli, aynı zamanda sınırsız gücü olan Kişi, böyle bir adaletsizliğe nasıl müsamaha gösterebilir, diye sorulmaktadır. Bu, bizimle hiçbir ilgisi olmayan bir sorudur. Allah bize sevgisinin yeterli kanıtlarını vermiştir, O’nun takdirinin işlerini anlayamadığımız için iyiliğinden şüphe etmemeliyiz.”—Ellen G. White, Büyük Mücadele, s. 46.

**Tartışma Soruları**:

`Zulüm hangi değere hizmet eder? Sizce Tanrı zaman zaman halkının acı çekmesine neden izin veriyor? Her ne kadar bazı durumlarda, örneğin ilk kilisede, bundan iyilik gelebilmiş olsa da, bundan iyi bir şey çıkmamış gibi görünen zamanlar ne olacak? Bu gibi durumlarda Tanrı’nın sevgisini kişisel olarak deneyimlemek, imanı korumak için neden bu kadar önemlidir?`

`Bir arkadaşınız size şu soruyu sorsa, nasıl yanıt verirsiniz: “Tanrı benim çektiğim acıların neresinde? Beni seviyorsa, neden böylesine zor bir dönemden geçiyorum?”`

`Yerel kiliseniz dünyayı etkilemek için nasıl şefkatli bir topluluk haline gelebilir? Bu haftanın dersini hayata geçirmenin pratik yollarını tartışın.`