---
title:  İlahi Takdirle Korunan Hristiyanlar
date:   08/04/2024
---

Tanrı’nın merhameti, lütfu, takdiri ve önceden biliyor olması, Yeruşalim’in yıkımına götüren olaylarda açıkça ortaya konmuştur. Cestius Gallus ve Roma orduları kenti kuşatmışlardı. Beklenmedik bir hareketle, yakında saldıracaklarmış gibi görünürken geri çekildiler. Yahudi orduları onların peşinden gitti ve büyük bir zafer kazandı.

Romalılar kaçarken ve Yahudiler onları kovalarken, Yeruşalim’deki Hristiyanlar Ürdün ırmağının ötesindeki Perea’da bulunan Pella’ya kaçtılar. “Bekleyen Hristiyanlara vaat edilen işaret verilmiş, Kurtarıcı’nın uyarısına kulak verecek olan herkese bir fırsat sunulmuştu. Olaylar, ne Yahudilerin ne de Romalıların Hristiyanların kaçışını engelleyemeyecekleri kadar yönlendiriliyordu.”—Ellen G. White, Büyük Mücadele, s. 30.

`Mezmurlar 46:1 ve Yeşaya 41:10 ayetlerini okuyun. Bu ayetler Tanrı’nın tam vaktinde yetişen gözetimi hakkında bize ne anlatıyor?`

Tanrı egemendir ve ilahi amaçlarının nihai olarak gerçekleşmesi için yeryüzündeki olaylara hükmeder. Her ne kadar Tanrı zaman zaman bizim insani seçimlerimiz yüzünden asıl planlarını değiştirse de, O’nun bu gezegen için nihai planı yerine getirilecektir. Tanrı’nın halkının Mesih’in davası uğruna zorluklar, zulüm, hapis ve ölümle karşılaşacağı zamanlar olacaktır. Ancak Şeytan’ın en acımasız saldırılarını gerçekleştirdiği en zorlu zamanlarda bile, Tanrı kilisesini ayakta tutmakta ve korumaktadır.

`İbraniler 11:35-38 ve Vahiy 2:10 ayetlerini okuyun. Bu ayetler kötülüğün güçleriyle olan savaşımız hakkında hangi gerçeği ortaya koymaktadır? Bu ayetler, bir önceki sorudaki Tanrı’nın koruması kavramıyla nasıl uyum sağlıyor? Tanrı’nın koruması düşüncesi ile Tanrı’nın, bazı kişilerin Mesih uğruna acı çekmesine ve hatta şehit olmasına izin vermesi arasında bir çelişki bulunmakta mıdır?`

“Şeytan’ın, Mesih’in kilisesini şiddet yoluyla yok etme çabaları boşa çıkmıştı. İsa’nın öğrencilerinin, uğruna hayatlarını feda ettikleri büyük mücadele, bu sadık bayraktarlar görev başında düştükleri zaman yok olup gitmedi. Onlar yenilgi ile zafer kazandılar. Allah’ın işçileri katledildi, fakat O’nun işi durmadan ilerledi.”—Ellen G. White, Büyük Mücadele, s. 40.

`Acı ve ıstırabı kesinlikle bilen Kutsal Kitap yazarlarının, yine de tekrar tekrar Tanrı’nın sevgisinin gerçekliğinden bahsetmiş olmaları bizim için ne anlama gelmelidir? Aynı sevgiyi kendimiz nasıl tecrübe edebiliriz?`