---
title:  Zulüm Sırasında Sadakatli
date:   09/04/2024
---

Hristiyanlığın ilk yüzyılları boyunca, Hristiyan kilisesi hapis, işkence ve zulme rağmen hızla büyüdü. Kendilerini tamamen Mesih’e adamış ve Kutsal Ruh’la dolmuş olan sadık imanlılar, O’nun Sözü’nü güçle duyurdular; yaşamlar değişti ve on binlerce kişi ihtida etti.

`Elçilerin İşleri 2:41; Elçilerin İşleri 4:4, 31; Elçilerin İşleri 5:42 ve Elçilerin İşleri 8:1-8 ayetlerini okuyun. Bu ayetler bize Yeni Ahit kilisesinin karşılaştığı zorluklar ve neden bu kadar hızlı büyüdüğü konularında ne öğretiyor?`

Öğrenciler tehditlerle (Elç. 4:17), hapsedilmeyle (Elç. 5:17, 18), zulümle (Elç. 8:1) ve ölümle (Elç. 7:59, Elç. 12:2) karşı karşıya kaldılar, fakat Kutsal Ruh’un gücüyle, cesurca dirilmiş Mesih’i duyurmayı sürdürdüler. Bunun sonucunda Yahudiye, Celile ve Samiriye’de kiliseler çoğaldı (Elç. 9:31).

Cehennemin kaleleri sarsılıyordu. Şeytan’ın zincirleri kırıldı. Putperestlerin batıl inançları dirilen Mesih’in gücü karşısında yerle bir oldu. Müjde ezici güçlükler karşısında zafer kazandı. Öğrenciler artık korkuyla üst kattaki odada sinmiyorlardı. Korku, solan bir gölge gibi onlardan uzaklaşmıştı.

Onun yerine, öğrencilerin yürekleri imanla doldu. Dirilen Rablerine bir anlık bakışları yaşamlarını değiştirdi. İsa onlara yaşamaları için yeni bir neden verdi. Rabbimiz onlara sadece Büyük Görevi vermekle kalmamış (Mar. 16:15), aynı zamanda şu büyük vaadi de açıklamıştı: “Ama Kutsal Ruh üzerinize inince güç alacaksınız. Yeruşalim’de, bütün Yahudiye ve Samiriye’de ve dünyanın dört bucağında benim tanıklarım olacaksınız” (Elç. 1:8).

Müjde dünyanın en ücra köşelerine kadar ulaştı (Kol. 1:23). Öğrencilerden sonuncusu olan Yuhanna birinci yüzyılın sonunda ölmesine rağmen, diğerleri gerçeğin meşalesini aldılar ve yaşayan Mesih’i duyurdular. Bugün Türkiye’nin kuzey kıyısında bulunan Roma eyaleti Bitinya’nın valisi Genç Plinius, M.S. 110 yılı civarında İmparator Trajan’a bir mektup yazdı. Plinius’un ifadesi önemlidir çünkü çarmıha gerilişten yaklaşık seksen yıl sonradır. Plinius, mektubunda Hristiyanları bulmak ve infaz etmek için yürüttüğü resmi girişimleri açıklıyor. “Her yaştan, her sınıftan ve her iki cinsiyetten pek çok kişi suçlarla itham edilerek tehlikeye atılıyor ve bu böyle devam edecek. Bu batıl inancın [Hristiyanlığın] bulaşıcılığı sadece şehirlerde değil, köylerde ve kırsal bölgelerde de yayılmış durumdadır.”—Henry Bettenson, Documents of the Christian Church [Hristiyan Kilisesi Belgeleri], s. 4.

İblisin en acımasız saldırılarına rağmen, Hristiyan kilisesi hızla büyüdü.

`İlk kiliseden, son zaman kilisesi olan bizlere yardımcı olabilecek ne öğrenebiliriz?`