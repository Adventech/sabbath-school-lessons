---
title:  Toplumun Gözetimi
date:   10/04/2024
---

İlk Hristiyan kilisesi sadece üyeleri müjdeyi vaaz ettikleri için değil, müjdeyi yaşadıkları için de büyümüştür. İmanlılar Mesih’in hizmetini örnek aldılar. Matta bu hizmeti şöyle açıklıyor, “İsa, Celile bölgesinin her tarafını dolaştı. Buralardaki havralarda öğretiyor, egemenliğin Müjdesini duyuruyor, halk arasında rastlanan her hastalığı, her illeti iyileştiriyordu” (Mat. 4:23). İsa insanlara çok, hem de çok değer veriyordu, bu sebeple Yeni Ahit kilisesi de öyle yaptı. Hristiyan kilisesinin ilk yüzyıllarında dünya üzerinde böylesine bir etki yaratan, Kutsal Ruh’un gücüyle müjdenin iyi haberini paylaşmakla birlikte, insan ihtiyaçlarını karşılamaya yönelik bu özverili sevgi ve adanmışlıktı.

`Elçilerin İşleri 2:44-47, Elçilerin İşleri 3:6-9 ve Elçilerin işleri 6:1-7 ayetlerini okuyun. Koşullar farklı olsa da, bu ayetlerden gerçek Hristiyanlıkla ilgili hangi ilkeleri öğrenebiliriz?`

Bu Yeni Ahit imanlıları Mesih’in örneğini takip ettiler. Petrus’un ifade ettiği gibi Mesih “Kutsal Ruh’la ve kudretle” meshediyor, “her yanı dolaşarak iyilik yapıyor, İblis’in baskısı altında olanların hepsini iyileştiriyordu. Çünkü Tanrı O’nunla birlikteydi” (Elç. 10:38). Mesih’in kilisesi O’nun yeryüzündeki bedeniydi ve bu ilk yüzyıllarda kilise de Mesih’in acı çeken, kırılmış insanlığa yönelik Kendisini kurban eden sevgisini ve ilgisini ortaya koyuyordu. Bu imanlılar Mesih’in merhametinin yaşayan örnekleriydiler.

Evrende sürmekte olan büyük mücadelede, iblis insanlığın içindeki Tanrı suretini tahrif etmek istemektedir. Müjdenin amacı ise insanlığın içindeki Tanrı suretini onarmaktır. Bu onarım fiziksel, zihinsel, duygusal ve ruhsal iyileşmeyi içermektedir.

İsa her birimiz için ne tasarladığını Yuhanna 10:10 ayetinde açıklıyor.

“Hırsız ancak çalıp öldürmek ve yok etmek için gelir. Bense insanlar yaşama, bol yaşama sahip olsunlar diye geldim.” O bizim fiziksel açıdan sağlıklı, zihinsel açıdan uyanık, duygusal açıdan dengeli ve ruhsal açıdan noksansız olmamızı arzulamaktadır.

Bu özellikle de O’nun vaat ettiği dönüşü ışığında geçerlidir. Bu dünya muazzam bir krizle karşı karşıyadır. İsa’nın Matta 24. ve Luka 21. bölümlerdeki öngörüleri, O’nun dönüşünden önceki dönemde yeryüzünün içinde bulunduğu felaket koşullarını haber veriyor. Mesih şifa veren lütfuyla bize dokunduğunda, başkaları da iyileşsin diye, biz de onlara Mesih’in dokunuşuyla dokunmayı arzularız. İsa bizi bu kırık dökük dünyaya, başkalarına Mesih’in elçileri olarak O’nun sevgisiyle dokunmamız için gönderiyor. Yeni Ahit Hristiyanlığını niteleyen şey, Hristiyanların birbirlerine ve toplumlarına duydukları sevgiydi.

`Tartışın: Şeytan’ın suçlamalarının yanlış olduğunu kanıtlamak için Mesih’le işbirliği yapmakta kilisenin nasıl bir işlevi bulunmaktadır?`