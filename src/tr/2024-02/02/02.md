---
title:  Kalbi Kırık Kurtarıcı
date:   07/04/2024
---

İsa, Yeruşalim’e bakan Zeytin Dağı’nda otururken kalbi kırıktı. Yuhanna’nın müjdesi şöyle diyor, “Kendi yurduna geldi, ama kendi halkı O’nu kabul etmedi” (Yu. 1:11). İsa, halkını sevgili kentlerinin yaklaşan yıkımından kurtarmak için elinden gelen her şeyi yaptı.

İsa’nın halkına olan sevgisi O’nun sonsuz sevgi dolu yüreğinden kaynaklanıyordu. Tövbe etmeleri ve merhamet dolu davetini kabul etmeleri için onlara defalarca sevgiyle seslendi.

`Luka 19:41-44; Matta 23:37, 38 ve Yuhanna 5:40 ayetlerini okuyun. Bu ayetler İsa’nın halkına karşı tutumu ve onların O’nun sevgi dolu lütuf ve merhamet davetine verdikleri karşılık hakkında size ne söylüyor? Tanrı’nın karakterinin nasıl bir ifşasını görüyorsunuz?`

Yeruşalim’in yıkımı gibi bir olayı, Tanrı’nın sevgi dolu karakteri ışığında anlamak zordur. Tarih, Romalı general Titus ordularına önderlik ederek kente saldırdığında, on binlerce kişinin öldüğünü ortaya koyuyor. Yeruşalim harap oldu. Erkekler, kadınlar ve çocuklar katledildi. Halkı bu kadar büyük acılar çekerken Tanrı neredeydi? Yanıt açıktır ama tam olarak kavranması kolay değildir. O’nun kalbi kırılmıştı. Gözleri yaşlarla doluydu. O, yüzyıllar boyunca halkına elini uzatmıştı. Halk ise, O’nun sevgi dolu şefkatine karşı isyan ederek, O’nun ilahi korumasını kaybetmişti. Tanrı, halkının yaptıkları seçimlerin sonuçlarını sınırlamak için her zaman müdahale etmez. İsyanın doğal sonuçlarının gelişmesine izin verir. Yeruşalim’in yıkımında masum çocukların katledilmesine Tanrı neden olmadı; masumların korkunç ölümü Tanrı’nın değil, Şeytan’ın işiydi.

Şeytan savaştan zevk alır, çünkü savaş insan yüreğinin en kötü tutkularını harekete geçirir. Yüzyıllar boyunca onun amacı kandırmak, yok etmek ve sonra da kötü eylemlerinin suçunu Tanrı’ya atmak olmuştur.

`Matta 24:15-20 ayetlerini okuyun. İsa halkını Yeruşalim’in yaklaşan yıkımından kurtarmak için onlara hangi talimatı verdi?`

M.S. 70 yılında Yeruşalim’de yaşayan Hristiyanların büyük çoğunluğunun Yahudi kökenli olduğunu hatırlamakta yarar var. Sevgi dolu olan Tanrı, halkından mümkün olduğunca çok kişiyi korumak istiyordu. Bu sebeple onlara Roma orduları yaklaştığında kentten kaçma talimatını verdi.

`Şu ifade üzerinde düşünün: Tanrı’nın karakterini çevremizde gördüğümüz olaylara göre yargılamayız; bunun yerine, gördüğümüz tüm olayları O’nun Kutsal Kitap’ta ortaya konmuş olan sevgi dolu karakterinin süzgecinden geçiririz. Bu neden çok iyi bir öğüttür?`