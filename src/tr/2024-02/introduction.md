### Büyük Mücadele

Size, “Tüm Kutsal Kitap boyunca hangi konu sürekli tekrarlanmaktadır?” diye sorulsa, nasıl yanıtlarsınız? İsa mı? Kurtuluş tasarısı mı? Çarmıh mı? Elbette hepsi doğru! Fakat bu önemli başlıklar, hepsini kapsayan daha önemli bir konu çerçevesinde ortaya çıkıyor: “büyük mücadele.” Bu konu, Yaratılış kitabından Vahiy’e kadar, Kutsal Kitap’ın her yerine yayılmış durumdadır.

Büyük mücadele, Lusifer’in Tanrı’ya isyan etmesiyle gökte başladı. Bu evrensel çatışmanın kalbinde de Tanrı’nın sevgisi konusu bulunmaktadır. O bütünüyle sevgi dolu mu? Yarattıklarının azami fayda görmesini mi tasarlıyor? Yoksa O sadece Kendi kişisel çıkarı için en iyisini arzu eden otoriter bir diktatör mü?

Bu çeyreğin dersleri, Mesih döneminden başlayıp yüzyıllar boyunca ilerleyerek günümüze ve daha da ötesine kadar peygamberlik sözünün açıkladığı şekilde dünya tarihini, Tanrı’nın bakış açısından araştırıyor. Tanrı’nın öz doğası sevgidir ve bu sebeple O’nun tüm işleri, ölümlü insanlara ve hatta meleklere her zaman öyle görünmese de, sevgiyle doludur. Fakat Tanrı’nın sevgisi büyük mücadele geliştikçe, aşamalı olarak ortaya çıkmaktadır. Onun yüksekliğini ve derinliğini en açık şekilde çarmıh aracılığıyla görüyoruz. Golgota’da, Mesih insanlığı kurtarmak için Kendi yaşamını döktüğünde, Tanrı’nın sevgisi tüm evrenin gözleri önünde sergilenmiş oldu ve Şeytan’ın nihai yenilgisi kesinleşti.

Fakat savaş tüm şiddetiyle devam ediyor. Şeytan çarmıhta Mesih’i yok etmeye çalışmıştı ve yüzyıllardır da Tanrı’nın halkını yok etmeye çalıştığını görüyoruz. Şeytan acımasızca Mesih’in kilisesine zulmetmiş ve milyonları katletmiş olsa da, Tanrı her zaman halkının yanında olmuştur ve onları asla terk etmeyecektir.

Bu çeyrekte, gökteki isyandan başlayarak büyük mücadeledeki önemli gelişmelerin izini süreceğiz. Mesih ile Şeytan arasındaki çatışmanın önemli meselelerini keşfedeceğiz. Şiddetli bir zulüm görmelerine rağmen Valdenslerin boyun eğmez cesaretlerini ve Reformcuların işkence, zincire vurulma, kazığa bağlanma hatta şehit olma tehlikeleri karşısında dahi, Kutsal Kitap gerçeğini takip etmek konusundaki kararlılıklarını göreceğiz.

Ellen. G. White bu ruhsal devlerin imanı hakkında şu yorumu yapıyor: “Yetki kaynakları Kutsal Kitap’tı ve tüm öğretileri, tüm iddiaları onun öğretilerine göre sınıyorlardı. Bu kutsal adamları kazıkta can verirken destekleyen, Allah’a ve O’nun sözüne imandı.”—Büyük Mücadele, s. 248.

Reform, bugün hala parlak bir şekilde yanmayı sürdüren bir hakikat meşalesi yakmıştır. Reformcuların Kutsal Yazı’ya olan sarsılmaz inançları ve iman yoluyla lütufla kurtuluşa olan değişmez güvenleri, William Miller ve dünyanın her yerinde pek çok kişi tarafından savunulan Adventist hareketinin yükselişinin yolunu açmıştır.

Yedinci Gün Adventist Kilisesi, yüzyıllardır unutulmuş Kutsal Kitap gerçeklerini yeniden canlandırmak amacıyla, Reformcuların attıkları temel üzerine inşa edilmek üzere Tanrı tarafından büyütülmüştür. Görevinin merkezinde, Vahiy 14:9-12 ayetlerindeki üç meleğin mesajını duyurma işi vardır. Bu, yakında sona erecek dünyaya Tanrı’nın yaptığı son uyarıdır.

Bu duyuru, elçi Yuhanna tarafından ejderha olarak tasvir edilen Şeytan’ın öfkesini uyandırmaktadır: “Bunun üzerine ejderha kadına öfkelendi. Kadının soyundan geriye kalanlarla, Tanrı’nın buyruklarını yerine getirip İsa’ya tanıklıklarını sürdürenlerle savaşmaya gitti” (Va. 12:17). Ayrıca, yeni göklerin ve yeni yeryüzünün yaratılmasına öncülük eden olay olan, Tanrı’nın sevgisinin cehennemin tüm birlikleri ve güçleri karşısındaki zaferi de dahil olmak üzere, büyük mücadeledeki son olayları inceleyeceğiz.

Bu çeyreğin derslerinin temeli Kutsal Kitap olsa da, bu muazzam konuyu çalışırken Ellen G. White’ın Büyük Mücadele kitabının sunduğu konusal taslaktan faydalanacağız. Kitabın, her bir dersin temel aldığı bölümleri çalışmayı genişletmek ve paylaşmak amacıyla kullanılmasını sağlamak için not edilmiştir öyle ki hepimiz Mesih’in “ilgiyi çok aşan” (Ef. 3:19) bu sevgisini daha doğru bir şekilde kavrayabilelim.

_Connecticut, A.B.D. doğumlu ve uluslararası tanınmışlığa sahip bir müjdeci olan Mark Finley, 2005-2010 yılları arasında Genel Konferans başkan yardımcılığı yapmıştır. Tam zamanlı çalışmadan emekli olduktan sonra, Genel Konferans başkanına yardımcılık etmeye başlamıştır. Pastör Finley ve eşi Ernestine üç çocuğa ve beş toruna sahiptir._