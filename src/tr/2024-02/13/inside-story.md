---
title:  İman Hayati
date:   28/06/2024
---

### Rusça Konuşanlar için Sığınak

_Andrew McChesney Tarafından_

Ukraynalı pastör Vadym Krynychnny, İspanya'nın Valensiya şehrinde Rusça konuşulan bir kilise için bina bulmakta büyük bir zorlukla karşılaştı. Fakat dua ederek şehir merkezinde 100 kişilik bir salonu ayda 550 ABD Doları kiralamayı başardı.

Vadym, "Değeri daha da fazla," dedi.

Salon, 26 kişilik ilk grup için büyüktü, ancak Vadym sosyal yardım programları üzerinde çalışmaya başladı. Kilise, pazar günleri yemekli buluşmalara ev sahipliği yapmaya başladı. Rusça konuşan çocuklar özel etkinliklere davet edildi. Yılbaşı ve Paskalya gibi tatillerde ek programlar düzenlendi. Konserler özellikle popüler oldu, kiliseyi taşacak kadar doldurdu ve bazen daha büyük bir salonun kiralanmasını gerektirdi.

Kilise, Rusça konuşan yerel toplulukla güçlü bağlar kurdu ve ana dili Rusça olanlar için bir merkez haline geldi. İspanya'da Rusça konuşan tahmini 400.000 kişinin yaklaşık yüzde 80'i Valensiya'da ve yakınlardaki Akdeniz kıyılarında yaşıyor. Bu 400.000 kişiden en az 500'ü Adventisttir.

Ancak yeni kilisede vaftiz edilen ilk kişi Rusya'dan veya başka bir eski Sovyet cumhuriyetinden değildi. Kadın, İran'da doğmuştu ve Hristiyan olmayan bir dünya dininde büyümüştü. Eski Sovyet cumhuriyetindeki Beyaz Rusya’da 12 yıl okuduktan sonra akıcı bir şekilde Rusça konuşmayı öğrenmişti ve birisinin onu sokakta davet etmesi üzerine kiliseye geldi.

25 vaftizden ve birkaç eski Adventist aile yüreklerini yeniden İsa'ya adadıktan sonra, 2021'de, Ukrayna'da çatışma patlak verdiğinde, haftalık kiliseye katılım 65 yetişkin ve 40 çocuktu.

Vadym, kilisenin çatışmadan kaçan insanlara yardım etmek için çok iyi bir konumda olduğunu hayretle fark etti. Kilise yerel bağlantılarını, hızla bir mülteci merkezi kurmak için kullandı. Çatışmanın ilk iki ayında 200 kişi merkezi ziyaret ederek barınma ve yiyecek ihtiyaçlarını karşıladı. Bunların neredeyse yarısı Adventistti. O zamandan beri çok daha fazla insan yardım aldı.

Vadym, "Birçoğu, İspanya'da kimseyi tanımadan bize geldi" dedi. "Rusça konuştuğumuz için bize geliyorlar ve tanıdık bir şey arıyorlar."

Çatışma başlamadan önce bile kiliseyi mültecilere yardım edecek şekilde konumlandırdığı için Tanrı'ya şükretti. İsa'nın yakında gelişiyle ilgili ümidini kendileriyle ve İspanya'daki tüm Rusça konuşanlarla paylaşmak istediğini söyledi. “Tüm çabalarımız, bu insanların ihtiyaçlarını karşılamaya odaklıdır.” dedi.

_Bir sonraki Şabat Günü, On Üçüncü Şabat sunularınız, anadili Rusça olan birçok insana ev olan Avrasya Bölümünde sevindirici haberin yayılmasına yardım edecek. Cömert sunularınız için teşekkür ederiz._