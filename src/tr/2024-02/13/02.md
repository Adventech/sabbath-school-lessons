---
title:  Sıkıntı Zamanında Umut
date:   23/06/2024
---

`Vahiy 22:11, 12; Daniel 12:1, 2 ve Yeremya 30:5-7 ayetlerini okuyun. İkinci gelişten hemen önce hangi olaylar meydana geliyor?`

İnsanların deneme süresi sona erdikten sonra, “ulusun oluşumundan beri hiç görülmemiş bir sıkıntı dönemi olacak.” Vahiy 16. bölümde kötü dünyanın üzerine dökülecek olan son yedi bela açıklanıyor. Ancak Tanrı’nın halkı, Mısır’ın başına gelen belalarda olduğu gibi bu belalardan korunacaktır. Daniel kitabındaki vaade dikkat edin: “Bu dönemde halkın –adı kitapta yazılı olanlar– kurtulacak” (Dan. 12:1). Burada, “yaşam kitabından” bahsediliyor olmalı (bkz. Flp. 4:3; Va. 13:8; Va. 20:12, 15; Va. 22:19). İsa’ya sadık kaldıysak, adlarımız yaşam kitabından silinmeyecektir (Va. 3:5).

`1. Yuhanna 3:1-3; Yuhanna 8:29 ve Yuhanna 14:30 ayetlerini okuyun. Yaklaşan sıkıntı zamanı için yegane yeterli hazırlık nedir?`

Sıkıntı zamanında, Tanrı’nın halkı İsa’yla hiçbir şeyin değiştiremeyeceği kadar derin bir kişisel ilişkiye sahip olacaktır. Onların en büyük arzusu O’nu her konuda hoşnut etmektir, öyle ki Kutsal Ruh’un çalışmasıyla O’nun olduğu gibi pak olsunlar. Mesih’in yüreğinde Şeytan’ın aldatmacalarına karşılık veren hiçbir şey bulunmuyordu. Bizler de O’nun karakterinin bu yönünü yansıtabiliriz.

`Mezmurlar 27:5; Mezmurlar 91:1-11 ve Vahiy 3:10-12 ayetlerini okuyun. Tanrı sıkıntı zamanı için bize hangi güven veren vaatlerde bulunuyor?`

Sıkıntı zamanlarında bir arabulucu olmadan yaşama kavramını yanlış anlamış olan kişiler bulunuyor. İsa, her kişi O’nun tarafında ya da karşısında olarak son kararını verdikten sonra, göksel tapınaktaki arabuluculuğunu bırakıyor. Fakat bu, bu dönemde yalnız olduğumuz, kendi gücümüze güvendiğimiz anlamına gelmiyor. İsa her zaman bizimle birlikte olacağına dair bize güvence vermiştir (Mat. 28:20). İman göremediğinde güvenir ve etrafımızdaki dünya dağılırken dahi inanır. Sıkıntı zamanında imanımız güçlenir ve sonsuzluğa olan özlemimiz artar, böylece tek arzumuz sonsuza dek İsa’yla birlikte yaşamak olur.