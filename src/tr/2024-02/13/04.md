---
title:  Yeryüzündeki Milenyum
date:   25/06/2024
---

Vahiy 19. bölüm İsa’nın dönüşünün ve kötülerin yok edilişinin çarpıcı bir tasviriyle sona eriyor. Ancak öykü sona ermiş değildir. Vahiy 20. bölüm bizi “milenyum” olarak bilinen 1.000 yıllık bir dönemle tanıştırıyor.

`Vahiy 20:1-3 ayetlerini okuyun. İsa geri döndüğünde Şeytan’ın kaderi ne olacak?`

Vahiy 20:1-3 ayetlerindeki tasvirler simgeseldir. Şeytan gerçek anlamda bir zincirle bağlanmış ve bir çukura kapatılmış değildir. Bin yıl boyunca, kendi yarattığı koşullarla sınırlandırılmış bir şekilde bu ıssız, nüfustan arındırılmış dünyaya hapsedilmiştir. 2. Petrus 2:4 ayetinde Şeytan ve meleklerinin “karanlıkta zincire” vurularak cezalandırılmak üzere ayrıldıklarını okuyoruz. Şeytan, ayartacağı hiç kimsenin olmadığı bir koşullar zinciriyle yeryüzüne hapsedilecektir. Bin yıl boyunca, isyanının yol açtığı yıkımı, tahribatı ve felaketi görecektir.

“Dipsiz derinlikler” diye tercüme edilen Grekçe sözcük, kelime anlamı olarak uçurum, sonsuz derinlik anlamına gelmektedir. Aynı zamanda Eski Ahit’in Grekçe çevirisi olan Septuaginta’da, Yaratılış’taki yeryüzünü tanımlamak için aynı sözcük kullanılmıştır. “Yer boştu, yeryüzü şekilleri yoktu; engin karanlıklarla kaplıydı” (Yar. 1:2). Septuaginta’da burada “engin” sözcüğü için kullanılan, Grekçe “sonsuz derinlik” anlamına gelen abyssos sözcüğüdür. Yeryüzünün ıssızlığını tarif etmektedir. “Dipsiz derinlikler” bir yeraltı mağarası ya da evrenin herhangi bir yerinde bulunan geniş bir uçurum değildir. Şeytan’ın günah ve yıkım işi, İkinci Geliş’ten önceki muazzam kargaşayla birlikte, yeryüzünü yaratılışın başındaki durumuna benzer karanlık, düzensiz bir kütleye döndürmüştür.

`Yeremya 4:23-26, Yeremya 25:33 ayetlerini okuyun. Kutsal Kitap peygamberleri bu sahneyi nasıl tarif ediyorlar?`

Buradaki peygamberler, Mesih’in ikinci gelişindeki korkunç yıkımı ve bu bin yıllık süre boyunca yeryüzünde hiç kimsenin sağ kalmadığını vurguluyorlar. Şeytan ve kötü melekleri isyanlarının yol açtığı tahribatı değerlendirmekle baş başa kalmış durumdadırlar. Tüm evren günahın bedelinin ölüm olduğunu bir kez daha kabul etmiştir. Tanrı günah sorunuyla, onun bir daha asla ortaya çıkmamasını sağlayacak şekilde ilgilenmektedir (Nahum 1:9). Tanrı’nın bunu gerçekleştirmesi için üç temel yol bulunmaktadır. Birinci olarak, tüm insanlığı kurtarmak için sınırsız sevgisini, tutkulu arzusunu ve durmak bilmeyen çabalarını ortaya koyar. İkinci olarak, adaletini, hakkaniyetini ve doğruluğunu ortaya koyar. Üçüncü olarak da evrenin günah ve isyanın nihai sonuçlarını görmesine izin verir.