---
title:  Milenyumda Yargılama
date:   26/06/2024
---

`Vahiy 20:4-6 ayetlerini okuyun. Doğru kişiler 1.000 yıl boyunca ne yapıyorlar ve bu neden önemlidir?`

Bin yıl boyunca doğru kişiler Tanrı’nın günah sorunuyla başa çıkarken ortaya koyduğu adaletini ve sevgisini ilk elden gözlemleme fırsatına sahip olacaklar. Tanrı’ya pek çok konuda sormak istediği sorular olmayan var mıdır? İşte gökteki bin yıl boyunca, kurtarılmışlar bu soruları artık sorabilecekler. Eğer sevdikleri biri ya da yakın bir dost gökte değilse, kurtulmuş olanlar Tanrı’nın kararlarını daha iyi anlama fırsatına sahip olacaklar. Kurtarılmış olanlar, Tanrı’nın yaşamış olan herkesi kurtarmaya yönelik güçlü girişimlerde bulunduğunu yeni bir şekilde, her zamankinden daha güçlü bir şekilde kavrayacaklar. Kayıp olan herkesin Mesih’i kişisel olarak reddettikleri için göğü kaçırmış olduklarını yeniden anlayacaklar. Ancak ondan sonra 1.000 yıl bittiğinde Tanrı nihai hükmü –sonsuz yıkım olan ikinci ölümü– kayıpların üzerine getirecektir.

`Vahiy 20:7-9 ayetlerini okuyun. Bin yıl nasıl sona eriyor? Şeytan ve takipçilerinin kaderi nedir?`

1.000 yıl boyunca Şeytan’ın ayartacağı ya da aldatacağı kimse bulunmuyordu. O ve melekleri günahın ölümcül sonuçları hakkında düşünmek üzere yalnızdılar. Milenyumun sonunda, ölüler arasındaki kötüler yargıyla yüzleşmek ve nihai ödüllerini almak üzere diriltilirler (Va. 20:5).

Şeytan’ın artık onu takip eden dev bir orduya sahiptir. Şeytan büyük mücadelede yenilgi üstüne yenilgi almış olsa da, kayıpların devasa kalabalığını gördüğünde cesaret bulur. İsyanını sona erdirmeye henüz hazır olmadığı için, bu “ulusları” kandırmaya gider. Şeytan, Tanrı’yı devirmeleri ve kendi krallıklarını kurmaları için onları son bir büyük çaba göstermeye teşvik eder. Şeytan’ı ve tüm çağlardan kurtarılmamış olanları simgelemek için “Yecüc ve Mecüc” terimi kullanılır. Şeytan ve onun peşinden gidenler “kutsalların ordugahını ve sevilen kenti” kuşatırlar (Va. 20:9).

Milenyum sona ererken, sadece tüm kötüler dirilmekle kalmaz, aynı zamanda Kutsal Kent, Yeni Yeruşalim, gökten yeryüzüne iner (Va. 21:2)! Kutsallar bin yıl boyunca Yeni Yeruşalim’de Mesih’le birlikte yaşamış ve hüküm sürmüşlerdir. Şimdi de 1.000 yılın sonunda, şehir Tanrı, İsa, melekler ve tüm kurtarılmışlarla birlikte yeryüzüne inmektedir. Büyük mücadelenin son çarpışması için herkes hazırdır. Günah ilk ve son kez ortadan kaldırılmak üzeredir!

`Son yargının zamanlaması Tanrı’nın karakteri hakkında ne söylüyor?`