---
title:  Kulluk Etmekte Özgür
date:   23/12/2025
---

Gerçek ve sadık bir önder olan Yeşu, halkının özgür iradesine saygı duyuyor ve İsrail’in Rab’be zorunluluktan değil özgür seçimleriyle hizmet etmesini istiyordu. Seçmek fiilinin kasıtlı olarak kullanılması tam olarak bu noktaya işaret etmektedir (bkz. Yeşu 24:22). Diğer ayetlerde baḥar, “seçmek” sözcüğü, Yahve’nin İsrail’i seçmesini ifade etmektedir (Yas. 7:6, 7; Yas. 10:15; Yas. 14:2). İsrail ilahi seçimini yaptıktan sonra RAB’be “hayır” demekte özgürdü, ancak bu saçma ve anlamsız olurdu. İsrail Tanrı’ya “evet” diyebilir ve yaşamaya devam edebilir ya da O’na sırtını dönüp varlığını sona erdirebilirdi.

`Yeşu’nun çağrısına İsrail’in yanıtı ne oldu? (Yeşu 24:16 -18). Sizce Yeşu onların yanıtına neden böyle tepki verdi? (Yeşu 24:19 -21).`

İsrailliler verdikleri kesin ve olumlu yanıtla, atalarının ve atalarının Tanrısı’nın artık “Tanrımız RAB” (Yeşu 24:17, 18) olduğunu ve ona tam bir bağlılıkla kulluk etmek istediklerini kabul etmiş oldular. Sadakatlerinin böylesine şüphe götürmez bir şekilde onaylanmasından sonra, Yeşu’dan onaylayıcı ve teşvik edici sözler beklerdik. Ancak durum böyle değil. Yeşu ve halk arasındaki konuşma, Yeşu’nun şeytanın avukatı rolünü oynadığı çarpıcı bir dönüş yapıyor. Yeşu Tanrı’nın geçmişteki lütufkâr sağlayışından söz ederken, İsraillileri hizmet edilmesi kolay olmayan bir Tanrı’nın tasviriyle tehdit etmeye başlıyor.

Yeşu, benzer ifadelerle Tanrı’ya itaat edeceklerine söz vermiş olan (Çık. 19:8, Çık. 24:3, Yas. 5:27), ancak sözleri daha dudaklarındayken verdikleri sözleri unutan ilk kuşağın ne kadar istikrarsız olduğunu biliyordu (Mısır’dan Çıkış 32). Dolayısıyla, kullandığı söz sanatlarıyla İsrailliler’i birkaç konuda bilinçlendirmek istiyor. Birincisi, Tanrı’ya kulluk etme kararı ciddi bir karardır. Tüm ulusun Tanrı’nın vahyine göre şekil alması gerekecektir. Bu hedefin ardından gitmenin bereketleri ortadadır, ancak itaatsizliğin sonuçları da tam olarak anlaşılmalıdır. Günahların bağışlanması insanlığın doğuştan gelen bir hakkı değil, Tanrı’nın lütfunun bir mucizesidir.

_İkincisi_, İsraillilerin Tanrı’ya kulluk etme kararı, Yeşu bile olsa bir önder tarafından dayatılan bir şey değil, kendi kararları olmalıdır.

_Üçüncüsü_, İsrailliler insanların kendi güçleriyle Tanrı’ya kulluk edemeyeceklerini anlamalıdırlar. Tanrı’ya kulluk etmek antlaşmanın şartlarına mekanik bir bağlılıkla uyarak değil, kurtaran Rab ile kişisel bir ilişki kurarak mümkündür (Çık. 20:1, 2; Yas. 5:6, 7 ile karşılaştırın).