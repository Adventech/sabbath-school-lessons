---
title:  Ek Çalışma
date:   26/12/2025
---

Ellen G. White, Geçmişten Sonsuzluğa 1. Cilt’ten, 294-296 sayfaları arasındaki “Yeşu’nun Son Sözleri” bölümünü okuyun.

“Mısır’dan çıkan kalabalıklar arasında putlara tapan birçok kişi vardı ve alışkanlığın gücü öylesine büyüktü ki, Kenan ülkesine yerleştikten sonra bile bu uygulamalar bir ölçüde gizlice sürdürüldü. Yeşu İsrailliler arasındaki bu kötülüğün farkındaydı ve bunun sonucunda ortaya çıkabilecek tehlikeleri açıkça görüyordu. İbrani topluluğu içerisinde kapsamlı bir reform görmeyi içtenlikle arzuluyordu. Halk tüm yürekleriyle Rab’be kulluk etmek için kararlı bir duruş sergilemedikçe, kendilerini O’ndan gittikçe daha da uzaklaştırmaya devam edeceklerini biliyordu . . . İbrani topluluğunun bir kısmı manevi olarak ibadet eden kişiler olsa da, birçoğu sadece şekilciydi; kulluklarında hiçbir gayret ya da samimiyet yoktu. Bazıları özünde putperestti ancak kendilerini böyle kabul etmekten utanıyorlardı.”—Ellen G. White, Signs of the Times, 19 Mayıs 1881.

“Bu ciddi antlaşma, kutsal olarak korunmak üzere yasa kitabına kaydedildi. Yeşu daha sonra Rab’bin tapınağının yanındaki bir meşe ağacının altına büyük bir taş dikti. Ardından bütün halka, ‘İşte taş bize tanık olsun’ dedi, ‘Çünkü RAB’bin bize söylediği bütün sözleri işitti. Tanrınız’ı inkâr ederseniz bu taş size karşı tanıklık edecek.’ Yeşu burada halka verdiği talimatların ve uyarıların kendi sözleri değil, Tanrı’nın sözleri olduğunu açıkça beyan ediyordu. Bu büyük taş, sonraki nesillere anılsın diye dikildiği olayın tanıklığını yapması için duracak ve bir daha putperestliğe sapacak olurlarsa, halka karşı bir tanık olacaktı.”—Ellen G. White, Signs of the Times, 26 Mayıs 1881.

**Tartışma Soruları:**

`“O kutsal bir Tanrı’dır, kıskanç bir Tanrı’dır” (Yeşu 24:19) ifadesinin ne anlama geldiğini tartışın. Tanrı hangi anlamda kıskanç bir Tanrı’dır?`

`Tanrı’ya olan sevgimiz O’nun bize tanıdığı seçme özgürlüğüyle ne şekilde ilişkilidir? Yani, gerçekten özgürlüğümüz olmasaydı gerçekten sevebilir miydik? Gerçek sevgi hiç zorla olabilir mi? Eğer olamazsa, neden?`

`Günümüz kilise önderlerinin meşaleyi bir sonraki kuşağa devredebilmeleri için ne gibi uygulanabilir yöntemler bulunmaktadır?`

`Yeşu’nun yaşamını ve onun tüm yaşamı boyunca İsraillilerin Rab’be hizmet ettiği sonucunu düşünün. İnsanların sizin yaşamınız hakkında nasıl bir sonuca varmasını isterdiniz?`