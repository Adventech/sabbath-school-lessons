---
title:  Siz Oradaydınız!
date:   21/12/2025
---

“Yeşu İsrail oymaklarının tümünü Şekem’de topladıktan sonra, İsrail’in ileri gelenlerini, boy başlarını, hakimlerini, görevlilerini yanına çağırdı. Hepsi gelip Tanrı’nın önünde durdular” (Yeşu 24:1).

Şekem, İbrahim’in ülkeye vardığında bir sunak inşa ettiği ve Tanrı’nın ona ilk kez ülke vaadinde bulunduğu yerdi (Yar. 12:6, 7). Şimdiyse, İbrahim’e verilen vaatlerin gerçekleşmesinin ardından, İsrail tam olarak ilk vaadin verildiği yerde Tanrı’yla antlaşmasını yeniliyordu. Yeşu’nun çağrısı Yakup’un “aranızdaki yabancı ilahları atın” sözlerini hatırlatıyor (Yeşu 24:23; Yar. 35:2-4 ile karşılaştırın). Olayın geçtiği coğrafya kendi başına, diğer tüm “ilahları” reddederek Rab’be bölünmemiş bir sadakat gösterme çağrısını taşıyordu.

`Yeşu 24:2-13 ayetlerini okuyun. Tanrı’nın İsrail’e verdiği mesajın ana konusu nedir?`

Geçmişe yönelik anlatımda odak noktası Tanrı’dır: Ben “dolaştırdım,” Ben “verdim,” Ben “gönderdim,” Ben “felakete uğrattım,” sizi Ben “çıkarttım,” Ben “götürdüm,” v.s. İsrail bu öykünün ana kahramanı değil, nesnesidir. İsrail’i yaratan Tanrı’dır. Tanrı İbrahim’in hayatına müdahale etmemiş olsaydı, onlar da aynı putlara kulluk ediyor olacaklardı. İsrail’in bir ulus olarak varlığı, atalarından herhangi birinin erdeminin değil, yalnızca Tanrı’nın lütfunun bir eseridir. İsraillilerin ülkeye yerleşmiş olmaları övünmeleri için değil, Tanrı’ya kulluk etmeleri için bir nedendir.

Rab’bin konuşmasında “siz” ve “onlar” (atalar) arasında beş kez bir geçiş yapılıyor. Atalar ve Şekem’deki bu kuşak bir olarak kabul ediliyor. Yeşu, Musa’nın Yasa’nın Tekrarı 5:3 ayetinde daha önceden onayladığı şeyi, Rab’bin antlaşmayı sadece atalarla değil, Yeşu’nun konuşması sırasında orada bulunan herkesle yaptığını göstermek istiyordu. Şu anda orada bulunanların büyük çoğunluğu Mısır’dan Çıkış’ı yaşamamıştı. “Hepsi” Horev’de değildi. Yine de Yeşu hepsinin orada olduğunu söylüyor. Kısacası, geçmişten alınan dersler her yeni kuşak tarafından benimsenmeliydi. Geçmişte ataları için çalışmış olan Tanrı, mevcut kuşak için de harekete geçmeye hazırdı.

`Kilise olarak daha iyi bir kurumsal sorumluluk duygusuna sahip olmamızın, yani yaptığımız şeylerin kilisedeki herkesi etkilediği düşüncesini kavramamızın yolları nelerdir?`