---
title:  Putperestliğin Tehlikeleri
date:   24/12/2025
---

`Yeşu 24:22-24 ayetlerini okuyun. Yeşu neden İsraillilere putlarından kurtulmaları için yaptığı çağrıyı tekrarlama ihtiyacı duymuştur?`

Putperestlik tehdidi soyut bir tehdit değildi. Daha önce Moav ovalarında, benzer bir durumda Musa da aynı kararı vermelerini istemişti (Yas. 30:19, 20). Mevcut durumda söz konusu olan ilahlar Mısır’dakiler ya da ırmağın ötesindekiler değil, onların aralarında bulunanlardı. Bu nedenle Yeşu halkına yüreklerini Rab’be yöneltmeleri için yalvardı. Burada kullanılan İbranice sözcük, natah, “esnemek”, “eğilmek” anlamına gelmektedir. Eğilip duaları dinlemesi beklenen bir Tanrı’yı tarif etmektedir (2Kr. 19:16, Mez. 31:2, 3, Dan. 9:18) ve aynı zamanda daha sonra peygamberler tarafından İsrail’den talep edilen tutumdur (Yşa. 55:3, Yer. 7:24). Süleyman’ın yüreği yabancı ilahlara yöneldiğinde, onun sapkınlığını belirtmek için kullanılmıştır (1Kr.11:2, 4, 9). Günahkâr insan yüreği eğilip Tanrı’nın sesini dinlemek üzere doğal bir eğilime sahip değildir. Onu Tanrı’nın isteğini yerine getirmeye yönlendirmek, bizim tarafımızdan bilinçli kararlar alınmasını gerektirmektedir.

İsraillilerin cevabı tam anlamıyla şöyleydi: “O’nun sözünü dinleyeceğiz.” Bu ifade itaatin ilişkisel boyutunu vurgulamaktadır. İsrail’den devamlı olarak cansız kurallara uyması istenmiyordu. Antlaşma, yalnızca kurallarla bütünüyle ifade edilemeyecek olan, Rab’le canlı bir ilişkiye sahip olmakla ilgilidir. İsrail’in dininin yasacı olması asla amaçlanmamıştı; daha ziyade kutsal ve merhametli Kurtarıcı’yla iman ve sevgi içinde sürekli bir iletişim olması gerekiyordu.

Yeşu’nun emrettiği gibi yabancı ilahların aralarından atılmasını gerektiren, halkın Rab’be üç kez kulluk etme sözü vermesinden sonra dahi, bunun gerçekten gerçekleştiğine dair bir kayıt bulunmamaktadır. Tüm kitap boyunca, itaatin örnekleri olarak Yeşu’nun (ya da Musa’nın) buyruklarının yerine getirildiğini aktarmak bir gelenek haline gelmiştir. Fakat kitabın sonunda bunun olmaması Yeşu’nun yakarışını açık uçlu bırakmaktadır. Kitabın Rab’be kulluk etmeye yönelik ana çağrısı sadece Yeşu’nun kuşağı için değil, aynı zamanda bu mesajı okuyacak ya da duyacak olan Tanrı’nın halkının her yeni kuşağı içindir.

`Ne sıklıkla bir şey yapmak için Rab’be söz verdiniz ama sonra yapmadınız? Neden yapmadınız? Cevabınız lütuf hakkında size ne söylüyor?`