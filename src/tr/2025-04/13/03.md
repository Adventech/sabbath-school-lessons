---
title:  İçtenlik ve Bağlılıkla
date:   22/12/2025
---

`Yeşu İsraillilerden ne yapmalarını istedi? (Yeşu 24:14, 15). Rab’be içtenlik ve bağlılıkla kulluk etmek ne anlama gelmektedir?`

Yeşu’nun çağrısı, İsrail’in bir karar vermesi gerektiği gerçeğini açıkça ifade etmektedir: Ya Yaratıcılarına sadakat göstererek eşsizliklerini koruyacak ve ülkede yaşayacak ya da belirgin bir kimliği, amacı ya da görevi olmayan birçok putperest halktan biri olmaya geri döneceklerdi. Bu seçim onlara aitti.

Yeşu’nun çağrısı iki yönlüdür: İsrail Rab’den korkmalı ve O’na “içtenlikle ve bağlılıkla” kulluk etmelidir. Rab’den korkmak, sürekli titreyerek ve duygusal güvensizlik içinde bir yaşam sürmek anlamına gelmemektedir. Daha ziyade, bir yanda Tanrı’nın akıl almaz büyüklüğünün, kutsallığının ve sonsuzluğunun, diğer yanda bizim küçüklüğümüzün, günahkârlığımızın ve faniliğimizin farkına varmaktan kaynaklanan saygı ve huşuya atıfta bulunuluyor. Tanrı’dan korkmak, O’nun taleplerinin büyüklüğünün sürekli farkında olmak, O’nun sadece göksel Babamız değil, aynı zamanda İlahi Kralımız olduğunu kabul etmektir. Böyle bir farkındalık Tanrı’ya itaat dolu bir yaşamı beraberinde getirecektir (Lev. 19:14, Lev. 25:17, Yas. 17:19, 2Kr. 17:34). Bir İsrailliyi nitelemesi gereken içsel tutumu “korku” tanımlıyor olsa da, Tanrı’ya saygı duymanın uygulamadaki neticesi kulluktur.

İsrail’den istenen kulluk iki İbranice sözcükle tanımlanmıştır: “içtenlik” ve “bağlılıkla’. İlk sözcük (tamim) çoğunlukla kurbanlık hayvanın kusursuzluğunu tanımlamak için bir sıfat olarak kullanılmaktadır. İsrail’in kulluğunu tanımlayan ikinci sözcük ise “doğruluk” ya da “sadakat”tir (İbr. emet). Bu sözcük genellikle sabitliği ve istikrarı ifade etmektedir. Bu ifade çoğunlukla, karakterinin özünde sadakat bulunan Tanrı’ya atıfta bulunmaktadır ve Tanrı o sadakati İsrail’e karşı gösteriyordu.

Sadık bir kişi, güvenilir ve itimat edilir olan kişidir. Esasında Yeşu İsrail’den, Tanrı’nın tarihi boyunca Kendi halkına gösterdiği sadakatin aynısını Tanrı’ya göstermelerini istiyordu. Bu sadece O’nun taleplerine görünüşte uyum sağlamak değil, yüreğin bölünmemiş iç tutarlılığından kaynaklanan bir sadakatti. Yaşamları, Tanrı’nın onlar için yaptıkları nedeniyle O’na duydukları minnettarlığı yansıtmalıydı. Temel olarak, bugün biz de İsa’yla bu şekilde ilişki kurmalıyız.

`Rab’be “içtenlik” ve “bağlılıkla” kulluk etmek sizin için ne anlama geliyor? Yaşamınızda Tanrı’ya bütünüyle bağlanmanızı engelleyen dikkat dağıtıcı etkenlerden bazıları nelerdir?`