---
title:  Yeni Musa
date:   28/09/2025
---

`Yasa’nın Tekrarı 18:15-22 ve Yeşu 1:1-9 ayetlerini okuyun. Yeşu kitabının Musa’nın ölümünden sonra gerçekleşecek olaylarla ilgili bir vaadi tekrarlayarak başlaması neden önemlidir?`

Musa ölmüş ve Tanrı tarafından yerine yeni bir önder, Yeşu atanmış olsa da, aralarında benzerlikler bulunmaktadır. Tanrı her ikisine de halklarını atalarına vaat edilmiş olan ülkeye götüreceklerini söylemişti. Rab’bin Yeşu’ya söylediği gibi: “Musa’ya söylediğim gibi, ayak basacağınız her yeri size veriyorum” (Yeşu 1:3). Yeşu, aslında Musa’ya verilmiş olan görevi tamamlayacaktı. O gerçekten de yeni Musa’ydı.

`Mısır’dan Çıkış 33:11; Çölde Sayım 14:6, 30, 38; Çölde Sayım 27:18; Çölde Sayım 32:12; Yasa’nın Tekrarı 1:38; Yasa’nın Tekrarı 31:23 ve Yasa’nın Tekrarı 34:9 ayetlerini okuyun. Bu ayetler Yeşu hakkında bize ne anlatıyor?`

Bu aşamada, Tanrı’nın Musa gibi bir peygamber çıkaracağı vaadi, tamamlanmış bir gerçeklikten ziyade sadece bir olasılıktı (Yas. 18:15). Yeşu kitabının açılış cümleleri okuyucuya bu vaadi hatırlatırken, aynı zamanda bu vaadin gerçekleştiğini görmeleri için bir beklenti yaratmaktadır.

Musa ölmüş olmasına rağmen yine de kitabın ilk bölümünde baskındır. Onun adı on kez geçerken, Yeşu’nun adı sadece dört kez geçmektedir. Musa’dan “kulum” diye bahsedilirken, Yeşu’dan “onun yardımcısı” diye söz edilmektedir (Yeşu 1:1). Yeşu’nun “RAB’bin kulu” (Yeşu 24:29) unvanını alması için, ömür boyu sadakatle hizmet etmesi ve itaat etmesi gerekecektir.

Yeşu kitabının ilk bölümü İsrail’in iki büyük önderi arasındaki geçişi anlatıyor olsa da, en önemli karakter, sözleriyle kitabı açan ve rehberliğiyle kitaba hâkim olan Rab’bin Kendisi’dir. . İsrail’in gerçek önderinin kim olduğu konusunda hiçbir soru işareti bulunmamaktadır.

`Tanrı, çağlar boyunca halkına önderlik etmek üzere erkekler ve kadınlar çağırmıştır. Kilisenin gerçek, görünmez önderinin kim olduğunu unutmamak neden çok önemlidir?`