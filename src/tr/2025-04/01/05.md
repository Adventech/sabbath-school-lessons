---
title:  Güçlü Ol!
date:   01/10/2025
---

`Yeşu 1:7-9 ayetlerini okuyun. Rab neden Yeşu’ya iki kez güçlü ve cesur olması gerektiğini vurgulama ihtiyacı duydu?`

Yeşu’nun önüne konan görev çok büyük zorluklar içeriyor gibi görünüyordu. Kenan kentlerinin surları aşılamaz görünüyordu ve ülkenin halkı savaş için eğitilmişti. Buna karşılık, sıradan göçebeler olan İsrailliler, güçlendirilmiş surlara karşı koyacak en ilkel savaş araçlarına bile sahip değillerdi. Tarih bize o dönemin süper gücü olan Mısır’ın bile Kenan ülkesinde kalıcı bir üstünlük sağlayamadığını söylüyor.

Yine de güçlü ve cesur olma çağrısı burada sadece savaş tutumuyla ya da savaş taktikleriyle ilgili değildir. Cesaret ve güç, İsrail’in Yahve ile olan antlaşmasını oluşturan Tevrat’a ve onun belirli koşullarına sadık kalmak için gereklidir.

`Efesliler 6:10-18 ayetlerini okuyun. Günümüzde her ne kadar bir silahlı çatışmaya katılmamız gerekmese de, Yeşu’ya söylenen cesaretlendirici sözleri günlük ruhsal mücadelelerimizde nasıl uygulayabiliriz?`

Bugün, Hristiyanlar Mesih tarafından kendilerine emanet edilen görevi yerine getirirken, Yeşu’nunkine benzer zorluklarla karşı karşıya kalıyorlar; yani, kendi günahkâr eğilimlerine, bu karanlık dünyanın güçlerine, yönetimlere, hükümranlıklara, kötülüğün göksel yerlerdeki ruhsal ordularına karşı savaşmaları gerekiyor. Yeşu gibi onlar da Mesih’in varlığının sağladığı güvenceye sahipler: “İşte ben, dünyanın sonuna dek her an sizinle birlikteyim” (Mat. 28:20). Rab’bin destek veren varlığı nasıl Yeşu’nun korkularını kovmaya yettiyse, günümüzde de bizim kuşkularımızı ve endişelerimizi uzaklaştırmaya yetmelidir.

Bize düşen görev, Rab’bi O’na ve bize verdiği vaatlere güvenecek kadar iyi tanımaktır. İşte bu yüzden O’nunla kişisel bir ilişkiye her şeyden çok ihtiyacımız bulunmaktadır.

`Bugün bizim için hayati önem taşıyan soru Yeşu’nun karşılaştığı sorudan farklı değildir. Bunu yapmak hoş karşılanmadığında ya da elverişsiz olduğunda dahi Tanrı’nın Sözü’nün söylediklerine nasıl sadık kalabiliriz?`