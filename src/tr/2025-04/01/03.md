---
title:  Geç! Al! Paylaş! Hizmet et!
date:   29/09/2025
---

`Yeşu 1. bölümü okuyun. Bu giriş bölümünden kitabın yapısı hakkında ne öğrenebiliriz?`

Yeşu’nun ilk bölümü tüm kitaba bir giriş niteliğindedir. Bu bölüm, kitabın dört ana kısmıyla örtüşen dört konuşmadan oluşur: geçiş (Yeşu 1:2-9); fetih (Yeşu 1:10, 11); ülkenin paylaşılması (Yeşu 1:12-15); ve yasaya itaat ederek kulluk (Yeşu 1:16-18).

Yeşu kitabı bir dizi ilahi girişim olarak görülebilir. Her bir girişimde Tanrı Kenan ülkesinin fethiyle ilgili olarak Yeşu’ya belirli bir görev vermekte ve bu görevlerin her biri, kitabın ilerleyen bölümlerinde başarıyla tamamlandıktan sonra gerçekleştiği belirtilmektedir. Sonunda, Tanrı’nın ülkenin ele geçirilmesiyle ilgili vaatleri yerine gelecekti. O günden itibaren ülkeyi elde tutma sorumluluğu İsrailliler’in elinde olacaktı ve bu ancak gerçek bir imana sahip olmakla ve bu imanın daima gerektirdiği itaatle gerçekleştirilebilirdi.

Tanrı’nın üç fiille –“geç”, “al” ve “ paylaş”– ifade edilen bu girişimleri, halkın itaatinde uygun bir karşılık bulmaktadır, bu da son girişimle, yani kullukla ortaya çıkmaktadır.

Yine, Yeşu kitabı dört ana bölümden oluşmaktadır. Bunların her biri İbranice bir sözcüğün baskın varlığıyla ifade edilen belirli bir kavramla tanımlanabilir:

1. Geç (Yeşu 1:1-5:12)
2. Al (Yeşu 5:13-12:24)
3. Paylaş (Yeşu 13:1-21:45)
4. Kulluk et (Yeşu 22:1-24:33).

Yani, kitabın yapısı kendi ana fikrini iletmektedir: Tanrı’nın girişimleri kendiliğinden gerçekleşmemektedir. Bilakis, O’nun halkının sadakatle karşılık vermesini gerektirmektedir. Yani, Tanrı’nın –bizim için yaptığı ve bizim kendimiz için yapamayacağımız her şey dahil olmak üzere– bizim için yaptıklarından sonra, kendimiz için yapabileceklerimizi yapmaya, yani Tanrı’nın bize buyurduklarına itaat etmeye çağrılıyoruz. Kutsal tarih boyunca bu hep böyle olmuştur ve bugün de böyle olmaya devam etmektedir. Örneğin, Vahiy 14:12 ayetindeki Tanrı’nın son zaman halkının tasviri aynı düşünceyi yansıtmaktadır: Tanrı’nın bizim için yaptıklarına iman etmek, itaate yönlendirmektedir.

`Tanrı Sözü’ndeki sizin için en değerli olan vaatlerden bazılarını düşünün. Bunların gerçeğe dönüşmesi için sizin nasıl bir karşılık vermeniz gerekiyor?`