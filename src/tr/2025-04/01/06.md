---
title:  Refah İçinde ve Başarılı
date:   02/10/2025
---

`Yeşu 1:7-9 ayetlerini Yaratılış 24:40, Yeşaya 53:10 ve Mezmur 1:1-3 ayetleriyle birlikte okuyun. Bu ayetlere dayanarak, refah içinde ve başarılı olmak ne anlama gelmektedir?`

İbranicedeki tsalakh, “başarılı” (Yeşu 1:8) sözcüğü, planlanan şeyin tatmin edici bir şekilde gerçekleşmesini ya da elverişli koşulların oluşmasını ifade etmektedir.

Sakal, “muvaffak olmak” (Yeşu 1:8 KM) sözcüğü “refaha kavuşmak” ya da “başarılı olmak” şeklinde tercüme edilebilir. Fakat aynı zamanda “ihtiyatlı olmak” ya da “akıllıca davranmak” anlamına da gelebilir. Bu sözcük, Tanrı korkusuyla ve O’nun sözüne itaatle bilgece davranmanın başarıyla doğrudan bağlantılı olduğunu Eyüp, Süleyman’ın Özdeyişleri ve Mezmurlar’da sık sık geçmektedir.

Bu anlayışa göre, başarı mutlaka maddi refah olarak tanımlanmamaktadır, ancak onu hariç bırakmamaktadır. Gerçek başarı, Tanrı’nın yaratmış olduğu dünyanın temelinde yatan ve O’nun yasasında ifade edilmiş olan manevi değerler ve ilkelerle uyum içinde olma hali olarak görülmelidir.

Gerçekten de, Tanrı’nın vaatlerine, özellikle de kurtuluşun yalnızca imanla gerçekleştiği vaadine güvenmek ve O’nun yasasına itaat etmek birbirine aykırı değildir. Bunlar aynı paranın iki yüzünü temsil etmektedir.

Romalılar 3:31 ayetini okuyun. Bu ayet yasa ve iman arasındaki ilişki hakkında ne söylüyor?

İsa’nın bizim adımıza kefaret etmek amacıyla Kendini kurban ederek ölmüş olduğuna iman etmekle Tanrı’nın yasasına itaat etmeyi karşı karşıya getirmek yanlış ve tehlikeli bir ikilem yaratmaktır. Yasa ve lütuf her zaman bir arada ilerlemektedir. Yasanın işlevinin sadece yüzeysel bir şekilde anlaşılması, “yasa” ve “lütfun” birbirinin zıttı olarak algılanmasına yol açabilir.

Eski Ahit yazarları yasaya büyük bir saygı duyuyor ve onu bir sevinç kaynağı olarak görüyorlardı (Mez. 1:2; Mez. 119:70, 77, 174). Yasa doğru bir şekilde ele alındığında ve uygulandığında, kişinin kendi günahkârlığını (Rom. 7:7) ve Mesih’in doğruluğuna muhtaç olduğunu (Gal. 3:24) daha iyi anlamasını sağlayacaktır.

`Tanrı’nın lütfuyla O’nun yasasını ne kadar yerine getirmeye çalışırsanız çalışın, kendi tecrübeleriniz size Mesih’in örten doğruluğuna olan ihtiyacınızı nasıl gösterdi?`