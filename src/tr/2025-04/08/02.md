---
title:  Sadakat
date:   16/11/2025
---

`Çölde Sayım 13:6, 30-32 ve Yeşu 14:6, 14 ayetlerini okuyun. Kalev kimdi? İsrail halkı arasındaki yeri neydi?`

Kalev’in adı, Eski Ahit’te her zaman olumsuz bir bağlamda kullanılan İbranicedeki keleb, yani “köpek” sözcüğünden gelmektedir. Ancak keleb sözcüğü, Kutsal Kitap dışındaki yazılarda ve ilahilerde bir hizmetkârın cesaretini, azmini ve efendisine olan sadakatini ifade etmek için kullanılmıştır. Bu bağlamda Kalev, yaşamı boyunca Rabbine sarsılmaz bir sadakat göstererek adına sadık kalmıştır.

`Casusların büyük çoğunluğunun tamamen farklı bir görüşte olmasına ve İsrail halkının onu ölümle tehdit etmesine rağmen fikrini söylemek istemesi Kalev hakkında ne anlatıyor? Bkz. Say. 14:6-10, 21-25; Say. 26:65; Say. 32:12.`

Yeşu ve Kalev’in çağdaşları olan şu önemli İsrailli önderleri düşünelim: Şammua, Şafat, Yigal, Palti, Gaddiel, Gaddi, Ammiel, Setur, Nahbi ve Geuel. Bu isimler tanıdık geliyor mu?

Muhtemelen hayır.

Peki neden? Çünkü bunlar Musa’nın Kenan ülkesini araştırmaları için gönderdiği diğer on casusun adlarıdır. Unutuldular çünkü adları hatırlanmaya değer değildi. Verdikleri haberler, Vaat Edilmiş Ülke’yi fethedilmesi imkânsız bir yer olarak gösteriyordu. Ülkenin bazı bölgelerinde yaşayan devlere kıyasla kendilerini çekirge gibi görmüşler ve Kenan’daki güçlendirilmiş kentlerin “zapt edilemez” surları karşısında korkudan yürekleri erimişti.

Kalev, olumlu bir haber getiren iki casustan biri olarak, diğer bir olasılığı, yani iman yaklaşımını ortaya koymakta başı çekmişti. Kendisine karşı çıkılmasına ve hatta ölüm tehlikesiyle karşı karşıya kalmasına rağmen, doğru olduğunu bildiği şeyi savunmaya hazırdı: “Fakat bütün cemaat: Onları taşlıyalım, dediler” (Say. 14:10 KM).

`Çevrenizdeki çoğu insan farklı bir görüşe, en temel inançlarınıza ters düşen bir görüşe sahip gibi göründüğünde ne yaparsınız?`