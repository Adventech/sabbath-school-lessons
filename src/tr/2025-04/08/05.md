---
title:  Alçakgönüllü Kahraman
date:   19/11/2025
---

İsrail oymaklarına verilen toprakların sınırlarını belirleyen yer adlarının uzun listeleri, ilk keşif heyetinin iki kahramanı Kalev ve Yeşu’ya tahsis edilen toprakların bildirilmesiyle çevrelenmektedir. Kalev mirasını ilk alan kişi olurken Yeşu ise en son almıştır. Bu aşamada Yeşu ülkeyi İsrail oymaklarına paylaştırmıştır; şimdi sıra İsrail halkının Yeşu’ya mirasını vermesine gelmiştir.

`Yeşu 19:49-51 ayetlerini okuyun. Ülkeyi paylaştıran İsrail’in yüce önderinin mirasını en son almasının ne gibi çıkarımları olabilir?`

Yeşu’nun aldığı kent, adı iki sözcükten oluşan Timnat-Serah’tır. İlki, Timnat, anlamı saymak ya da tahsis etmek olan bir fiilden (manah) türemiştir ve pay ya da bölge anlamına gelmektedir. İkinci sözcük İbranice bir fiilden (seracḥ) türetilebilir ve fazlalık ya da artık anlamına gelmektedir (Çık. 26:12 ayetiyle karşılaştırın). Yeşu’nun kentinin adı “arta kalan kısım” ya da “kalan bölge” olarak tercüme edilebilir.

Yeşu’nun kalan topraklardan seçtiği kentin adı, İsrail’in ikinci önderinin soylu karakterine tanıklık etmektedir. Öncelikle, tüm halk payını alana kadar beklemişti. Sonrasında Yeşu, miras olarak ülkenin yoğun nüfuslu bölgelerinden birini ya da en etkileyici kentlerinden birini değil, gayretli bir çalışmayla yeniden inşa etmek üzere mütevazı bir kenti ya da belki de kentin yıkıntılarını seçmişti (Yeşu 19:50 ayetiyle karşılaştırın).

Dahası, Timnat-Serah’ın Şilo’nun yakınında, kutsal konutun civarında bulunması Yeşu’nun önceliklerinin nerede bulunduğunu ve yüreğinin nereye bağlı olduğunu göstermektedir. Elbette, yeni kurulmuş olan İsrail ulusu Vaat Edilmiş Ülke’ye götürüldükten ve Tanrı’nın yardımıyla her oymak ve aile mirasını güvence altına aldıktan sonra, Yeşu daha gösterişli bir miras talebinde bulunsaydı buna itiraz edilmezdi. Yine de Yeşu, en önemli şeye odaklanarak sade bir hayat yaşamaktan memnundu, yani daha sonra Davut tarafından ifade edilen duanın somutlaşmış haliydi: “RAB’den tek dileğim, tek isteğim şu: RAB’bin güzelliğini seyretmek, tapınağında O’na hayran olmak için ömrümün bütün günlerini O’nun evinde geçirmek” (Mez. 27:4).

`Yeşu’nun tutumundan kendiniz için ne gibi dersler çıkarabilirsiniz? Bunu şimdi kendinize nasıl uygulayabilirsiniz?`