---
title:  Bu Dağlık Bölgeyi Şimdi Bana Ver
date:   17/11/2025
---

`Yeşu 14:6-14, Çölde Sayım 14:24, Çölde Sayım 32:12, Yasa’nın Tekrarı 1:36 ve Luka 6:45 ayetlerini okuyun. Kalev ve Yeşu’nun tutumunu nasıl tarif edersiniz? Tümüyle Rab’bin yolundan gitmek ne anlama gelmektedir?`

Kalev Rab’bin Musa aracılığıyla kendisine verdiği vaadi asla unutmamıştı: ayaklarının bastığı ülkeye girecekti (Say. 14:24). Kırk yıl sonra, ülkeyle ilgili vermiş olduğu rapordan, “gördüklerimi ona açık yüreklilikle ilettim” diye söz ediyor (Yeşu 14:7). Onun raporu, Tanrı’nın rehberliği ve yardımıyla İsrail’in ülkeyi fethedebileceğine olan inancına dayanıyordu.

Diğer on casusun İsrailliler arasında korku uyandıran raporlarının aksine, Kalev Rab’bin vaadine yürekten bir güven ve bağlılık göstermişti. “Tümüyle Tanrım RAB’bin yolundan gittim” (Yeşu 14:8) diye tercüme edilen ifade, muhtemelen daha uzun bir deyişin kısa halidir: “Yüreğim tümüyle RAB’bin ardından gidiyordu” ya da “RAB’bin ardından yürümek için yüreğimi doldurdum”. Yabancı ilahların ardından giden ve tümüyle Rab’bi izlemeyen diğerlerinin aksine, Kalev’in yüreği tümüyle Rab’be adanmıştı.

Kalev’in sadakatini vurgulamak amacıyla aynı ifade daha sonra iki kez tekrarlanmıştır (Yeşu 14:9, 14). Kalev’in karakteri, onu diğer on casustan ayıran, Rab’bin Kendisinin “başka bir ruh” (Say. 14:24) olarak adlandırdığı şeyle uyum içindedir. Kalev 85 yaşında bile, Rab’bin yürekleri tamamen O’na ve O’nun davasına adanmış kişiler aracılığıyla neler başarabileceğinin bir örneği olmaya devam etmiştir.

Kalev, her oymağın sonunda sahip olacağı toprakların, Rab’bin vaatlerini ne ölçüde talep etmeye cesaret ettikleri ve imanla ne kadar toprağa ayak basmaya istekli oldukları ile doğru orantılı olduğunu anlamıştı. Tanrı’nın vaatleri kendi kendilerini gerçekleştirmezler, yani bizim irademizden bağımsız olarak gerçekleşmezler. Aksine, iman ve beraberinde kararlı eylem gerektirirler. İbranicedeki ‘ulay, “belki” (Yeşu 14:12) sözcüğü korkuyu ve kuşkuyu ifade edebilir, ama genellikle umudu ve olumlu bir şeyin gerçekleşeceği beklentisini ifade eder (Yar. 16:2; Say. 22:6, 11; Say. 23:3).

`Bizi tümüyle Rab’bin yolundan gitmekten alıkoyabilecek ödünler, “küçük” ödünler nelerdir?`