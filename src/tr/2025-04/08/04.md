---
title:  Örneğin Gücü
date:   18/11/2025
---

`Yeşu 15:16-19, Hakimler 1:13 ve Hakimler 3:7-11 ayetlerini okuyun. Bu öykü örneğin gücü hakkında size ne anlatıyor? Kalev’in davranışı genç kuşakta nasıl yeniden ortaya çıkıyor?`

Bu ayetlerde Kalev, Devir kentini fethedecek kişiyle kızı Aksa’yı evlendirmeyi vaat ediyor. Kenti Otniel ele geçiriyor ve Aksa’nın gönlünü kazanıyor. Bu öykü önemli, çünkü bir kez daha Kalev’in cesaretini, imanını ve zorlukları göğüslemeye hazır olduğunu ortaya koyuyor.

Ayrıca İsraillilerin bir sonraki kuşağının, iman kahramanları olarak tanınan Kalev ve Yeşu örneklerinin ardından gittiklerini de gösteriyor. Eski kuşak hizmetini tamamlarken, zorluklarla yüzleşmeye ve Tanrı’nın İsrail için olan tasarısını gerçekleştirmeyi sürdürmeye hazır yeni bir kuşak bulunuyordu.

Yeşu’ya “Bu Dağlık Bölgeyi Şimdi Bana Ver” diyen Kalev’in talebine benzer bir şekilde, kocası tarafından cesaretlendirilen Aksa da babasının gösterdiği aynı inanç ve kararlılığı gösterdi. Aksa, kararlılığı ve cesareti sayesinde, ülkeye sahip olma vaadinin yerine getirilmesi konusunda Kalev’in örneğinin izinden gitmeye devam etti.

Gerçekten de ülke Yahve’nin İsrail’e bir armağanıydı ancak İsrail’in imanla ve cesaretle Rab’bin vaatlerini talep ederek onu benimsemesi gerekiyordu. Aksa’nın kararlılığı, Müjdeler’de kalabalık veya öğrenciler tarafından vazgeçirilemeyen, kendileri ve aileleri için İsa’nın kutsamasını alana kadar pes etmeyen kadınların azminin habercisidir.

`Luka 18:1-5 ayetlerini okuyun. Burada bizim için nasıl bir ders bulunmaktadır?`

`İman meşalesini bir sonraki kuşağa aktarmak, Tanrı’nın bize emanet ettiği görevi yerine getirmek açısından hayati öneme sahiptir. Bir yandan imanı gelecek kuşağa aktarmanın zorluklarını, öte yandan gençlerin Tanrı’nın işinde daha fazla sorumluluk üstlenmeleri için bulunan fırsatları düşünün. Gençlerin dindar bir önderlik üstlenmelerini kolaylaştırmak ve onları eğitmek için ne yapabiliriz? Bu süreçte bizim örnek olmamız ne kadar önemlidir?`