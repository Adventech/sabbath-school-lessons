---
title:  Şeria’nın Ötesinde
date:   16/10/2025
---

“Denizi karaya çevirdi,\
Atalarımız yaya geçtiler ırmaktan.\
Yaptığına sevindik orada” (Mez. 66:6).

Hem Kızıldeniz’in hem de Şeria ırmağının geçilmesi Kutsal Kitap tarihinde yeni bir dönemin işaretleridir ve her ikisi de simgesel açıdan önem taşımaktadır (bkz. Mez. 66:6, Mez. 114:1-7 ve 2Kr. 2:6-15). Halihazırda Eski Ahit’te iki geçiş olayını birbirine bağlayan ve özgün olayların ötesine işaret eden bir anlam olduğunu kabul eden ayetler bulunmaktadır. 66. Mezmurda, mezmur yazarı Tanrı’nın kendi yaşamındaki kurtarıcı eylemini (Mez. 66:16-19) Kızıldeniz’in ve Şeria Irmağı’nın geçilmesi gibi tarihsel olaylara gönderme yaparak kutlamıştır.

114\. Mezmur da iki olayı birbirine bağlamaktadır, bunun nedeni yazarın aralarında tarihsel bir fark görmemesi değil, iki geçişin taşıdığı ortak teolojik önemdir. Dolayısıyla, her iki olay da İsrail’in konumunda bir değişikliğe, önce kölelikten özgürlüğe, sonra da göçebe yurtsuzluktan ulus olmaya doğru bir değişime sebep olan olaylar olarak değerlendirilmektedir. Bu mezmurlarda, iki geçişin oluşturduğu örnekler, yazarın konumunun baskı, yoksulluk, çaresizlik ve aşağılanmadan güvenliğe, esenliğe, kurtuluşa ve saygınlığa geçişini yansıtmaktadır.

İlyas’ın Şeria Irmağı’nı geçişi de Yeşu kitabında anlatılan mucizeye benzer bir mucize vesilesiyle gerçekleşmiştir. İlyas için bu geçiş hayatındaki en önemli durum değişikliğine yol açmıştır: İlyas göğe alınmıştır. Elişa için de bu değişim çok önemlidir: peygamberin yardımcısıyken (1Kr. 19:21) ulusun peygamberi olmuştur (2Kr. 2:22).

`Matta 3:16, 17 ve Markos 1:9 ayetlerini okuyun. Bu Yeni Ahit yazarları Şeria ırmağının simgesel ve ruhsal anlamını nasıl ifade ediyorlar?`

İsrail’in Vekili olan İsa’nın yeryüzündeki hizmeti, eski İsrail tarihinin şablonunu izlemiştir. İsa “Kızıldeniz” ve “ Şeria” tecrübelerinden geçmiştir. Bir ölüm kararından sonra Mısır’a çağrılmış (Mat. 2:14-16), eski İsrail’in 40 yılına benzer şekilde çölde 40 gün geçirmiş (Mat. 4:2) ve özel yaşamından toplum hizmetine bir geçiş olarak Şeria ırmağında vaftiz edilmiştir (Mat. 3:16, 17; Mar. 1:9).

Daha sonra İbraniler 3. ve 4. bölümlerde Şeria ırmağının geçilmesinin simgesel önemi vurgulanarak, Kenan ülkesine girişin Hristiyanların imanla girecekleri “lütuf tahtı”nın ön habercisi olduğu belirtilmiştir.