---
title:  Unutkanlık
date:   15/10/2025
---

`Yeşu 4:20-24 ayetlerini aşağıdaki ayetlerin ışığında okuyun: Hak. 3:7; Hak. 8:34; Mez. 78:11; Yas. 8:2, 18; Mez. 45:17. Rab’bin kudretli işlerini hatırlamak neden bu kadar önemliydi?`

Yeşu 4:23 ayetindeki zamir değişikliğine dikkat edin. Şeria Irmağı’nın sularının “sizin”, yani Şeria Irmağı’nı henüz geçmiş olan bütün İsrailliler’in önünde kuruduğundan söz ediliyor. Öte yandan, Kızıldeniz’in “bizim”, yani ilk kuşaktan olan ve Mısır’dan Çıkış’ı yaşayanların önünde kuruduğu söyleniyor. İki farklı kuşak tarafından tecrübe edilen bu iki olayın benzer öneme sahip olması, ikinci kuşağın, anne babalarının tanıklığı aracılığıyla, Şeria Irmağı geçişinin kendileri için taşıdığı aynı anlamı yeniden keşfetmelerini sağlamıştır.

Genel olarak unutkanlığın tüm insanlarda görülen normal bir durum olduğunu düşünüyoruz. Ancak manevi bağlamda unutkanlık ciddi sonuçlara yol açabilir.

Günümüzde bile, özel bir çağrı ve göreve sahip bir halk olarak kimliğimizi korumak istiyorsak, nereden geldiğimize, kim olduğumuza ve ne için burada olduğumuza odaklanmak için hem bireysel hem de toplumsal olarak ruhsal hafızamızı tazeleyecek fırsatlar yaratmamız gerekmektedir.

`1. Korintliler 11:24, 25 ve Yuhanna 14:26 ayetlerini okuyun. Neden Mesih’in bizim için yaptıklarını her zaman hatırlamalıyız? O olmasa başka neyin önemi kalır ki?`

Ellen G. White, Tanrı’nın geçmişteki işleri ve vahyinin ışığında kendimize devamlı olarak rehberlik etmezsek, gelecekte görevimizi yerine getirme konusundaki isteğimizi kesinlikle kaybedeceğimizi çok iyi anlamıştı: “Rab’bin bizi yönlendirdiği yoldan ve O’nun tarihimizdeki öğretisinden ayrılmadığımız sürece, gelecekten korkmak için hiçbir nedenimiz bulunmamaktadır.”—Ellen G. White, Life Sketches [Yaşam Öyküleri], s. 196.

`Geçmişi ve Rab’bin yaşamınızda nasıl çalıştığını hatırlamak önemli olsa da, neden O’nunla ve O’nun mevcut sevgisinin ve varlığının gerçekliğiyle her gün bir tecrübe yaşamanız gerekmektedir?`