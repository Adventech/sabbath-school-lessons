---
title:  Şeria Irmağı’nı Geçiş
date:   12/10/2025
---

`Yeşu 3:1-5 ve Çölde Sayım 14:41-44 ayetlerini okuyun. Tanrı neden İsrail halkından gerçekleşmek üzere olan şey için özel olarak hazırlanmalarını istedi?`

Yeşu kitabında Ahit Sandığı’ndan ilk kez burada söz edilmektedir. Eski Ahit öyküsünün bu aşamasına kadar sandık kutsal konut ile ilgili olarak (Çık. 40:21); İsrail’in Sina’dan yaptığı yolculukta (Say. 10:33-36) ve başarısızlıkla sonuçlanan Kenan ülkesinin fetih girişiminde (Say. 14:44) ortaya çıkmıştı. İsrail tapınağındaki en kutsal nesneydi ve her biri İsrail’in Tanrı’yla olan özel ilişkisini ifade eden üç nesneyi barındırıyordu: (1) On Emir’i içeren levhalar; (2) Başkâhin Harun’un değneği ve (3) bir testi man (Çık. 16:33; İbr. 9:4).

Sandık ve Şeria ırmağını geçme hazırlıkları İsrail’e Kenan ülkesine kendi istedikleri şekilde ve zamanda girmiyor olduklarını hatırlatıyordu. Fetih ancak Tanrı’nın yöntemini ve belirlediği zamanı izlediklerinde başarılı olacaktı. Ahit Sandığı’nı örten keruvların üzerinde tahta oturmuş olarak betimlenen (Çık. 25:22, Say. 7:89) ve hareketleri sandığın hareketleriyle özdeşleştirilen Tanrı, fethi yöneten Kişi olarak İsrailliler’in önünde Kenan ülkesine giriyordu.

Kutsamak (Yeşu 3:5) ya da takdis etmek (KM) diye tercüme edilen sözcük, kâhinlerin kutsal konuttaki hizmetlerine başlamadan önce izledikleri sürece (Çık. 28:41, Çık. 29:1) ve Tanrı’nın Sina’da Kendisini açıklamasından önce İsrail halkının gerçekleştirdiklerine (Çık. 19:10, 14) benzer bir arınma sürecini ifade etmektedir. Bu kutsanma günahın terk edilmesini ve tüm törensel kirliliklerin ortadan kaldırılmasını gerektiriyordu. Aynı buyruk Çölde Sayım 11:18 ayetinde, Tanrı’nın gerçekleştireceği bir mucizeyle ilgili olarak yer almaktadır. Böyle bir hazırlık aynı zamanda savaştaki çarpışmalardan önce de gerekliydi (Yas. 23:14). Tanrı’nın savaşta İsrail için çarpışmasından önce, İsrailliler O’na bağlılıklarını göstermeli ve Komutanları olarak O’na güvenmeliydiler.

Şeria ırmağını geçme mucizesi, İsrailliler’e Rab’bin bu halkları ülkeden kovacağına dair verdiği vaade güvenilebileceğini kanıtlayacaktı. Şeria Irmağı’ndan kuru bir şekilde geçişlerini sağlayan Rab, , onlara ülkeyi de armağan edebilirdi.

`Tanrı her zaman Şeria Irmağı’nı yarıp geçmez. O’nun müdahaleleri her zaman bu kadar belirgin değildir. Sizce Tanrı’nın bizim adımıza gerçekleştirdiği müdahaleleri tecrübe etmek ve fark etmek için ruhsal hazırlığımızı nasıl geliştirebiliriz?`