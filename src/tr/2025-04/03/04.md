---
title:  Hatırlayın
date:   14/10/2025
---

`Yeşu 4. bölümü okuyun. Tanrı İsrailliler’den neden bir anıt inşa etmelerini istedi?`

Bu taşların amacı bir “belirti” oluşturmaktı. İbranicedeki ‘ot sözcüğü genellikle “mucize” sözcüğüyle ilişkilendirilir ve Mısır’daki belalar (Çık. 7:3, Yas. 4:34) gibi Tanrı tarafından gerçekleştirilen mucizevi işleri ifade edebilir (dünkü derse bakın). Aynı zamanda, daha derin ya da aşkın bir gerçekliğin dışa vuran bir göstergesi olarak “simge” ya da “işaret” anlamını da taşıyabilir. Örneğin, gökkuşağı antlaşmanın bir “belirtisidir” (Yar. 9:12, 13); İsraillilerin evlerinin kapı direkleri ve sövelerindeki kan da bir “belirti” olarak adlandırılmıştır (Çık. 12:13) ve en önemlisi, Sebt Günü Yaratılışın ve Tanrı’nın kutsal kılan varlığının bir “belirtisidir” (Çık. 31:13, 17; Hez. 20:12).

Burada bu belirti, sonraki her kuşağa geçiş mucizesini hatırlatan bir anı olarak işlev görmektedir. “Anı” (zikkaron) sözcüğü İbranice zakar, “hatırlamak” sözcüğünden gelmektedir ve edilgen bir hatırlama eyleminden daha fazlasını ifade etmektedir. Bu sözcük, doğru olan bir iş gerçekleştirildikten sonra o işi hatırlamayı ifade etmektedir (Yas. 5:15, Yas. 8:2). Eski Ahit’te taş anıtlar dikmek (Yar. 28:18-22) ve sorular sorulmasını sağlayan olan törenler (Çık. 12:26, 27; Yas. 6:20-25) çok yaygındı. Tanrı, mucizeleri tekrar tekrar gerçekleştirmek yerine, O’nun büyük işlerinin anısını çağrıştıran ve sorulara anlamlı yanıtlar verilmesini sağlayan anıtlar oluşturmuştur. Bu nedenle, belirtinin “sonsuza dek” orada kalacak olması, Rab’bin bu mucizesinin halkının ortak belleğinde sürekli olarak kalması gerektiğini ima etmektedir.

Gelecek kuşakların sorabileceği muhtemel soru, kişisel bir şekilde ifade edildiği için önemlidir: “Bu taşlar sizin için ne ifade ediyor?” Her yeni kuşak bu taşların kendileri için ne anlama geldiğini içselleştirmeli ve anlamalıdır. Mucize gerçekleştiren bir Tanrı’ya iman, ancak her kuşak Yahve’nin kudretli eylemlerinin kendileri için ne anlama geldiğini yeniden keşfederse canlı tutulabilir. Böyle bir iman, Kutsal Kitap’a dayanan gelenekleri sadakatle hayata geçirmek ile hayatta olan kuşağın, özgün değerinden ve coşkusundan yoksun bırakılmış, ölü dini olan gelenekçilik arasında büyük bir fark yaratacaktır. Sonuç olarak, Kutsal Kitap’a dayanan imanımızı kendimize ait kılmamız gerekmektedir. Hiç kimse, özellikle de atalarımız bizim yerimize iman edemez.

`Rab’le olan kendi yürüyüşünüzde O’nun sizin için yaptıklarını hatırlamanıza yardımcı olan bazı anılar, kişisel anılar nelerdir?`