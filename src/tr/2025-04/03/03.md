---
title:  Yaşayan Mucizeler Tanrısı
date:   13/10/2025
---

`Yeşu 3:6-17 ayetlerini okuyun. Şeria Irmağı’nın mucizevi bir şekilde geçilmesi bize kulluk ettiğimiz Tanrı’nın doğası hakkında ne söylüyor?`

Şeria ırmağının geçilmesi Yeşu 3:5 ayetinde İbranice niphla’ot, “mucizeler” sözcüğüyle tanımlanmıştır; bu sözcük genellikle Tanrı’nın kudretli, doğaüstü işlerini ifade etmekte ve O’nun eşsiz olduğunu göstermektedir (Mez. 72:18, Mez. 86:10). Sonrasında ise İsrailliler Tanrı’nın bu işleri üzerinde düşünüp sonuç olarak Rab’be övgüler sunmuş (Mez. 9:1) ve O’nu uluslara duyurmuşlardır (Mez. 96:3). Mısır’daki belalar (Çık. 3:20, Mika 7:15), Kızıldeniz’in geçilmesi ve Tanrı’nın çölde yol göstermesi (Mez. 78:12-16) böylesi mucizeler olarak anlatılmaktadır.

Kutsal Kitap yazarları, dünyayı yaratan Tanrı’nın asla Kendi yarattıklarıyla sınırlı ya da kısıtlı olmadığını biliyor ve buna tanıklık ediyorlardı. O’nun gerçekleştiremeyeceği (İbranice “fazla harika”) hiçbir şey bulunmamaktadır (Yer. 32:17). O’nun adı ve O’nun doğası harikadır (Hak. 13:18) ve O bizim kavrayışımızın ötesindedir.

Kurtarma gücüne sahip olmayan diğer ulusların ilalarının aksine (Mez. 96:5, Yşa. 44:8), Kutsal Kitap’ın Tanrısı “yaşayan bir Tanrı’dır”, etkin ve canlıdır, O’nun ardından gidenler O’nun kendileri yararına yapacağı müdahaleleri bekleyerek O’na güvenebilirler.

Peygamber Zekeriya, Babil’deki sürgünden sonra İsrail için bir gelecek tasavvur ederken (niphla’ot ile aynı kökten gelen) aynı sözcüğü kullanmıştır. O, Yeruşalim’in bütünüyle baştan inşa edileceğini, kentin sokaklarında yaşlı insanların oturacağını, kız ve erkek çocukların oynayacağını görmüştü. Zekeriya, hâlâ yıkımın izlerini taşıyan başkentin kuşkulu görünen sakinlerine şöyle seslenmişti: “Her Şeye Egemen RAB diyor ki, ‘O günlerde sürgünden dönen halkın gözünde bu olanaksız olsa da, benim gözümde de böyle mi olmalı?’ Böyle diyor Her Şeye Egemen RAB. ‘Halkımı doğudaki, batıdaki ülkelerden kurtarıp geri getireceğim. Yeruşalim’de yaşayacak, halkım olacaklar; ben de onların sadık ve adil Tanrısı olacağım.’ Böyle diyor Her Şeye Egemen RAB” (Zek. 8:6-8).

`Luka 18:18-27 ayetlerini okuyun. İsa’nın öğrencilerine verdiği yanıt imkansız gibi görünen durumlarda Tanrı’ya güvenmeniz için sizi nasıl cesaretlendiriyor?`