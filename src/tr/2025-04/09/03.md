---
title:  Bir Armağan Olarak Ülke
date:   24/11/2025
---

`Mısır’dan Çıkış 3:8; Levililer 20:22; Levililer 25:23; Çölde Sayım 13:27; Yasa’nın Tekrarı 4:1, 25, 26; Yasa’nın Tekrarı 6:3; ve Mezmurlar 24:1 ayetlerini okuyun. Tanrı, İsrail ve Vaat Edilmiş Ülke arasındaki özel ilişki neydi?`

En temel düzeyde, ülke bir ulusa somut bir kimlik sunar. Ulusun konumunu tayin ederek, aynı zamanda ulusun mesleğini ve yaşam tarzını da belirler. Köleler köksüzdü ve hiçbir yere ait değillerdi; yaptıkları işin meyvelerini başkaları yiyordu. Bir ülkeye sahip olmak ise özgürlük demekti. Seçilmiş halkın kimliği, ülkede ikamet etmeleriyle güçlü bir şekilde bağlantılıydı.

Tanrı, İsrail ve ülke arasında özel bir bağ vardı. İsrail ülkeyi Tanrı’dan bir armağan olarak almıştı, devredilemez bir hak olarak değil. Seçilmiş halk, Yahve’yle antlaşmaya dayalı bir ilişki içinde oldukları ve antlaşmanın kurallarına uydukları müddetçe ülkeye sahip olabilirdi. Başka bir deyişle, Tanrı’nın bereketlemesi olmadan ülkeye ve onun bereketlerine sahip olamazlardı.

Aynı zamanda, ülkenin İsrail’in Tanrı’yı daha iyi anlamasını sağlayacak bir mercek işlevi gördüğü de doğrudur. Ülkede yaşamak sadık, sözünü tutan ve güvenilir Tanrı’yı daima onlara hatırlatacaktı. Varlıklarının kaynağı ve dayanağı olan Tanrı’nın girişimi olmasaydı ne ülke ne de İsrail var olabilirdi. İsrailliler Mısır’dayken, Nil ve sulama sistemi, sıkı bir çalışmayla birleşince geçimlerini sağlamak için ihtiyaç duydukları ürünleri sağlıyordu. Kenan ülkesi farklıydı. Hasatlarının bereketli olması için yağmura bağımlıydılar ve hava durumunu yalnızca Tanrı kontrol edebilirdi. Böylece ülke İsrail’e Tanrı’ya sürekli bağımlı olduklarını hatırlatıyordu.

İsrail ülkeyi Yahve’den bir armağan olarak almış olsa bile, nihai anlamda ülkenin sahibi hâlâ Tanrı’nın Kendisiydi. Tüm yeryüzünün gerçek sahibi olarak (Mez. 24:1), Yahve ülkeyi İsrail’e tahsis etme ya da onlardan alma hakkına sahipti. Eğer ülkenin sahibi Tanrı ise, İsrailliler ve dolayısıyla tüm insanlar yabancı ve konuktur ya da günümüz diliyle söylersek, hepimiz Tanrı’nın ülkesinde/yeryüzünde O’nun uzun süreli misafirleriyiz.

`1. Petrus 2:11 ve İbraniler 11:9-13 ayetlerinin ışığında, tasarlayıcısı ve kurucusu Tanrı’nın Kendisi olan kenti dört gözle bekleyen bir yabancı ve konuk olarak yaşamak, kişisel olarak sizin için ne anlama geliyor?`