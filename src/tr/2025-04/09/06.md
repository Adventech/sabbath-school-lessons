---
title:  Ülke Yeniden Kuruluyor
date:   27/11/2025
---

`Yeremya 24:6; Yeremya 31:16; Hezekiel 11:17; Hezekiel 28:25 ve Hezekiel 37:14, 25 ayetlerini okuyun. İsrail’in Vaat Edilmiş Ülke’ye dönmesiyle ilgili Tanrı’nın vaadi neydi ve nasıl yerine getirildi?`

Babil sürgünü boyunca İsrailliler sadece köksüz olmanın acı gerçeğini tecrübe etmekle kalmayıp, aynı zamanda Tanrı’yla olan ilişkilerinin, ülke vaadi aracılığıyla somut hale getirilmiş olsa da, ülkeye sahip olma koşuluna bağlı olmadığı ve bununla sınırlı olmadığı vaadini anlamışlardı. İsrailliler günahlarını itiraf edip tövbe ettiklerinde ve tüm yürekleriyle Rab’bi aradıklarında, Tanrı vaadini tekrar yerine getirdi ve yenilenmelerinin bir işareti olarak onları ülkelerine geri getirdi. Yani, onlar ülkede değilken bile Tanrı yine de onların Tanrısıydı.

Ancak, İsrail’in sonsuza dek ülkeye sahip olacağı vaadi nasıl şarta bağlıysa (Yas. 28:63, 64; Yeşu 23:13, 15; 1Kr. 9:7; 2Kr. 17:23; Yer. 12:10-12), sürgünden sonra İsrail’in ülkeye yeniden yerleştirileceği ve refaha kavuşturulacağı vaadi de şarta bağlıydı. Aynı zamanda Eski Ahit’in peygamberleri Davut soyundan gelecek olan kralın gerçekleştireceği yenilenmeye işaret ediyorlardı (Yşa. 9:6, 7; Zek. 9:9, 16). Bu vaat, eski İsrail’e verilen tüm vaatlerin Kendisinde tamamlandığı İsa Mesih’in yaşamı, ölümü ve dirilişiyle gerçekleşmiştir.

Yeni Ahit’te Vaat Edilmiş Ülke’den doğrudan söz edilmemiştir, ancak Tanrı’nın vaatlerinin İsa Mesih’te ve İsa Mesih aracılığıyla yerine getirildiği söylenmektedir (2Ko. 1:20, Rom. 15:8). Böylelikle, Mesih’in ışığında ülke yeniden yorumlanmıştır ve Tanrı’nın sadık halkına şimdi, burada (Ef. 2:6) ve ahirette vermeyi planladığı ruhsal bereketlerin bir simgesi haline gelmiştir.

İlahi vaat olan ülkede dinlenme, bolluk ve refah, nihai olarak günah ve onun neticelerinden arındırılmış olan yeni yeryüzünde gerçekleşecektir. Bu bakımdan, Hristiyanlar olarak bizim umudumuz Mesih’in geri döneceği ve gökte geçireceği 1.000 yıllık bir dönemden sonra yeni yeryüzünde ebedi egemenliğini kuracağı vaadine dayanmaktadır. Bu, ülkeyle ilgili tüm vaatlerin nihai olarak tamamlanması olacaktır.

`Yuhanna 14:1-3, Titus 2:13 ve Vahiy 21:1-3 ayetlerini okuyun. Bu ayetlerde bizim için hangi nihai umut bulunmaktadır ve İsa’nın ölümü neden bu umudun gerçekleşeceğine dair bize güvence vermektedir?`