---
title:  Ek Çalışma
date:   28/11/2025
---

Ellen G. White, Büyük Mücadele kitabından 667-683 sayfaları arasındaki “Mücadelenin Sonu” bölümünü okuyun.

“Kentin kapılarından içeri girdiğimizde sonsuza dek kurtulmuş olacağız. O zaman kurtulduğumuza, sonsuza dek kurtulduğumuza sevinebiliriz. Ancak o zamana kadar elçinin öğüdüne kulak vermeli ve ‘Tanrı’nın huzur diyarına girme vaadi hâlâ geçerliyken, herhangi birinizin buna erişmemiş sayılmasından’ korkmalıyız [İbraniler 4:1]. Kenan ülkesi hakkında bilgi sahibi olmak, Kenan ülkesinin ezgilerini söylemek, Kenan ülkesine girme umuduyla sevinmek, İsrailoğullarını vaat edilen ülkenin bağlarına ve zeytinliklerine götürmemişti. Ona ancak işgal ederek, şartlara uyarak, Tanrı’yla yaşayan bir imana sahip olarak, O’nun vaatlerini kendileri için benimseyerek sahip olabilirlerdi.”—Ellen G. White, The Youth’s Instructor, 17 Şubat 1898.

“Kutsal Kitap’ta kurtulanların mirasına ‘ülke’ denir. İbraniler 11:14-16. Orada göksel Çoban sürülerini yaşam sularının pınarlarına götürür. Yaşam ağacı meyvesini her ay verir ve ağacın yaprakları ulusların hizmetindedir. Cam berraklığında, hiç durmadan akan ırmaklar vardır, kıyılarında sallanan ağaçlar, Rab’bin fidyeyle kurtardıkları için hazırlanan yollara gölge eder. Geniş ovalar güzel tepelerle birleşir, Allah’ın dağları heybetli zirvelerini yükseltirler. Yaşam ırmaklarının yanındaki o huzurlu ovalarda, çoktan beridir göçebe ve gezgin olan Allahın halkı, bir yuva bulacaktır.”—Ellen G. White, Büyük Mücadele, s. 680.

**Tartışma Soruları:**

`Vaat Edilmiş Ülke’yi, Mesih’in Yuhanna 10:10 ayetinde O’nun ardından gidenlere vaat ettiği bol yaşamın bir simgesi olarak düşünün. Bolluk içindeki bir ülkede yaşamanın faydaları kurtuluşun bereketlerini nasıl tasvir edebilir?`

`Bir ülkenin vatandaşı olmak ile belirli bir yaşam tarzını benimsemek arasındaki ilişki nedir? Biri diğerini nasıl etkilemektedir? Tanrı’nın egemenliğinin vatandaşları olmanın sonuçlarından bazıları nelerdir?`

`İnsanlar olarak, diğer insanların vaatleri ve bazen de kendi kendimize verdiğimiz sözler bizi sürekli hayal kırıklığına uğratıyor. Neden Tanrı’nın vaatlerine güvenebilirsiniz?`

`Şu anda bile yeni yeryüzü vaadini nasıl gerçek ve somut bir şekilde geleceğimizin bir parçası haline getirebiliriz?`