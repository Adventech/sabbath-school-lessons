---
title:  Aden ve Kenan
date:   23/11/2025
---

`Yaratılış 2:15 ve Yaratılış 3:17-24 ayetlerini okuyun. İlk insan çiftinin yaşam alanı bakımından Düşüş’ün sonuçları nelerdi?`

Tanrı, Yaratılış sırasında Âdem ve Havva’yı bolluğun ve güzelliğin hüküm sürdüğü kusursuz bir ortamın içine yerleştirdi. İlk insan çifti, tüm fiziksel ihtiyaçlarını karşılayabilen güzel bir yaşam alanı ortamında Yaratıcıları ile bir araya geliyordu. Tanrı’nın sözüne ek olarak, Aden Bahçesi Âdem ve Havva’nın Tanrı’nın karakteri ve kendileri için tasarladığı yaşam hakkında önemli bilgiler edindikleri bir öğrenme merkezi olarak hizmet ediyordu. Bu nedenle, Yaratıcılarıyla aralarındaki güvene dayalı ilişkiyi bozduklarında, Aden Bahçesi’yle olan ilişkileri de değişti ve bu bozulmuş ilişkinin bir göstergesi olarak bahçeyi terk etmek zorunda kaldılar. Tanrı’nın onlara verdiği alanı kaybettiler. Böylelikle Aden Bahçesi bereketli yaşamın simgesi haline geldi. Onun izlerini Vaat Edilmiş Ülke konusunda yeniden keşfedeceğiz.

`Atalar bu ülke vaadini nasıl algılamışlardı? (Bkz. Yar. 13:14, 15; Yar. 26:3, 24; Yar. 28:13.) Adventistler olarak vaatlerin mirasçıları olarak yaşamanın bizim için ne anlama geldiğini düşünüyorsunuz (İbr. 6:11-15)?`

İbrahim Tanrı’nın kendisine gösterdiği ülkeye girdiğinde, iman yoluyla bu topraklar ona ve soyuna Vaat Edilen Ülke oldu. Bu topraklar 400 yıl boyunca Vaat Edilen Ülke olarak kaldı. Atalar bu ülkeye gerçekten sahip değillerdi; yani ona çocuklarına miras olarak bırakabilecekleri şekilde sahip değillerdi. Daha ziyade, Aden Bahçesi’nin Tanrı’ya ait olması gibi, burası da Tanrı’ya aitti. Âdem ve Havva’nın Aden Bahçesi’ni hak edecek hiçbir şey yapmamış olması gibi, İsrail de bu ülkeyi hak etmek için hiçbir katkıda bulunmamıştı. Vaat Edilmiş Ülke, Tanrı’nın girişimine dayanan bir armağandı. İsrail’in bu ülkeye sahip olmak gibi doğuştan gelen bir hakkı ya da iddiası yoktu (Yas. 9:4-6); sadece Tanrı’nın lütfuyla bu topraklara sahip olabilirlerdi.

Atalar, vaatler yerine getirilene kadar vaatlerin mirasçılarıydı. Mesih’in ardından giden bizler, “vaat edilenleri iman ve sabır aracılığıyla miras alanların örneğine” (İbr. 6:12) uyduğumuz takdirde gerçekleştirilecek olan daha da iyi vaatleri miras aldık (İbr. 8:6).