---
title:  Jübile (Özgürlük Yılı)
date:   26/11/2025
---

Ülke, Tanrı’nın halkı olarak İsrail’in varlığı için o kadar önemliydi ki, bir bütün olarak bölüştürülemezdi. Önde gelen birkaç seçkinin mülkiyetine geçmesini önlemek amacıyla oymaklara, kavimlere ve ailelere paylaştırılması gerekiyordu (Say. 34:13-18).

`Levililer 25:1-5, 8-13 ayetlerini okuyun. Sebt ve Jübile (Özgürlük) yıllarının amacı neydi?`

Vatandaşlarının sıklıkla topraklarını kaybettiği ve Firavun’un köleleri haline geldiği Mısır’ın aksine, Tanrı’nın İsrailliler için olan hedefi, onların asla kalıcı olarak haklarından mahrum bırakılmamalarıydı. İlk başta toprağın tahsis edildiği kavim ve aile dışında hiç kimse toprağa sahip olamıyordu. Aslında, Tanrı’nın planına göre, toprak gerçek anlamda asla satılamayacaktı; sadece bir sonraki Jübile yılına kadar geçecek yıl sayısına göre belirlenen değer üzerinden kiralanabilecekti. Bu nedenle, atalarından kalan toprağı “satmak” zorunda kalan bir kişinin akrabaları, Jübile yılından önce dahi toprağı geri almakla yükümlüydü (Lev. 25:25).

Toprağın tahsis edilmesi Tanrı’nın yüreğine açılan bir pencere olmuştur. O, göksel Babamız olarak çocuklarının durumu daha kötü olanlara karşı cömert olmalarını ve her yedinci yılda kendi topraklarından beslenmelerine izin vermelerini istiyor. Sebt yılı, Sebt emrinin ilkesini daha geniş bir ölçekte uyguluyordu. Toprağa sahip olmak, sıkı çalışmaya değer vermenin ve teşvik etmenin yanı sıra, maddi zorluklarla karşılaşanlara saygı ve nezaket göstermeyi de gerektiriyordu.

Toprak mülkiyeti yasası her İsrailliye kendisine miras kalan ya da kendisinden kaynaklanan ezici koşullardan kurtulma ve hayata yeni bir başlangıç yapma fırsatı sağlıyordu.

Esasen müjdenin temel gayesi de budur: zengin ile fakir, işveren ile işçi, imtiyazlı ile imkânı olmayan arasındaki ayrımı ortadan kaldırmak ve bütünüyle Tanrı’nın lütfuna muhtaç olduğumuzu kabul ederek hepimizi eşit seviyeye getirmek.

Ne yazık ki İsrail Tanrı’nın belirlediği standartlara uymayı ihmal etti ve yüzyıllar sonra topraklarından sürülme konusundaki uyarılar gerçek oldu (2Ta. 36:20, 21).

`İsrailliler’in toprak paylaşımı ve Sebt ilkeleri bize Tanrı’nın gözünde hepimizin eşit olduğunu nasıl hatırlatabilir? Sebt günü, birçok toplumun başına bela olan tüketiciliğin sömürücü, kısır döngülerine “hayır” dememize nasıl yardımcı olabilir?`