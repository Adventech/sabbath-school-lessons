---
title:  Toprağın Zorluğu
date:   25/11/2025
---

`Yeşu 13:1-7 ayetlerini okuyun. Kenan ülkesi Tanrı’nın bir armağanı olmasına rağmen, ona sahip olmanın getirdiği bazı zorluklar nelerdi?`

İsraillilerin yüzyıllardır köle olarak yaşadıkları göz önüne alınırsa, askeri becerileri ülkeyi fethetmek için yetersizdi. Köle efendileri olan Mısırlılar bile, yetenekli ve iyi donatılmış ordularıyla bu ülkeyi kalıcı olarak ele geçirememişlerdi. Mısırlılar surlarla çevrili kentlerin zapt edilemez olması nedeniyle Kenan topraklarını asla tamamen fethedememişlerdi. Şimdi ise eski kölelerden oluşan bir ulusa, önceden efendileri olanların ele geçiremediği bir ülkeyi fethetmeleri söyleniyordu. Eğer bu ülkeye sahip olacaklarsa, bu kendi güçleriyle değil, sadece Tanrı’nın lütfuyla olacaktı.

Yeşu 13. ile 21. bölümler arasında ülkenin İsrail’in çeşitli oymaklarına paylaştırılması ele alınıyor. Bu bölüştürme İsrail’e sadece kendilerine tahsis edilen toprakları değil, aynı zamanda bu topraklar içinde hâlâ işgal edilmesi gereken yerleri de anlatıyor. İsrailliler Tanrı’nın kendilerine miras olarak verdiği ülkede güven içinde yaşayabilirdiler. Onlar Tanrı’nın mülkiyeti altındaki ülkenin gerçek ve meşru yerleşimcileriydi. Yine de insanların Tanrı’nın girişimine karşılık vermesi gerekiyordu. Kitabın ilk yarısı Tanrı’nın Kenanlılar’ı topraklarından sürerek ülkeyi nasıl verdiğini; ikinci yarısı ise İsrail’in ülkeye yerleşerek onu nasıl ele geçirdiğini anlatıyor.

Fethin bu karmaşıklığı kurtuluşumuzun dinamiklerini yansıtmaktadır. İsrail gibi biz de kurtuluşumuzu kazanmak için hiçbir şey yapamayız (Ef. 2:8, 9). O bir armağandır, tıpkı ülkenin, Tanrı’yla olan antlaşmaya dayalı ilişkileri sayesinde O’nun İsrail’e armağanı olması gibi. Bu kesinlikle onların erdemlerine bağlı değildi (bkz. Yas. 9:5).

Ancak tıpkı bizim Tanrı’nın krallığının vatandaşları olmanın gerekliliklerine sevgiyle itaat ederek arınma sürecinden geçmemiz gerektiği gibi, İsraillilerin de Tanrı’nın armağanından yararlanabilmeleri için ülkede yaşamanın getirdiği tüm sorumlulukları üstlenmeleri gerekiyordu. Aynı şey olmasa da, ülkenin onlara lütufla verilmiş olmasıyla kurtuluşun bize lütufla verilmiş olması arasındaki benzerlik yeterince yakındır. Bize harika bir armağan verildi, ama bu, dikkatli olmazsak kaybedebileceğimiz bir şeydir.

`Hristiyanlar günümüzde Vaat Edilmiş Ülke’yi ele geçirmekle kıyaslandığında nasıl benzer zorluklarla karşılaşıyorlar? Bkz. Flp. 2:12. İbr. 12:28.`