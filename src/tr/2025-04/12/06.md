---
title:  Tanrı’ya Bağlı Kalın
date:   18/12/2025
---

İsrail’in putperestlik ayartısından ve Tanrı’nın öfkesinden kaçınabilmesinin yegane yolu, antlaşma gereği “yapılmaması gerekenleri” sürekli hatırlamaları değil, bilinçli ve tutarlı bir şekilde Rab’be olan bağlılıklarını geliştirmeleriydi. Rab’be bağlı kalmak/bağlanmak (bkz. Yas. 4:4) anlamına gelen aynı fiil, karı-koca arasındaki evlilik antlaşmasını (Yar. 2:24) ya da Rut’un Naomi’ye olan sadakatini (Rut 1:14) tanımlamak için de kullanılmıştır. Yeşu’nun değerlendirmesine göre, İsrail’i “bugüne dek” bir ulus olarak niteleyen şeyin bu sadakat olduğunu unutmamak gerekir. Ne yazık ki, Hakimler kitabının üzücü bir şekilde ortaya koyduğu üzere, İsrail tarihinin sonraki dönemleri için aynı iddia doğru olmayacaktır (Hak. 2:2, 7, 11; Hak. 3:7, 12; Hak. 4:1 v.b.)

`Yeşu İsrail’i Tanrıları Rab’bi sevmeye çağırıyor (Yeşu 23:11; Yas. 6:5 ile karşılaştırın). Sevgi zorla kabul ettirilemez; aksi takdirde özünde olduğu şey olmaktan çıkar. Yine de sevgi hangi anlamda buyrulabilir?`

İsrail’in antlaşmanın bereketlerinden yararlanmaya devam edebilmesi için Tanrı’ya sadık kalması gerekiyordu. İbranicesi son derece vurguludur: “Kendi canının iyiliği için çok dikkatli ol.” ‘Ahabah, yani “sevgi” sözcüğü, dostça bağlılık, cinsel yakınlık, anne şefkati, romantik sevgi ve Tanrı’ya sadakat gibi çok çeşitli insani duyguları ifade edebilir. Tanrı sevgisini O’na bilinçli bir şekilde bağlanma ve adanma olarak anladığımız takdirde, sevgi onun gerçek doğasını ihlal etmeden buyrulabilir (Yu.13:34 ile karşılaştırın). Tanrı her zaman O’nun buyruklarına itaatin, O’nun yüce merhameti ve sevgisiyle onlar için yaptıklarına dayanarak, Kendisiyle kişisel bir ilişkiye dayanmasını istemiştir (Çık.19:4 [“sizi nasıl... yanıma getirdiğimi gördünüz”], Yas.6:5, Mat. 22:37 ile karşılaştırın).

Tanrı’yı sevme buyruğu aynı zamanda ilahi sevginin karşılıklı ama birebir eşit olmayan doğasını ifade etmektedir. Tanrı, O’nun sevgisine karşılık veren her kişiyle samimi, kişisel bir ilişkiye girmeyi arzulamaktadır. Dolayısıyla, O’nun herkese karşı olan evrensel sevgisi, bizim gönüllü, karşılıklı sevgimizin tezahürü için bir çerçeve oluşturmaktadır.

`İsa öğrencilerine yeni bir buyruk verdi. Bu buyruk hangi anlamda yeni ve aynı zamanda eskiydi? Yu. 13:34, Yu. 15:17 ve 1Yu. 3:11 ayetlerini okuyun; Lev. 19:18 ayetiyle karşılaştırın.`