---
title:  Bir Kaygı Belirtisi
date:   15/12/2025
---

Tüm bu kısmın görkemli sonucu (Yeşu 21:43-45) içinde itaatin yerine getirilmiş olma koşulunu barındırmaktadır. Başarı asla kendiliğinden garanti gibi görülmemelidir; o her zaman Tanrı’nın Sözü’ne itaat etmeye bağlıdır. Böylece, ülkenin paylaştırılması, Tanrı’nın İsrail’e olan sadakatinin bir göstergesi olmasının yanı sıra (Neh.9:8), İsrail’in tutumuna bağlı olarak gelecekte açık uçlu bir gelişme için alan yaratıyordu. İsrail elde ettiklerini güvence altına alabilecek miydi?

`Yeşu 23:1-5 ayetlerini okuyun. Yeşu’nun girişinin ana odak noktaları nelerdir?`

Yeşu’nun konuşması kocamış ve yaşlanmış konuşmacıdan (iki kez vurgulanıyor) Tanrı tarafından kendilerine emanet edilen görevi sürdürmek zorunda kalacak olan dinleyicilere geçiyor. Yeşu ülkeyi ele geçirmenin nasıl mümkün olduğunu anlatıyor: Rab onlar için savaşmıştı. Her ne kadar sadakatsizlikleri ve imansızlıkları nedeniyle İsrailliler Mısır’dan Çıkış’tan sonra savaşmak zorunda kalmış olsalar da, ülkeyi ele geçirmeyi kendi askeri güçleri sayesinde değil, Tanrı’nın müdahalesi sayesinde başarmışlardı.

Tanrı İsrail’i düşmanlarından kurtarmıştı, ancak hâlâ topraklarından sürülmesi gereken bazı uluslar vardı. Zafer İsrail için gerçekleşmiş, değiştirilemez bir gerçeklik değil, Tanrı’nın hazır yardımına sadakatle ve sürekli güvendiklerinde her zaman mevcut olan bir olasılıktı.

`İsrailliler’in Yeşu’nun önderliğinde Kenan ülkesini fethetme biçimleri ile bugün Hristiyanların muzaffer bir ruhsal yaşam sürebilmeleri arasındaki benzerlikler nelerdir? Yeşu 23:10, Kol. 2:15, 2Ko. 10:3-5, Ef. 6:11-18 ayetlerini okuyun.`

İsraillilerin zaferleri kendi güçlerine ve taktiklerine dayandırılamazdı. Benzer şekilde, günah ve ayartı karşısındaki ruhsal zafer İsa Mesih’in kurbanlığı ve dirilmesi sayesinde güvence altına alınmıştır, ancak günümüzde Tanrı’nın halkı muzaffer bir yaşam sürmek için sürekli olarak Kutsal Ruh tarafından sağlanan ruhsal desteklere başvurmalıdır.

`Önümüzde bu kadar harika vaatler varken, neden hâlâ günah işlemeyi bu kadar kolay buluyoruz?`