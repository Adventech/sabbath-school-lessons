---
title:  Rab’bin Öfkesi
date:   17/12/2025
---

`Yeşu kitabındaki (Yeşu 23:15, 16) ve Kutsal Yazı’nın başka yerlerindeki Tanrı’nın öfkesi ve cezalandıran adaletiyle ilgili tasvirleri nasıl yorumlamalıyız? (Ayrıca bkz. Say. 11:33; 2Ta.36:16; Va. 14:10, 19; Va. 15:1).`

İsrail çölde yaptığı yolculuklar sırasında da (Say. 11:33, Say. 12:9) Vaat Edilmiş Ülke’de de (Yeşu 7:1) Rab’bin öfkesini zaten tecrübe etmişti ve antlaşmayı açıkça çiğneyerek Yahve’nin öfkesini kışkırtmanın ne gibi sonuçlar doğuracağının tamamen farkındaydılar. Bu ayetler Yeşu’nun konuşmasının ciddiyetinin doruk noktasını temsil etmektedir. Rab’bin İsrail’i yok edeceğini işitmek sarsıcıydı, çünkü aynı ifade daha önce Kenanlılar’ın yok edilmesi bahsinde de kullanılmıştı. Rab’bin İsrail’in bereketlenmesiyle ilgili vaatleri nasıl sadakatle yerine getirildiyse, İsrailliler antlaşmayı reddettikleri takdirde antlaşmanın lanetleri de (Levililer 26, Yasanın Tekrarı 28) gerçek olacaktı. Kenanlıların topraklarından sürülmüş ve yok edilmiş olmaları göz önünde bulundurulduğunda, bu ayetler bir kez daha Yahve’nin nihai olarak tüm yeryüzünün yargıcı olduğunu göstermektedir. O, günah nerede bulunursa bulunsun, ona savaş açmaktadır. Putperest uluslar daha sonra Yahve’nin seçilmiş ulusa yönelik yargısının aracı olduklarında kutsal kılınmadıkları gibi, İsrail de kutsal savaşa katılarak kutsal kılınmış ve özel erdemler kazanmış değildi.

Geçmişin görkemli güvencelerini gelecekle yüzleşmenin temeli haline getirmek İsrail’in seçim gücüne bağlıydı.

İlk bakışta, Tanrı’nın öfkesiyle ilgili Kutsal Kitap öğretisi, Tanrı’nın sevgi olduğu (Yu. 3:16, 1Yu. 4:8) gerçeğiyle bağdaşmıyor gibi görünebilir. Ancak, Kutsal Kitap’taki Tanrı’nın sevgisi öğretisi tam da Tanrı’nın öfkesi ışığında daha da anlamlı hale gelmektedir. Her şeyden önce, Kutsal Kitap Tanrı’yı sevgi dolu, sabırlı, tahammüllü ve bağışlamaya hazır olarak tanıtmaktadır (Çık. 34:6, Mika 7:18). Ancak, dünyanın günah yüzünden zarar görmüş olduğu düşünüldüğünde, Rab’bin öfkesi, günah ve kötülük karşısında O’nun kutsallığının ve doğruluğunun sergilediği bir tutumdur. O’nun öfkesi asla duygusal, intikamcı, öngörülemez bir aşırı tepki değildir. Yeni Ahit Mesih’in bizim için günah sunusu olduğunu (2Ko. 5:21) ve O’nun ölümü aracılığıyla Tanrı’yla barıştığımızı öğretiyor (Rom. 5:10). O’na iman edenler Tanrı’nın öfkesiyle karşılaşmak zorunda kalmayacaklardır (Yu. 3:36, Ef. 2:3, 1Se. 1:10). Tanrı’nın öfkesi kavramı, Tanrı’yı evrenin adil yargıcı ve adalet davasını sürdüren Kişi olarak sunmaktadır (Mez. 7:11, Mez. 50:6, 2Ti. 4:8).