---
title:  Hepsi Yerine Geldi
date:   14/12/2025
---

`Yeşu 21:43-45 ayetlerinde kitap Tanrı’nın nasıl bir tasvirini yapıyor? Bu sözler sadece tarihsel Vaat Edilmiş Ülke için değil, aynı zamanda kurtuluşumuzun gerçekliği için de ne şekilde geçerlidir (2Ti. 2:11-13)?`

Bu ayetler kitabın doruk noktasını ve ilahiyat açısından özetini oluşturmaktadır. Tüm kitabın ana fikirlerinden birini vurguluyorlar: vaatlerini yerine getiren ve yeminlerini tutan Yahve’nin antlaşmaya olan sadakati. Bu kısa kısım aynı zamanda kitabın şimdiye kadarki tüm içeriğini özetliyor. Yeşu 21:43 ayeti ülkenin paylaştırılması ve oraya yerleşilmesinden (Yeşu 13.-21. bölümler) söz ederken, Yeşu 21:44 ayeti düşmanlara karşı kazanılan zaferlerden ve ülke üzerinde sağlanan hâkimiyetten (Yeşu 1.-12. bölümler) söz ediyor. Bütün bu geçmişe bakış Tanrı’nın sadakatinin merceğinden bakılarak gerçekleştiriliyor. İsrailliler, Tanrı verdiği söze sadık kalmamış olsa, düşmanlarına karşı kazandıkları zaferleri ya da miras olarak aldıkları ülkeyi asla talep edemeyeceklerini hiçbir zaman unutmamalıydılar.

Tanrı “bütün ülkeyi” (Yeşu 21:43) onlara vermiş, düşmanlarının “hepsini onların eline” teslim etmiş (Yeşu 21:44) ve “ant içtiği” her şey (Yeşu 21:44) “yerine” gelmişti (Yeşu 21:45). “Hepsi” anlamına gelen kol sözcüğünün üç ayette altı kez tekrarlanması (Yeşu 21:43-45), ülkenin RAB’bin armağanı olduğu ve İsrail’in bu armağanı aldığı için kendisine hiçbir pay çıkaramayacağı gerçeğini bir kez daha vurgulamaktadır. Ülkeyi “vereceğine” ant içen ve düşmanlarını onların eline “veren” Rab’dir.

İsrail’in tüm başarısı yalnızca Tanrı’nın ilahi girişimine ve güvenilirliğine dayandırılmalıdır. Bu bizim kurtuluşumuz için de aynı ölçüde geçerlidir: “İman yoluyla, lütufla kurtuldunuz. Bu sizin başarınız değil, Tanrı’nın armağanıdır. Kimsenin övünmemesi için iyi işlerin ödülü değildir” (Ef. 2:8, 9).

Nitekim Pavlus Tanrı’nın sadakatini vurgulayarak şunları da yazmıştır: “Şu güvenilir bir sözdür: ‘O’nunla birlikte öldüysek, O’nunla birlikte yaşayacağız. Dayanırsak, O’nunla birlikte egemenlik süreceğiz. O’nu inkâr edersek, O da bizi inkâr edecek. Biz sadık kalmasak da, O sadık kalacak. Çünkü kendi özüne aykırı davranamaz’ ” (2Ti. 2:11-13).

`Tanrı’nın verdiği vaatleri yerine getirmekteki sadakati, gelecekle ilgili vaatlerinin hiçbirinin boşa çıkmayacağına dair bize nasıl bir güvence sağlamaktadır? (Bkz. 1Ko. 10:13, 2Ko. 1:18-20.)`