---
title:  Açık Sınırlar
date:   16/12/2025
---

Yeşu kitabın başında kendisine yöneltilen aynı ifadeleri kullanarak (Yeşu 1:7, 8), İsrail’i bekleyen görevin esas olarak askeri nitelikte olmadığını belirtiyor. Bu ruhsal bir görevdir. Tanrı’nın Tevrat’ta açıklanan isteğine itaat etmekle ilgilidir.

`Sizce Yeşu İsrail’in çevresindeki uluslarla ilişkileri konusunda neden bu kadar güçlü bir tutum sergilemiştir? (Yeşu 23:6-8, 12, 13).`

İsrail’in karşı karşıya olduğu tehlike, geriye kalan ulusların düşmanlık tehdidi değil, onların dostluğu riskiydi. Silahları İsrail’e karşı bir tehlike oluşturmayabilirdi; ancak sahip oldukları düşünce ve değerler (ya da karşı-değerler) herhangi bir askeri güçten daha zararlı olabilirdi. Yeşu önderlerin dikkatini, içinde bulundukları mücadelenin öncelikle ve nihai anlamda manevi bir mücadele olduğu gerçeğine çekiyor. Dolayısıyla İsrail benzersiz kimliğini korumak zorundaydı.

Bir ilahın adını anmanın, onun adına yemin etmenin ve ona hizmet etmenin ya da önünde eğilmenin yasaklanması putperestlikle ilgilidir. Kadim Yakın Doğu’da bir ilahın adı onun varlığını ve gücünü temsil ederdi. Günlük selamlaşmalarda ya da ticari ilişkilerde yabancı ilahların adlarını anmak ya da onlara yakarmak, onların yetkisini tanımak anlamına geliyordu ve İsraillileri zor zamanlarında onların gücünü aramaya yöneltiyordu (Hak. 2:1-3, 11-13 ile karşılaştırın).

Geriye kalan Kenanlılarla evlilik yapmanın tehlikesi, İsrail’in ruhsal saflığını kaybetme olasılığından kaynaklanıyordu. Yeşu’nun uyarısının amacı ırksal ya da etnik saflığı teşvik etmek değil, İsrail’in manevi açıdan çökmesine yol açabilecek putperestlikten kaçınmaktı. Süleyman’ın vakası, başka uluslardan olanlarla evlilik yapmanın üzücü manevi sonuçlarına dair çarpıcı bir örnektir (1Kr. 3:1, 1Kr. 11:1-8); Yeni Ahit’te Hristiyanlar inançsızlarla evlilik ilişkisi kurmamaları konusunda açıkça uyarılmışlardır (2Ko. 6:14), ancak devam eden evlilikler söz konusu olduğunda Pavlus inançsız eşten boşanmayı tavsiye etmemiş, imanlıları eşlerini Rab’be kazanma umuduyla örnek bir Hristiyan yaşamı sürmeye çağırmıştır (1Ko. 7:12-16).

`Yeşu’nun bu zararlı birlikteliklere karşı yaptığı uyarılar, kaçınılmaz olarak Hristiyanların “dünya” ile olan ilişkisi meselesine götürmektedir. Bizi çevreleyen toplumla nasıl dengeli bir ilişki kurabiliriz?`