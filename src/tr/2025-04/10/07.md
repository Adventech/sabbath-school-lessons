---
title:  Ek Çalışma
date:   05/12/2025
---

“Mesih’in görevi Kendi zamanının halkı tarafından anlaşılmadı. . . . İnsanların koyduğu gelenekler, ilkeler ve yasalar, Allah’ın vermeyi amaçladığı dersleri onlardan gizledi. Bu ilkeler ve gelenekler gerçek dini anlamalarına ve uygulamalarına engel oldu. Ve sonunda Gerçeklik Mesih’in şahsında geldiği zaman, O’nda ellerinde bulunan tüm örneklerin yerine gelişini, uyguladıkları tüm gölgelerin aslını göremediler. Aslı reddettiler ve örneklerine ve faydasız törenlerine sarıldılar. Allah’ın Oğlu gelmişti, fakat onlar bir belirti istemeye devam ettiler. ‘Tövbe edin; çünkü göklerin krallığı yaklaşmıştır’ mesajına, mucize talepleriyle karşılık verdiler. . . . Mesih’in müjdesi onlar için bir tökezleme kayasıydı, çünkü bir Kurtarıcı yerine belirtiler talep ediyorlardı. Mesih’in, iddialarını kudretli zafer işleriyle kanıtlamasını, dünyasal krallıkların yııntıları üzerinde Kendi imparatorluğunu kurmasını bekliyorlardı. Mesih bu beklentiye ekinci benzetmesiyle karşılık verdi. Allah’ın krallığı silah gücüyle, şiddetli müdahalelerle değil, yeni bir ilkenin insanların kalplerine ekilmesiyle üstün gelecekti.”—Ellen G. White, Mesih’in Örnek Dersleri, s. 34, 35.

“Kilisenin, Tanrı’nın sunduğu basit itaat koşuluna bağlı olarak sonsuz yaşamı kabul etmeye hazır sadık Kalev’lere ve Yeşu’lara ihtiyacı var. Kiliselerimiz işçilere ihtiyaç duyuyor. Dünya bizim tarlamızdır. Gerçeğin ışığını hiç görmemiş olan Doğu’nun putperestlerinden çok daha belirgin bir şekilde putperestliğe saplanmış olan kentlerde ve kasabalarda çalışacak müjdeciler aranıyor. Gerçek müjdecilik ruhu bu kadar abartılı bir iddiada bulunan kiliseleri terk etmiştir; kalpleri artık canlara duyulan sevgiyle ve onları Mesih’in sürüsüne yönlendiren arzuyla ışıldamıyor. Ciddi işçiler arıyoruz. Her taraftan yükselen ‘Gelip bize yardım et’ çığlığına yanıt verecek kimse yok mu?”—Ellen G. White, Kilise İçin Tanıklıklar, 4. cilt, s. 156.

**Tartışma Soruları:**

`Kutsal Kitap tipolojisi İsa Mesih’in sizin adınıza gerçekleştirdiği hizmeti daha iyi anlamanıza nasıl yardımcı olabilir?`

`Ruhsal savaşımız hangi açıdan Kenan ülkesinin fethine benzemektedir ve ne açıdan farklıdır?`

`Yeşu örneğinin nihai olarak tamamlanması üzerinde düşünün. Acının, ıstırabın ve ölümün olmadığı bir dünyanın görüntüsü, yaşamın günlük mücadelelerinde bize nasıl gerçek bir umut verebilir?`

`Yeşu, Tanrı’nın karakterini yansıtıyordu, öyle ki Mesih’in hizmetini önceden haber verdi. İsa’nın karakterini sizde daha eksiksiz bir şekilde yansıtmasına izin verebileceğiniz bazı somut yöntemler nelerdir?`