---
title:  Gerçek Yeşu, Asıl
date:   03/12/2025
---

Yeşu’nun öyküsü, Kutsal Kitap tipolojisi bağlamında değerlendirilmelidir. Yeşu tarafından yürütülen savaşlar İsrail tarihinin önemli bir kesitini oluşturan tarihi olaylardır. Bu savaşların amacı, İsraillileri kendilerine verilen mirası esenlik içinde alabilecekleri ve Tanrı’nın yasasının ilkelerine dayalı yeni bir toplum kurabilecekleri Vaat Edilmiş Ülke’ye yerleştirmektir.

Daha sonra, Yeşaya gibi Eski Ahit yazarları, Yeşu kitabında sıkça kullanılan aynı ifadeleri kullanarak, Mesih’in işinin “ıssız kalmış mirasları” (Yşa. 49:8 KM) halkına paylaştırmayı da içerdiğini söylemişlerdir. Yeşu’nun görevinin ülkeyi İsrailliler arasında paylaştırmak olması gibi, yeni Yeşu olarak resmedilen Mesih de ruhsal mirası yeni İsrail’e paylaştırmıştır.

`İbraniler 3:7-4:11 ayetlerini okuyun. Yeni Ahit, yeni Musa olan Yeşu’nun İsa Mesih’in bir örneği olduğunu nasıl doğrulamaktadır?`

Yeni Ahit’in yazarları İsa Mesih’in hizmetinin birçok boyutunu Yeşu’nun işiyle bağlantılı olarak anlatmışlardır. Yeşu’nun çölde geçirdiği 40 yılın ardından Kenan ülkesine adım atması gibi, “Yeşu’nun aslı” olan İsa da çölde geçirdiği 40 günün ardından yeryüzündeki hizmetine (Mat. 4:1-11, Luka 4:1-13) ve yeryüzünün çölünde geçirdiği 40 günün ardından da gökteki hizmetine başlamıştır (Elç. 1:3, 9-11; İbr. 1:2).

İsa’nın Şeria Irmağı’ndaki vaftizinden sonra (O’nun “Şeria Irmağı’nı geçişi” [bkz. Mat. 3:13-17, Mar. 1:9-11]), Müjde yazarları Mezmur 2:7 ve Yeşaya 42:1 ayetlerinden, Mesih’e dair bir mezmurdan ve Yahve’nin Acı Çeken Kulu hakkındaki bir ilahiden alıntılar yapmışlardır (Mat. 3:17, Mar. 1:11, Luk. 3:22). Sonuç olarak, İsa vaftizi aracılığıyla –O’nu ölüme götürecek kadar sadık bir itaat yaşamı olması sayesinde– kötülüğün güçlerine karşı Yahve’nin savaşlarını yürütecek olan ilahi savaşçı olarak sunulmuştur. O’nun çarmıhtaki yaşamı ve ölümü Şeytan’ın defedilmesini sağlamış, ruhsal düşmanlarımıza karşı fetih gerçekleştirmiş, halkına manevi huzur sunmuş ve fidyeyle kurtarılanlar için bir miras bırakmıştır (Ef. 4:8, İbr. 1:4, İbr. 9:15).

`Mesih’in bizim için yaptıklarında “huzur bulabilmek” ne anlama gelmektedir? Yani, İsa’nın bizim adımıza Şeytan’ı yenmiş olmasından nasıl güvence bulabiliriz?`