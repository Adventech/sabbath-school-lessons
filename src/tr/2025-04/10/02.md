---
title:  Kutsal Kitap Tipolojisi
date:   30/11/2025
---

`Örneklerden bahseden aşağıdaki ayetleri inceleyin ve Kutsal Kitap tipolojisinin ne olduğunu tanımlamaya çalışın: Rom. 5:14, 1Ko. 10:1-13, İbr. 8:5 ve İbr. 9:23.`

Bu Kutsal Kitap ayetlerinde “örnek” (Grekçe typos) ya da “asıl” (Grekçe antitypos) sözcükleri, Yeni Ahit yazarının Eski Ahit’teki bir ayet ya da olay ile onun kendi yaşadığı zamandaki ya da gelecekteki anlamı arasındaki ilişkiyi belirleme yöntemini ifade etmek için kullanılmıştır.

Tipoloji, İsa’yı ya da müjdede yer alan diğer gerçekleri önceden haber veren kişilerin, olayların ya da kurumların belirli bir şekilde yorumlanmasıdır.Örnek, asıl biçimi yansıtan bir kalıp ya da içi boş bir şekil olarak asıl olana karşılık gelmektedir, ancak sonradan gelen asıl, örneğin amacını daha eksiksiz bir şekilde yerine getirmektedir. Yani, Kutsal Kitap’taki örnek , Tanrı’nın zihninde somut ya da kavramsal olarak var olan ilahi bir tasarıma göre şekillenmiştir ve gelecekteki kopyaları (asılları) şekillendirmeye hizmet etmektedir.

Yeni Ahit yazarlarının bir konuyu vurgulamak amacıyla gelişigüzel bir şekilde bazı Eski Ahit ayetlerine tipolojik (simgesel) anlamlar yüklemiş olmadıklarını anlamak çok önemlidir. Eski Ahit’teki bir örnek, Yeni Ahit’te aslı ile tamamlanmadan önce peygamberlik sözlerinde her zaman doğrulanmıştır.

**Davut’un Eski Ahit’te nasıl yer aldığına ve sonra Yeni Ahit’te nasıl örneklendiğine bakın. Bu örnekten tipolojinin nasıl işlediği konusunda ne gibi dersler çıkarabiliriz?**

`a. Davut (Mez. 22:1, 14-18)`

`b. Yeni Davut (Yer. 23:5; Yşa. 9:5, 6; Yşa. 11:1-5)`

`c. Asıl Davut (Yu. 19:24)`

Bu ayetlere bakarak, Eski Ahit’in kendisinin Kutsal Yazılar’daki tipleri ( örnekleri) tanımlamak ve bunları uygulamak için bir anahtar sağladığını keşfediyoruz. Yani, Kutsal Yazıları Eski Ahit olan Yeni Ahit yazarları, özellikle İsa ve O’nun hizmeti hakkındaki “sahip” oldukları gerçeği (2Pe. 1:12) açıklamak için Eski Ahit’teki örnekleri kullanmak üzere Kutsal Ruh tarafından esinlenmişlerdir.