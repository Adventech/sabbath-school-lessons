---
title:  Yeşu, Bir Örnek
date:   02/12/2025
---

`Kutsal Kitap tipolojisi ışığında, Musa ve Yeşu’nun yaşamları arasındaki çok sayıda benzerlik ne anlama gelmektedir? Bkz. Çık. 3:1, 2; Yeşu 1:1-3; Say. 13:1, 2; Yeşu. 2:1; Çık. 3:5; Yeşu. 5:15.`

İlk hafta incelediğimiz gibi, Yeşu, ikinci kuşağın yaşamında Mısır’dan Çıkış’ın en önemli adımlarını tekrarlayan yeni bir Musa olarak tanıtılmaktadır. Tıpkı Musa gibi, o da Rab ile kişisel olarak karşılaşması sonucunda görevlendirilmiştir. Her ikisinin önderliğinde de İsrail’in uluslar arasındaki ünü korku uyandırmıştır. Musa İsrail’in Kızıldeniz’i geçmesine önderlik ederken, Yeşu da İsrail’in mucizevi bir şekilde Şeria ırmağını geçmesine önderlik etmiştir. Her iki öndere de sünnetin gerekliliği ve Fısıh Bayramı’nın önemi hatırlatılmıştır. Man, Musa’nın zamanında yağmaya başlamış ve Yeşu’yla birlikte sona ermiştir. Her ikisine de çarıklarını çıkarmaları emredilmiştir. Her ikisinin de uzattıkları elleri İsrail’in zaferine işaret etmiştir. Musa ülkenin paylaştırılması ve sığınak kentlerin kurulması için talimatlar vermiştir. Yeşu bu talimatları yerine getirmiştir. Her ikisi de hizmetlerinin sonunda ulusa bir veda konuşması yapmış ve halk için antlaşmayı yenilemiştir.

`Yasa’nın Tekrarı 18:15-19, Yasa’nın Tekrarı 34:10-12, Yuhanna 1:21, Elçilerin İşleri 3:22-26 ve Elçilerin İşleri 7:37 ayetlerini inceleyin. Musa’nın kendisi gibi bir peygamberle ilgili peygamberlik sözünü kim yerine getirmiştir? Yeşu bu tabloya nasıl uyuyor?`

Yeşu’nun yaşamı Musa’nın peygamberlik sözünün kısmen gerçekleşmesiydi (Yas. 18:15, 18). Ancak Musa’nın peygamberlik sözü nihai anlamda yerine gelmemişti. Bu peygamberlik sözü nihai anlamda sadece Mesih tarafından tamamlanabilirdi (ya da yerine getirilebilirdi). O, Baba’yı yakından tanıyordu (Yu.1:14, 18); O doğruydu ve Tanrı’yı doğrulukla açıklıyordu (Luka 10:22, Yu.14:6, Mat. 22:16). Gerçekten de Tanrı Kendi sözlerini O’nun ağzından aktarmıştır (Yu.14:24). Dolayısıyla, hem Musa’nın hem de Yeşu’nun yaşamı, gelecek olan Mesih İsa’nın birer örneği haline gelmiştir.

`İsa sizin Rab’le olan kendi yürüyüşünüzde ne kadar merkezi bir öneme sahiptir? Neden İsa ve O’nun sizin için yaptıkları tüm Hristiyan deneyiminizin temelini oluşturmalıdır?`