---
title:  Yeşu ve Biz
date:   04/12/2025
---

`Bir örnek olarak Yeşu, İsa Mesih’in hizmetinin ötesine, Mesih’in bedeni olan kilisenin yaşamındaki bir tamamlanmaya işaret etmektedir. İsrail’in Yeşu yönetiminde gerçekleştirdiği savaşlar hangi anlamda kilisenin ruhsal mücadelelerinin ön habercileridir? Ne açıdan farklıdırlar? Bkz. 1Ti. 1:18; 2Ti. 4:7; Ef. 6:10-12; 2Ko. 10:3-5 ve Elç. 20:32.`

Yeni Ahit’in yazarları Yeşu örneğinin kilisedeki tamamlanmasının farkına varmışlardır. Mesih’in bedeni olan kilisenin üyeleri kötü güçlere karşı ruhsal bir savaşın içindedirler; yine de Tanrı’nın lütfunun huzurundan (İbr. 4:9-11) ve ruhsal miraslarının bereketinden yararlanmaktadırlar.

`Bu ayetler Yeşu örneğinin nihai olarak tamamlanması hakkında ne söylemektedir? 1Pe. 1:4, Kol. 3:24, Va. 20:9, Va. 21:3.`

Yeşu örneğinin nihai ve eksiksiz olarak tamamlanması İsa Mesih’in ikinci gelişinde gerçekleşecektir (apokaliptik/eskatolojik aşama).

Yeşu’nun yaşamı Tanrı’nın karakterini o kadar yansıtıyordu ki, yaşamının bazı unsurları Mesih’in faaliyetlerini ve kişiliğini haber veren peygamberlik sözü niteliğine bürünmüştü.

Bugün bizim için Mesih çoktan gelmiş bulunmaktadır. O’nun hizmetinin önceden haber verilmesine ihtiyaç yoktur, ama bizler hâlâ O’nun karakterini yansıtma ayrıcalığına sahibiz; bu Mesih’in öğrencileriyle paylaşmayı arzuladığı (Yu. 17:22) ve bizim de Mesih’in karakteri üzerinde düşünerek sahip olabileceğimiz bir yüceliktir (2Ko. 3:18). İsa’yı ne kadar çok düşünürsek, O’nun karakterinin güzelliğini o kadar çok yansıtırız. Bu, Mesih’le her gün yaptığımız yürüyüşün bizi ulaştırması gereken hedef açısından çok temel bir husustur. İşte bu yüzden her gün Söz’de zaman geçirmek çok önemlidir. Bu nedenle İsa’nın yaşamı, karakteri ve öğretileri üzerinde yoğunlaşmaya da zaman ayırmalıyız. O’na bakarak, evet, değiştiriliyoruz.

`Örnek olan Yeşu İsraillilere şöyle sormuştu: “Atalarınızın Tanrısı RAB’bin size verdiği toprakları ele geçirmek için daha ne kadar bekleyeceksiniz?” (Yeşu 18:3). Yeşu’nun aslı olan İsa bugün bu soruyu nasıl ifade ederdi?`