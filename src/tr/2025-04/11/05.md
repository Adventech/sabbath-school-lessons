---
title:  Nazik Bir Yanıt
date:   10/12/2025
---

`Yeşu 22:21-29 ayetlerini Süleyman’ın Özdeyişleri 15:1 ayetinin ışığında okuyun. Doğu oymaklarının cevabından ne öğrenebiliriz?`

Suçlananların yanıtı, suçlama kadar açık ve güçlüdür, hem konu hem de biçim açısından bölümün kalbini oluşturmaktadır. O ana kadar oymaklar suçlamalara yanıt vermemiş, aksine kendilerine yöneltilen suçlamaları sessizce dinlemişlerdi. Suçlamaların ciddiyeti göz önüne alındığında, şu özdeyişin gerçek anlamını sergileyen sabırları örnek teşkil ediyordu: “Yumuşak yanıt gazabı yatıştırır, oysa yaralayıcı söz öfkeyi alevlendirir” (Özd. 15:1).

Savunmanın giriş cümlesi İsrail’in Tanrısına atfedilen bir dizi ilahi isimden oluşuyordu: Tanrıların Tanrısı RAB (Yeşu 22:22). Bu ifade, şüpheleri ve neredeyse iç savaşa yol açacak olan suçlamaları ortadan kaldırmak için iki kez yinelenir ve kutsal bir yemine dönüşür. Onlar Tanrı’nın durumu tamamen bildiğine ve anladığına güçlü bir şekilde inanıyorlardı ve mevcut heyetin de aynı sonuca varacağını umuyorlardı. İki buçuk oymak aynı zamanda eğer gerçekten suçluysalar Rab’den onları esirgememesini isteyerek (Yas. 18:19, 1Sa. 20:16 ile karşılaştırın) Rab’bin huzurunda hesap vereceklerini kabul ettiler.

Bunun ardından, bir yandan suçlamaları geçersiz kılan (bir sunak sadece kurban sunma yeri olarak hizmet edemez), diğer yandan da gerçek amaçlarını ortaya çıkaran şaşırtıcı bir açıklama geldi. Davranışlarının gerçek nedeni sapkınlık değil, İsrail’den ayrılma korkusuydu. Bu nedenle, sunak inşa etmiş olmaları sanıldığı gibi sapkınlığa düştüklerinin bir delili değildi. Aslında tam tersi doğruydu: tıpkı batı Şeria oymaklarının yaptığı gibi, onlar da Rab korkusuyla hareket etmişlerdi. İsrail’in birliğinin gerçek dayanağı coğrafi konum ya da mirasın fiziksel boyutu değil, Rab’bin taleplerine olan ruhsal bağlılıklarıydı.

Irmağın batı yakasındaki oymakların kaygılarının ne kadar hakiki olduğu, doğudaki oymakların suçsuzluğu ortaya çıkınca duydukları sevinçten anlaşılıyordu. Kardeşlerinin savunmaları karşısında yenilgiye uğramış gibi hissetmek bir yana, kuşkularının yersiz olduğu ortaya çıktığı için sahici bir mutluluk duyduklarını gösterdiler. İsrail’de iç savaş önlenmiş ve ulusun birliği korunmuştu.

`Siz asılsız suçlamalarla nasıl başa çıkıyorsunuz? Davranışlarınıza rehberlik eden bazı ilkeleri paylaşın. İlham almak için Mezmurlar 37:3-6, 34, 37 ayetlerine bakın.`