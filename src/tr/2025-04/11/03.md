---
title:  Suçlamalar…
date:   08/12/2025
---

`Yeşu 22:9-20 ayetlerindeki geri dönen oymakların öyküsünü okuyun. Batı Şeria oymakları Doğu Şeria oymaklarına karşı ne gibi suçlamalarda bulunuyorlar? Bu suçlamalar ne ölçüde sağlam temellere dayanıyordu?`

Kitab-ı Mukaddes çevirisinde, doğu tarafındaki oymakların her zamanki adlarıyla (Rubenliler, Gadlılar, vs.) anıldığı 1. ayetin aksine, burada farklı bir ifade kullanılmış: “Ruben oğulları”, “Gad oğulları” ve “Manassenin yarım sıptı”, “İsrail oğullarının” karşısında bulunuyor (Yeşu 22:11 KM), dolayısıyla farklı bir varlığı temsil ediyor.

Öyküdeki tüm “RAB’bin topluluğu” ifadesi sadece dokuz buçuk Batı Şeria oymağını ifade ediyor ve iki grup arasında gelişen ayrılığın altını çiziyor. Gerçekten de öykünün devamındaki temel soru, ırmağın doğu yakasındaki oymakların İsrailliler olarak sayılıp sayılamayacağıdır.

Öykünün sorunsuz bir şekilde sona ermesini beklerdik; ancak doğudan gelen oymakların Şeria’da bir sunak diktikleri bildirilince gerilim ortaya çıkıyor. Buradaki metinde sunağın neden dikildiği belirtilmediği gibi, işlevi ya da sunakla ilgili özel bir faaliyet de açıklanmıyor. Bu sunağın ne anlama geldiği konusundaki belirsizlik, 3. ve 4. bölümlerde, tüm İsrail’in Kenan topraklarına geçmek için Şeria Irmağı’nın kenarına geldiği, Şeria ırmağının ilk geçişine yapılan geri dönüşleri gözlemlediğimizde daha da artıyor. Burada İsrail’in bir kısmı Şeria bölgesine geliyor, ancak bu kez ırmağı ters yönde geçmek için.

Her iki durumda da taşlardan oluşan bir yapı dikilmiştir. İlki bir anıt görevi görürken, ikincisi etkileyici bir sunak olarak görülmektedir. Kaçınılmaz olarak akla gelen soru şudur: “Bu taşların anlamı nedir?” (Yeşu 4:6, 22 ile karşılaştırın). Bu sunak kurbanlar için mi inşa edilmiştir, yoksa sadece bir anıt mıdır? Bu diğer oymaklar şimdiden sapkınlığa mı düşmeye başlamışlardı?

Yeşu, Elazar ya da oymak önderlerine danışılmaması, korkunç bir çatışmaya yol açabilecek bir yanlış anlamaya zemin hazırlamıştır.

`İsa ve Pavlus başkalarını yargılamaktan kaçınmamızı tavsiye ederken neye atıfta bulunuyorlar? Luka 6:37, Yu. 7:24, 1Ko. 4:5 ayetlerini okuyun. Başkalarının niyetleri hakkında yanlış sonuçlara varmak neden bu kadar kolaydır?`