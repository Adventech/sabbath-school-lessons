---
title:  Geçmişin Laneti
date:   09/12/2025
---

`Yeşu 22:13-15 ayetlerini yeniden, ancak bu kez Çölde Sayım 25. bölümün ışığında okuyun. İsrailliler neden iki buçuk oymağa gönderdikleri heyetin başkanı olarak Pinehas’ı seçiyorlar?`

Bağımsızlık ilanı olarak algılanabilecek söylentilere tam olarak itibar etmeden önce, iki kez “İsrail oğulları” diye adlandırılan dokuz buçuk oymak, sunağın amacını ve ne anlama geldiğini açıklığa kavuşturmak üzere bir heyet gönderdiler. Heyette başkâhin Elazar’ın ölümünden sonra yerine geçecek olan oğlu Pinehas da vardı (Yeşu 24:33). Pinehas, İsrail’in Baal Peor’daki ahlaksızlıklarına son veren kâhin olarak zaten biraz ün kazanmıştı (Çölde Sayım 25).

“Bunu gören Kâhin Harun oğlu Elazar oğlu Pinehas topluluktan ayrılıp eline bir mızrak aldı. İsrailli’nin ardına düşerek çadıra girdi ve mızrağı ikisine birden sapladı. Mızrak hem İsrailli’nin, hem de Midyanlı kadının karnını delip geçti. Böylece İsrail’i yok eden hastalık dindi” (Say. 25:7, 8).

Pinehas kesinlikle bir nüfuza sahipti. Diğer temsilciler Şeria ırmağının batısındaki dokuz buçuk oymağın temsilcileriydi ve her biri İsrail oymakları içindeki bir aşiret ailesinin reisiydi (tam anlamıyla, “atasının hanesinin başıydı”).

Heyet, kutsala saygısızlık ve isyan suçlamasını resmi peygamberlik kalıbı olan “... diyor” ifadesiyle başlattı. Ancak burada önemli olan şudur: konuşan kişi Rab değil, “RAB’bin topluluğu” olmasıdır (Yeşu 22:16). İsrail’in suç işlediği, hainlik yaptığı ve başkaldırdığı suçlamasını yönelttiler. “İzlemekten vazgeçtiniz” ifadesi Akan’ın günahını tanımlamak için kullanılan İbranice sözcükle aynıdır (Yeşu 7:1) ve bu ifade Musa’nın ilk beş kitabında birkaç kez geçmektedir (örneğin, Lev. 5:15; Lev. 6:2; Say. 5:6, 12). Akan ve Baal Peor örnekleri, biri hainlik diğeri ise başkaldırı için emsal teşkil etmekteydi. Heyet ayrıca dokuz buçuk oymağın, yetkisizce bir sunak inşa etme hareketinin sapkınlığa, putperestliğe ve ahlaksızlığa yol açacağı ve bunun da Rab’bin gazabını tüm İsrail ulusunun üzerine çekeceğinden korktuklarını ifade ettiler.

`Hepimizin geçmişte yaşadığımız ve gelecekte benzer olaylarla başa çıkma tarzımızı şekillendiren olumsuz tecrübelerimiz olmuştur. Tanrı’nın lütfu, geçmişte yaşadığımız felaketlerin bugün komşularımıza davranış biçimimizi belirlemesini önlemeye nasıl yardımcı olabilir?`