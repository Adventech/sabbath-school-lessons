---
title:  Bağlılık
date:   07/12/2025
---

`Yeşu 22:1-8 ayetlerini okuyun. Bu ayetler Rubenliler, Gadlılar ve Manaşşe oymağının yarısının bağlılığı hakkında bize ne anlatıyor?`

Yeşu, Şeria’nın diğer yakasındaki oymakların Musa ve kendisi tarafından belirlenmiş olan yükümlülüklerini tam olarak yerine getirdiklerini, bunun da İsrail’in ortak davasına önemli bir bağlılık ve fedakârlık anlamına geldiğini doğruluyor. Onlar kardeşleriyle birlikte “bunca zaman” savaşmışlardı ki bu gerçekte yaklaşık altı ya da yedi yıl anlamına geliyordu (Yeşu 11:18, Yeşu 14:10, Yas. 2:14 ayetleriyle karşılaştırın). Eşlerini ve çocuklarını evde, Şeria ırmağının doğu yakasında bırakmış olmalarına rağmen, savaşta yaralanma ve ölüm tehlikesini göze alarak kardeşleriyle birlikte sadakatle savaşmaya karar vermişlerdi.

Bu ayetler dolaylı yoldan ulusun ve ülkenin birliğinin önemini vurguluyor. Aynı zamanda, sonuçta birlikle ilgili olan sıradaki öykünün yolunu hazırlıyorlar. İsrailli kabileler, Şeria ırmağının aralarında oluşturduğu güçlü doğal sınıra rağmen birlik içinde kalabilecekler miydi? Coğrafi koşulların ulusal kimliklerine damga vurmasına izin mi vereceklerdi, yoksa hepsinin yegane Tanrı’ya ibadet ediyor olmaları, O’nun seçilmiş ulusu olarak, O’nun ilahi rehberliği altında onları birlik içinde ve güçlü mü kılacaktı?

Yeşu böyle bir sadakatin mümkün olmasının tek yolunu şöyle açıklıyor: onlar İsrailli kardeşlerine değil, onlara bu görevi vermiş olan Yahve’nin Kendisine kulluk ediyorlardı.

Aynı ilkeyi Yeni Ahit’te de görüyoruz. Elçi Pavlus Hristiyanları, sanki sadece insanlar için değil de Tanrı için çalışıyorlarmış gibi hizmet etmeleri konusunda uyarmıştı (bkz. Ef. 6:7, Kol. 3:23, 1Se. 2:4). Nihayetinde evrenin Yaratıcısı için çalışmaktan daha yüce bir görev olabilir mi?

Günlük yaşamda, cesaretimizi kolayca kırabilecek ve mücadeleden vazgeçmemize neden olabilecek zorluklar ve güçlüklerle sık sık karşılaşıyoruz. Vazgeçmek bazen kolay yoldur. Ancak bizimle birlikte olacağına söz vermiş olan ve bizi, bizden istediklerini yapmaya muktedir kılan Rab’bin gücüne başvurabiliriz. Eğer yüce çağrımızı aklımızda tutarsak, buradaki düşmüş varlığımızın bir parçası olan kaçınılmaz zorluklara ve cesaret kırıklıklarına rağmen ilerlemeye devam etmek için teşvik bulabiliriz.

`Yeşu 22:5, 6 ayetlerinde Yeşu’nun ayrılan oymakları Rab’be sadık kalmaya çağırdığı ve sonra onları kutsadığı bildiriliyor. Birbirimiz için daha fazla dua etseydik kilisedeki ilişkilerimiz nasıl bir dönüşüm geçirirdi?`