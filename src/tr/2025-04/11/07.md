---
title:  Ek Çalışma
date:   12/12/2025
---

Ellen G. White, Geçmişten Sonsuzluğa 1. Ciltten, 286-293 sayfaları arasındaki “Sonunda Yuvada” bölümünü okuyun.

“Bir yandan günahla mücadele ederken ihmalkâr davranmamak önemli olsa da, acımasız yargıdan ve temelsiz kuşkulardan kaçınmak da aynı ölçüde önemlidir . . .

“Rubenlilerin ve yoldaşlarının sergilediği bilgelik örnek alınmaya lâyıktır. Gerçek imanın davasını korumaya çalışırlarken yanlış değerlendirildiler ve ciddi şekilde kınandılar; ancak yine de küskünlük göstermediler. Kendilerini savunmaya çalışmadan önce kardeşlerinin suçlamalarını incelikle ve sabırla dinlediler, sonra da niyetlerini tümüyle açıklayarak masum olduklarını gösterdiler. Böylece ciddi sonuçlara neden olabileceği tehlikesini gösteren zorluk, dostane bir şekilde çözüldü.

“Haklı olanlar yanlış bir suçlama altında kalsalar bile sakin ve temkinli kalabilirler. Tanrı insanların yanlış anladığı ve yanlış yorumladığı her şeyi bilmektedir, bu nedenle davamızı güvenle O’nun ellerine teslim edebiliriz. O, Akan’ın suçunu nasıl ortaya çıkardıysa, aynı şekilde Kendisine güvenenlerin davasını da haklı çıkaracaktır. Mesih’in ruhu tarafından harekete geçirilenler, sabırlı ve şefkatli olan o sevgiye sahip olacaklardır.

“Tanrı’nın isteği, halkının arasında birlik ve kardeşlik sevgisi olmasıdır. Mesih’in çarmıha gerilmeden hemen önceki duası, Kendisiyle Baba’nın bir olduğu gibi öğrencilerinin de bir olması, böylece dünyanın O’nu Tanrı’nın gönderdiğine iman etmesiydi. Bu çok dokunaklı ve harika dua çağlar ötesinden günümüze dek ulaşıyor; zira O ‘Yalnız onlar için değil, onların sözüyle Bana iman edenler için de istekte bulunuyorum’ demişti. Yuhanna 17:20. Hakikatin tek bir ilkesini dahi feda etmemeliysek de, bu birlik haline ulaşmak daimî hedefimiz olmalıdır.”—Ellen G. White, Geçmişten Sonsuzluğa, 1. Cilt, s. 292.

**Tartışma Soruları:**

`Pavlus’un “Her biriniz alçakgönüllülükle öbürünü kendinden üstün saysın” (Flp. 2:3) öğüdü kardeşlerimiz hakkında kötü düşünceler beslemekten kaçınmamıza nasıl yardımcı olabilir?`

`Geçmişteki başarısızlıklarımız ya da hatalarımız nedeniyle neden bir duruma sıklıkla aşırı tepki veriyoruz? Bu eğilimimizden nasıl kaçınabiliriz?`

`Başkalarının bakış açısını dinlemenin önemi üzerine tartışın. Kilisemizde nasıl bir dinleme kültürü geliştirebiliriz? (Yakup 1:19 ayetiyle karşılaştırın.)`

`İş hayatımızın gerekliliklerinin, ailevi sorumluluklarımızın, kiliseyle ilgili yükümlülüklerimizin ve diğer görevlerimizin bize bunaltıcı gelebildiği bir toplumda yaşıyoruz. Her şeyi Rab’be göre yapma ilkesi bizi sadece daha sorumlu kılmakla kalmayıp aynı zamanda bize nasıl huzur verebilir?`