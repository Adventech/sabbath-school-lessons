---
title:  Yenilenme Sunakları
date:   11/11/2025
---

`Yeşu’nun Rab’be bir sunak inşa etme amacı neydi? Yeşu 8:30, 31 ayetlerini okuyun; Yas. 11:26-30; Yas. 27:2-10 ayetleriyle karşılaştırın.`

Atalar zamanında, sunaklar haç yollarını belirtiyordu ve onlara Tanrı tarafından vaat edilmiş olan ülke üzerindeki hak iddialarının somut birer temsili olmuşlardı. Şimdiyse, İsrailliler bir sunak inşa ederek atalarına verilmiş olan vaatlerin gerçekleştirildiğine tanıklık ediyorlardı. Bu durumda, sunağın inşa edilmesi Musa tarafından verilen talimatların doğrudan gerçekleştirilmesidir (Yas. 11:26-30, Yas. 27:2-10).

Yeşu 8:30-35 ayetleri kitabın tüm ilahi mesajının şekillendirilmesinde önemli bir işleve sahiptir. Yeşu, en korkunç, şiddet içeren öykülerden birini (savaş) tamamen farklı bir şeye –antlaşmanın yeniden onaylandığı bir sahneye (tapınma)– bağlayarak, bizi kitabın başlangıcında yer alan en önemli ilahiyat konularından birine geri götürüyor: Yeşu İsrail’i antlaşmaya itaate dayalı bir yaşama yönlendirme görevine sahiptir (Yeşu 1:7). Bu aynı zamanda Yeşu’nun kitabın sonundaki görüntüsüdür (Yeşu 24).

Savaş ve fetih önemli olsa da, daha da hayati bir şey bulunmaktadır: Tanrı’nın yasasının gerekliliklerine sadakat. Fetih, Tanrı’nın İsrail’le ilgili tasarısının gerçekleşmesinde ve tüm insanlığın kurtuluş planında sadece bir adımdır. Tevrat’ın buyruklarına bağlılık insanlığın kaderindeki nihai meseleyi teşkil etmektedir. Yeşu yasanın bir nüshasını sunağın taşlarından farklı olan büyük, beyaz taş levhalar üzerine yazdı (Yas. 27:2-8 ile karşılaştırın). Böylelikle, muhtemelen üzerinde On Emir’in yazılı olduğu taşlar sunağın yanında ayrı bir anıt oluşturarak İsraillilere sürekli olarak antlaşmanın içerdiği ayrıcalıkları ve görevleri hatırlatıyordu.

Yeşu, diğer şeylerin yanı sıra görevi insanlığı yeniden Tanrı’ya itaate yönlendirmek olan Yeni Ahit’in Yehoşua’sının (İsa’nın) bir habercisidir. Bu görevi gerçekleştirmek için, İsa’nın kötülüğün güçleriyle bir mücadele içine girmesi gerekiyordu. Nihai amacı bizim adımıza antlaşmanın gerekliliklerini yerine getirmekti: “Çünkü Tanrı’nın bütün vaatleri Mesih’te ‘evet’ tir. Bu nedenle Tanrı’nın yüceliği için Mesih aracılığıyla Tanrı’ya ‘Amin’ deriz (2Ko. 1:20).

`Günümüzde yapabileceğimiz, eski zamanlardaki sunak inşası ile aynı işlevlere sahip olabilecek bazı manevi faaliyetler nelerdir?`