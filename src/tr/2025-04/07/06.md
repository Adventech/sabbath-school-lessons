---
title:  O’nun Varlığını Özlüyoruz
date:   13/11/2025
---

`Yeşu 18:1, 2 ayetlerini okuyun. Yeşu’nun ülkeyi paylaştırma sürecini yarıda kesmesine neden olan olay neydi?`

Şeria Irmağı’nın batı yakasındaki en büyük iki oymağa ve Manaşşe oymağının yarısına tahsis edilen bölgelerin tanımlanmasının ardından, bu bölümde topluluğun Şilo’da bir araya gelmesi ve ülkenin geri kalan yedi küçük oymağa paylaştırılması anlatılmaktadır.

“Buluşma Çadırı” olarak adlandırılan kutsal konutun kuruluşu, Tanrı’nın halkının arasında yaşama vaadinin gerçekleştiğini temsil etmekte (Çık. 25:8; Lev. 26:11, 12) ve kitabın ana konusunu açığa çıkarmaktadır: Tanrı’nın İsrail’in arasındaki varlığı ülkenin ele geçirilmesini mümkün kılmıştır. O’nun varlığı İsrail için ve onlar aracılığıyla tüm yeryüzü için sürekli bir bereket kaynağı olacaktır (Yar. 12:3). Tanrı’ya tapınma, ülkenin fethi ve paylaştırılmasından bile daha öncelikli ve merkezi bir öneme sahiptir! Kutsal konutun ve daha sonra Tapınağın varlığı, halkın daima Tanrı’nın aralarında bulunduğunu ve antlaşmaya bağlı kalma yükümlülüklerini hissetmelerine yardımcı olmalıydı.

`İbraniler 6:19, 20; İbraniler 9:11, 12 ve İbraniler 10:19-23 ayetlerini okuyun. Tanrı’nın fiziksel varlığını aramızda muhafaza eden dünyevi bir kutsal konuta sahip olmayan biz Hristiyanlar Yeşu’dan ne öğrenebiliriz?`

Kutsal konutun ortaya çıkışı beklenmedik bir şaşırtıcı olmamalıdır, çünkü kutsal konut konusu Yeşu’nun öyküsünde Ahit Sandığı aracılığıyla yer almıştır. Bu sandık En Kutsal Yer’deki temel mobilya parçasıydı ve kitabın ilk iki bölümüne damgasını vurmuştu: geçiş ve fetih. Şimdiyse, Yeşu Buluşma Çadırı’nın inşasını ülkenin paylaştırılmasının odağına yerleştirerek, İsrail’in tüm yaşamının Yahve’nin yeryüzündeki karargâhı olan kutsal konut ekseninde döndüğünü gösteriyordu.

Önceden bildirilmiş olan Kefaret Günü’nde yaşayan biz Hristiyanlar için, imanımıza, umudumuza ve ruhsal mirasımıza meydan okuyan modern (ya da postmodern) güç odaklarıyla mücadelemizi sürdürürken, bakışlarımızı göksel tapınağa odaklamamız daha da önemlidir. Sürekli olarak Mesih’in Çarmıh’ta ve göksel tapınakta gerçekleştirdiği işe dayanırken, Tanrı’nın bir kez daha halkının arasında, ama bu kez sonsuza dek yaşayacağı zamanı inançla dört gözle bekleyebiliriz. (Va. 21:3 ile karşılaştırın.)