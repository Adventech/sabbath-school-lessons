---
title:  Önce Antlaşma
date:   09/11/2025
---

`Yeşu 5:1-7 ayetlerini okuyun. Rab Yeşu’ya tam da fethin bu zamanında neden ikinci kuşak İsraillileri sünnet etmesini emretti?`

Ülkenin keşfinden, casusların verdiği cesaret verici haberlerden ve mucizevi bir şekilde Şeria ırmağının geçilmesinden sonra, düşmanla derhal bir mücadeleye girilmesini beklerdik. Ancak bir savaş zaferinden daha önemli bir şey bulunmaktaydı: İsrail’in Tanrı’yla yaptığı antlaşma.

Yeni kuşağın ülkeyi ele geçirmeye girişmeden önce, ülkenin Sahibiyle olan özel ilişkilerinin tümüyle bilincinde olması gerekiyordu. Antlaşma belirtisinin yenilenmesi, Tanrı’nın lütufkâr ve mucizevi bir şekilde İsrail’i Şeria ırmağından sağ salim geçirmesine bir yanıt olarak gelmiştir.

Tanrı’yla yaptığımız antlaşma her zaman O’nun bizim için zaten gerçekleştirmiş olduğu işlere bir şükran cevabı olmalı, asla O’nun taleplerine yasacı bir şekilde boyun eğerek bir fayda elde etmeye çalışma davranışı olmamalıdır. (Kuşkusuz aynı düşünce, Galatyalılara yazdığı mektupta en açık şekilde görüleceği üzere, Pavlus’un diğer uluslardan olan erkeklerin sünnet edilmesinde ısrar edenlerle olan mücadelesinde de çok önemliydi).

İsrail, tarihinin en büyük askeri harekâtının eşiğindeydi ve tüm ordugâhın savaş hazırlıklarıyla meşgul olmasını beklerdik. Öyleydi, ancak geleneksel anlamda değil. Atlara koşum takmak ve kılıçları keskinleştirmek yerine, savaşan kuvvetlerin çoğunu en az üç gün boyunca savunmasız bırakan bir tören düzenlediler.

Bunu, onları Mısır’dan kurtarmış olan Tanrılarıyla olan ilişkilerini kutlamak için yaptılar. Peki neden? Çünkü savaşın Rab’be ait olduğunu biliyorlardı. Onlara zaferi ve başarıyı bağışlayan O’ydu. İsa aynı ilkeyi biraz farklı sözcüklerle şöyle ifade etmiştir: “Siz öncelikle O’nun egemenliğinin ve doğruluğunun ardından gidin, o zaman size bütün bunlar da verilecektir” (Mat. 6:33). Çoğu zaman, günlük yaşantımız bize o kadar çok önemli şeyin aciliyetiyle baskı yapıyor gibi görünüyor ki, hayatımızdaki en önemli şeye, Mesih’e olan bağlılığımızı her gün tazelemeye öncelik vermeyi unutuyoruz.

`Daha “önemli” meseleler yüzünden Tanrı’yla geçirdiğiniz zamanı nasıl ihmal ettiğinizi düşünün. Bunu yapmak neden bu kadar kolay ve buna karşı nasıl mücadele edebiliriz?`