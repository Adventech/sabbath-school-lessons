---
title:  Taş Levhalara Yazıldı
date:   12/11/2025
---

`Yeşu 8:32-35 ayetlerini okuyun. Bu ayetlerde tarif edilen olayın anlamı nedir ve bugün bize ne söylemelidir?`

Eval Dağı’ndan sadece Yasa’nın Tekrarı kitabında (Yas. 11:29; Yas. 27:4, 13) ve Yeşu kitabında (Yeşu 8:30, 33) bahsedilmektedir. Gerizim ile birlikte, antlaşmanın bereketlerinin ve lanetlerinin söyleneceği yerdi. Daha açık bir ifadeyle, Yasa’nın Tekrarı 11:29 ve Yasa’nın Tekrarı 27:4, 13 ayetlerine göre, lanetlerin okunacağı yer burası olmalıydı. İsrailliler burada kâhinlerin huzurunda Ahit Sandığı’nın iki yanında durmalıydılar (Yeşu 8:33). Bir topluluk Eval Dağı’nın önünde, diğer bir topluluk ise Gerizim Dağı’nın önünde durdu. Burada simgesel olarak antlaşmayla olası iki ilişki kurma biçimini canlandırdılar. Oraya getirilen kurbanlar, O’na iman eden herkes antlaşmanın bereketlerinden yararlanabilsin diye, onun tüm lanetlerini Kendi üzerine alan İsa’ya işaret ediyordu (Gal. 3:13, 2Ko. 5:21).

`Antlaşmanın bir nüshasını herkesin görebileceği bir anıtın üzerine yazmak neden gerekliydi? (Bkz. Yas. 4:31; Yas. 6:12; Yas. 8:11, 14; 2Kr. 17:38; Mez. 78:7).`

Biz insanlar unutkan olmaya meyilliyiz. Günlük yaşamın giderek artan baş döndürücü taleplerini giderek daha kısa zaman dilimlerine sıkıştırıyoruz. Aynı sıklıkta ya da yoğunlukta tekrarlanmayan şeyleri kaçınılmaz olarak unutuyoruz. Her Rab’bin sofrası ibadetinde, kendimizi yeniden Rab’be adamak ve antlaşmaya bağlılığımızı yenilemek için özel bir fırsata sahibiz. Bu fırsatları sadece bireysel anlamda yeniden kutsanma fırsatları olarak değil, aynı zamanda Tanrı’ya olan bağlılığımızı toplu olarak yenileme fırsatları olarak da görmemiz iyi olacaktır. Giderek bireyselleşen bir toplumda, aynı dünya görüşünü, aynı değerleri, aynı inançları ve aynı görevi paylaşan bir topluluğun mensubu olmanın gücünü yeniden keşfetmeliyiz.

`Hayatın telaşı ve gürültüsü içinde Rab’bi unutup her şeyi kendi gücünüzle yapmaya çalışmayı ne kadar kolay buluyorsunuz? Özellikle de işler sizin için iyi giderken bunu yapmak neden bu kadar kolaydır?`