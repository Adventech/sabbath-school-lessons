---
title:  Kenanlıların Kötülüğü
date:   26/10/2025
---

`Yaratılış 15:16, Levililer 18:24-30, Yasa’nın Tekrarı 18:9-14 ve Ezra 9:11 ayetlerini okuyun. Bu ayetler Tanrı’nın Kenan ülkesini İsraillilere sunmaktaki geniş kapsamlı tasarısı hakkında bize ne söylüyor?`

Kenan ülkesinde yaşayan ulusların kötülükleri derken ne söylenmek istediğini tam olarak anlamak için Yeşu kitabının dışına bakmamız gerekmektedir. Bu ulusların çocuk kurban etme, falcılık, büyücülük, ruh çağırma ve cincilik gibi tiksindirici adetleri bize ipucu verebilir (Yas. 18:9-12).

Suriye’deki Ras Şamra bölgesinde bulunan antik Ugarit metinlerinin keşfi, Kenan dini ve toplumu hakkında daha ayrıntılı bilgi vermekte ve bu uygarlığın kınanmasının yalnızca anlaşılabilir değil, aynı zamanda –Eski Ahit ahlak anlayışına göre– haklı olduğunu da ortaya koymaktadır.

Kenan dini, doğurganlığı güvence altına alan doğal olguların tanrılar ve tanrıçalar arasındaki cinsel ilişkiler aracılığıyla denetim altında tutulduğu inancına dayanıyordu. Bu nedenle, tanrıların cinsel faaliyetlerini kendi cinsel davranışları bağlamında hayal ediyor ve tanrı ve tanrıçaları da aynı şeyi yapmaya teşvik etmek amacıyla törensel cinsel faaliyetlerde bulunuyorlardı. Bu anlayış, hem erkek hem de kadın fahişelerin yine kendi dini uygulamalarının bir parçası olarak orgazm ayinlerine katılmalarını gerektiren “kutsal” fahişelik geleneğinin oluşmasını sağlamıştı.

Bir ulus, halkının tapındığı tanrılarınkinden daha yüksek bir ahlaki zemine yükselemez. İlahlarına ilişkin böylesi bir anlayışın sonucu olarak, Kenanlıların dini ibadetlerinin Kutsal Kitap’ın özellikle karşı durduğu çocuk kurban etmeyi içermesi şaşırtıcı değildir.

Arkeolojik kanıtlar Kenan halkının düzenli olarak ilk doğan çocuklarını tapındıkları tanrılara, aslında cinlere kurban ettiklerini doğrulamaktadır. Üzerinde adak yazıları bulunan büyük çömleklerin içinde ezilmiş halde bulunan minik insan iskeletleri, onların bu alçaltıcı dini sistemlerine ve bunun birçok çocuk için ne anlama geldiğine tanıklık etmektedir.

Dolayısıyla, Kenanlıların yok edilmesi sonradan düşünülmüş, Tanrı’nın Kenan ülkesini İsraillilere verme kararının ardından ortaya çıkmış bir düşünce değildi. Kenan ülkesi sakinlerine bir deneme süresi, aralarında yaşayan ataların tanıklığı aracılığıyla Tanrı’yı ve O’nun karakterini tanıma fırsatına sahip oldukları ek bir merhamet süresi tanınmıştı. Bu fırsata sahiptiler, ama görünen o ki, bunu heba ettiler ve Rab nihayetinde onlara bir son vermek zorunda kalana kadar korkunç davranışlarına devam ettiler.