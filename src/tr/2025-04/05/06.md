---
title:  Esenlik Önderi
date:   30/10/2025
---

`Aşağıdaki ayetler Tanrı’nın halkı için öngördüğü geleceği nasıl tanımlıyor? Yşa. 9:6, Yşa. 11:1-5, Yşa. 60:17, Hoş. 2:18, Mika 4:3.`

Bu haftaki dersin odak noktasını Eski Ahit’in ilahi olarak emredilen ve desteklenen savaşları oluştursa da, Eski Ahit’in peygamberlik yazılarında aynı derecede öneme sahip bir başka konunun varlığından bahsetmemiz gerekmektedir: gelecekteki esenlik dolu Mesih dönemi tasavvuru. Mesih “Esenlik Önderi” olarak tasvir edilmektedir (Yşa. 9:6). O, aslanla kuzunun birlikte otlayacağı (Yşa. 11:1-8), yıkımın ve acının olmayacağı (Yşa. 11:9), barışın hüküm süreceği (Yşa. 60:17) ve bir ırmak gibi akacağı (Yşa. 66:12), huzurun hakim olduğu bir krallık kuracaktır.

`2. Krallar 6:16-23 ayetlerini okuyun. Bu öykü Tanrı’nın halkına ve insanlığa yönelik daha kapsamlı amaçları hakkında ne gibi kavrayışlar sağlamaktadır?`

Elişa’nın girişimiyle Aram ordusunun doyurulması öyküsünü düşünün. Elişa onları katletmek yerine (2Kr. 6:22), onlara en üstün ülküyü, Tanrı’nın halkı için her zaman arzuladığı esenliği sergiledi. Elişa’nın, düşmanı kuşatmış olan görünmez ordunun üstünlüğünün tamamen farkında olduğunu gözlemlemek ilginçtir (2Kr. 6:17). Tanrı her ne kadar gezegenimizi de etkilemiş olan evrensel bir mücadelenin içinde yer alıyor olsa da, kurtuluşun nihai gayesi sürekli bir çatışma ya da düşmanın sonsuza dek köleliğe mahkûm edilmesi değil, bilakis sonsuza dek kalıcı esenliktir. Nasıl şiddet şiddeti doğuruyorsa (Mat. 26:52), esenlik de esenliği doğurmaktadır. Öykü, Aramlı akıncıların “bir daha İsrail topraklarına ayak” basmadıklarını belirterek sona eriyor (2Kr. 6:23).

`İsa’yı taklit etmeye çalışarak barışın aracıları olabileceğimiz tüm imkânları düşünün. Peki ya şu andaki kendi yaşantınız? Karşılaştığınız her türlü anlaşmazlıkta hangi şekillerde çatışma yerine barışın aracısı olabilirsiniz?`