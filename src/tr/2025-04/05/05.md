---
title:  Özgür Seçim
date:   29/10/2025
---

`Yasa’nın Tekrarı 20:10, 15-18; Yasa’nın Tekrarı 13:12-18; ve Yeşu 10:40 ayetlerini okuyun. Yasa’nın Tekrarı’nda ifade edilen savaş yasası ve İsrail’deki putperest kente karşı izlenen yöntem, İsrailliler’in giriştiği bu savaşta topyekûn yıkımın sınırlamalarını anlamamıza nasıl yardımcı olabilir?`

İbranice metinde savaşta insanların yok edilmesini açıklamak için benzersiz bir ifade kullanılmıştır: cḥerem. Bu sözcük “ yasaklanmış”, “lanetlenmiş” ya da “yok edilmeye mahkûm edilmiş” anlamına gelmektedir. Genellikle, , insanların, hayvanların ya da cansız varlıkların bütünüyle ve geri dönülmez bir şekilde Tanrı’nın özel alanına yerleşmesini ifade eder ki bu da savaşta çoğu durumda onların yok edilmesini gerektirmektedir. Savaşta bir halkın bütünüyle ortadan kaldırılması olarak cḥerem kavramı ve uygulaması, Yahve’nin karakterinin ve itibarının söz konusu olduğu kötülüğün evrensel güçleriyle arasındaki mücadele ışığında anlaşılmalıdır.

Yine, dünyada günahın ortaya çıkışından bu yana, tarafsızlık diye bir şey kalmamıştır: bir kimse ya Tanrı’nın tarafındadır ya da O’nun karşısındadır. Bir taraf yaşama, sonsuz yaşama, diğer taraf ise ölüme, ebedi ölüme götürmektedir.

Bütünüyle yok etme uygulaması, Tanrı’nın günah ve kötülüğe karşı verdiği adil hükmü tanımlamaktadır. Tanrı, eşsiz bir şekilde hükmünün bir kısmının yerine getirilmesini seçilmiş ulusu olan eski İsrail’e bırakmıştır. Yıkıma mahkumiyet O’nun sıkı dini denetimi altındaydı, tarihin belli bir dönemiyle, fetihle ve iyi belirlenmiş bir coğrafi bölgeyle, kadim Kenan topraklarıyla sınırlandırılmıştı. Dünkü dersimizde gördüğümüz üzere, yok edilme cezası kapsamına girenler sürekli olarak Tanrı’nın amaçlarına isyan etmiş ve karşı gelmişler, hiçbir zaman da tövbe etmemişlerdir. Dolayısıyla Tanrı’nın onları yok etme kararı ne keyfiydi ne de ulusçuydu.

Dahası, Kenanlılarla aynı yaşam tarzını benimsemeye karar verseydi İsrail de aynı muameleyi görecekti (Yasa’nın Tekrarı 13. bölüm ile karşılaştırın). İlahi savaşın her iki tarafında yer alan topluluklar önceden belirlenmiş gibi görünse de (İsrailliler toprakları miras alacak ve Kenanlılar yok edilecekti), Rahav, Akan ve Givonlular örneklerinde göreceğimiz gibi, bir taraftan diğerine geçme olasılığı bulunmaktadır.

Halklar keyfi olarak koruma altına alınmış ya da cezalandırılmış değildi. Yahve ile bir ilişki içinde olmaktan yararlananlar isyan ederek ayrıcalıklı konumlarını kaybedebilir, ceza altında olanlar ise Yahve’nin yetkisine boyun eğerek yaşayabilirlerdi.

`Kenanlıların Tanrı’ya karşı gelmelerinin günümüz için manevi çıkarımları nelerdir? Yani, özgür seçimlerimizin bizim için kişisel sonuçları nelerdir?`