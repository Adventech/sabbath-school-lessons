---
title:  Yüce Yargıç
date:   27/10/2025
---

`Yaratılış 18:25; Mezmurlar 7:11; Mezmurlar 50:6; Mezmurlar 82:1; Mezmurlar 96:10; ve 2. Timoteos 4:1, 8 ayetlerini okuyun. Bu ayetler Tanrı’nın ahlaki karakteri hakkında ne söylüyor? Tanrı’nın evrenin Yargıcı olarak üstlendiği işlev ilahi savaş meselesini anlamamıza nasıl yardımcı olabilir?`

Tanrı’nın karakterinin kutsallığı, O’nun günaha hoşgörü gösteremeyeceği anlamına gelmektedir. O sabırlıdır. Ancak günah, kesin cezasını mutlaka çekmelidir ve o da ölümdür (Rom. 6:23). Yahve, ister İsrail’de ister Kenanlılar arasında olsun, nerede bulunursa bulunsun günaha karşı savaş ilan etmişti. İsrail kutsal savaşlara katılıyor diye, hatta bu savaşlar Yahve’nin seçilmiş halkını yargılamasının bir yolu haline geldiğinde bile, diğer uluslardan daha fazla kutsanmış değildi (Yas. 9:4, 5; Yas. 12:29, 30). Diğer kadim Yakın Doğu halklarından farklı olarak, İsrailliler kutsal savaşın tersine döndüğünü, yani Tanrı’nın onlar için değil onlara karşı savaştığını ve düşmanlarının onları ezmelerine izin verdiğini tecrübe etmişlerdir (Yeşu 7. bölüm ile karşılaştırın).

Kutsal savaş kavramı bütünüyle ancak Tanrı’nın yargıç olarak icra ettiği faaliyetin ışığında anlaşılabilir. Böyle görüldüğünde, İsrail’in fetih savaşları tamamen farklı bir nitelik kazanmaktadır. Eski dünyada (ve günümüzde) çok yaygın olan emperyalist kendini büyütme savaşlarının aksine, İsrail’in savaşları kendileri için zafer kazanmak amacıyla değil, ülkede Tanrı’nın adaletini ve esenliğini tesis etmek amacıyla gerçekleştirilmiştir. Bu nedenle, kutsal savaş fikrini anlamanın temelinde, Tanrı’nın kral ya da yargıç olarak tasvirinde olduğu gibi, savaşçı olarak Tanrı tasvirinde de bahis konusu olan Tanrı’nın hükümranlığı ve egemenliği kavramı yatmaktadır.

Bir savaşçı olan Yahve, bir yargıç olarak, O’nun karakterinin yansıması olan yasanın kuralını uygulamaya, sağlamlaştırmaya ve sürdürmeye kendini adamış olan Kişi’dir. Tanrı’nın savaşçı olarak resmedilmesi, yargıç ve kral imgelerine benzer şekilde, Yahve’nin Kendi kurduğu düzene baş kaldırılmasına sonsuza dek müsamaha göstermeyeceğini ortaya koymaktadır. Bu nedenle, Yahve’nin faaliyetinin hedefinin asla savaşın kendisi ya da zafer kazanmak değil, adalet ve barışın yeniden tesis edilmesi olduğu kabul edilebilir. Nihayetinde, eğer faaliyetin öznesi Tanrı ise, yargılamak ve savaş açmak ya da adaleti sağlamak aynı şeydir.

`Tanrı’yı rüşvet kabul etmeyecek ya da taraf tutmayacak adil bir yargıç olarak düşünün. Günahı, zulmü, masumların acı çekmesini ve ezilenlerin sömürülmesini sonsuza dek hoş görmeyecek bir Tanrı müjdenin nasıl bir parçasıdır?`