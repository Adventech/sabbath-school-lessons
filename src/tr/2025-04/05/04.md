---
title:  Topraklarından Sürülme mi, İmha mı?
date:   28/10/2025
---

`Mısır’dan Çıkış 23:28-30; Mısır’dan Çıkış 33:2; Mısır’dan Çıkış 34:11; Çölde Sayım 33:52 ve Yasa’nın Tekrarı 7:20 ayetlerini Mısır’dan Çıkış 34:13; Yasa’nın Tekrarı 7:5; Yasa’nın Tekrarı 9:3; Yasa’nın Tekrarı 12:2, 3 ve Yasa’nın Tekrarı 31:3, 4 ayetleriyle karşılaştırın. Bu ayetler fethin amacı ve yıkımın kapsamı hakkında ne açıklamaktadır?`

Tanrı’nın Kenanlılar için asıl maksadı onları yok etmek değil, topraklarından sürmekti. İsrail’in fethin savaşlarına nasıl dahil olması gerektiğini anlatan ayetler incelendiğinde, Vaat Edilmiş Ülke’nin sakinlerine yönelik olarak gerçekleştirilen topraktan sürme, kovma ve uzaklaştırmadan bahseden ifadelerin kullanıldığı görülecektir. Yıkımı belirten ve bu eylemin öznesi olarak İsrail’i gösteren ikinci grup ifadelerde çoğunlukla putperest tapınma malzemeleri ve yıkıma mahkum nesneler gibi cansız objeler kastedilmektedir. Anlaşılıyor ki, putperest tapınma mekânları ve sunaklar Kenan dininin başlıca merkezlerini oluşturuyordu.

Kutsal savaş esas olarak Kenan ülkesinin yozlaşmış kültürüne ve toplumuna yönelikti. İsrail’in, kirlenmeden kaçınmak için yozlaşmayı yaygınlaştıran tüm unsurları yok etmesi gerekiyordu. Ancak Kenan ülkesinin tüm sakinleri ve fetih öncesinde, hatta fetih sırasında bireysel olarak Tanrı’nın egemenliğini tanıyanlar göç ederek kaçabildiler (Yeşu 2:9-14; Hak. 1:24-26 ile karşılaştırın). Kenan ülkesi halkının yıkıma mahkûm edilen tek kesimi, surlarla çevrili kentlere çekilen, Tanrı’nın İsrailliler’le ilgili tasarısına karşı inatla isyan etmeye devam eden ve yüreklerini katılaştıranlardı (Yeşu 11:19, 20).

Ancak bu durum bir soruyu da beraberinde getirmektedir: Kenan ülkesini fethetmenin asıl amacı orada yaşayanları yok etmek değil de oradan sürmek idiyse, İsrailliler neden bu kadar çok insanı öldürmek zorunda kalmışlardı?

Kenan ülkesinin fethiyle ilgili Kutsal Kitap metinlerinin analizi, fethin asıl maksadının Kenanlı nüfusun dağıtılması olduğunu ortaya koymaktadır. Ancak, Mısır firavunu gibi Kenanlıların çoğunluğu da yüreklerini katılaştırmış ve kültürleriyle öylesine bütünleşmişlerdi ki, kültürlerinin yok edilmesi onların da yok edilmesi gerektiği anlamına geliyordu.

`Sizin kendi karakteriniz ve alışkanlıklarınızdaki hangi unsurların kökünden sökülüp yok edilmesi gerekiyor?`