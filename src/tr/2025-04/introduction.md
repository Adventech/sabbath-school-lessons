### İkinci Şanslar: Yeşu Kitabı

Yeşu kitabı Musa’nın önderliğinden Yeşu’nun önderliğine geçişi anlatmaktadır. Kitap, İsrail halkının Vaat Edilmiş Topraklara giriş öyküsüyle başlar ve o topraklara yerleşmeleriyle sona ermektedir.

Yeşu gerçekten yeri çok zor doldurulacak birinin ardından geliyordu. Yani, Musa’nın (Musa!) bıraktığı yerden devam edecekti. Ancak bu zorluk yalnızca başlangıçtı. Yeşu, Musa’nın asla yapmadığı bir şeyi yapacaktı: Tanrı’nın yıllar önce atalarına vermiş olduğu vaat uyarınca, çölde geçen tam 40 yılın ardından ulusu Şeria Irmağı’ndan geçirip Kenan topraklarına götürecekti.

“Kulum Musa öldü. Şimdi kalk, bütün halkla birlikte Şeria Irmağı’nı geç. Size, İsrail halkına vereceğim ülkeye girin” (Yeşu 1:2).

Tüm öykünün anahtarı burada, Rab’bin Yeşu’ya söylediği sözlerde bulunmaktadır: “Size, İsrail halkına vereceğim ülkeye girin.”

Evet, Yeşu bunu tek başına değil, yalnızca Rab’bin gücü ve rehberliği sayesinde gerçekleştirecekti; o Rab ki, antlaşmanın gereğini yerine getirmiş olsalardı halkı bir kuşak önce ülkeye sokmuş olacaktı. Ne yazık ki, bunu yapmadılar ve dolayısıyla yaptıklarının sonuçlarına katlandılar.

Gerçek şu ki, geçen 40 yıl boyunca İsrail antlaşmanın olumsuz tarafını tecrübe etmişti. Tanrı’ya isyan ettikleri için, Kalev ve Yeşu hariç Mısır’dan Çıkış’ın mucizelerini ve kerametlerini yaşamış olan yetişkin kuşağın tamamı çölde mahvolmuştu. Musa’nın beş kitabından dördü, çölde dolaştıkları onca zaman boyunca başlarına gelenleri konu almaktadır. Artık Yeşu’nun önderliğindeki ikinci kuşak ülkeyi ele geçirmenin yol açacağı zorluklara göğüs germeye hazırdı.

“Sonra Musa Yeşu’yu çağırıp bütün İsrailliler’in gözü önünde ona şöyle dedi: ‘Güçlü ve yürekli ol! Çünkü RAB’bin, atalarına ant içerek söz verdiği ülkeye bu halkla birlikte sen gideceksin. Ülkeyi miras olarak onlara sen vereceksin. RAB’bin kendisi sana öncülük edecek, seninle birlikte olacak. Seni terk etmeyecek, seni yüzüstü bırakmayacak. Korkma, yılma” (Yas. 31:7, 8).

Tanrı’nın atalarına ve Musa’ya verdiği vaatler gerçekleşmek üzereydi. Uzun zamandır yurtsuz ve vatansız olan halkın üzerinde yeni bir başlangıcın beklentisi ve heyecanı hakimdi. Tanrı onları kölelikten kurtarma sözünde sadık kalmıştı ve ülkeyle ilgili vaatlerini yerine getireceğine de kesinlikle güvenilebilirdi.

“Yeşu kitabının öncelikli hedefi İsrail’in vaat edilen ülkeye girişini, ülkenin fethini ve oymaklar arasında paylaştırılmasını açıklamaktır. Bu hedef kitabın mesajının, yani Tanrı’nın İbrahim’e verdiği ülke vaadini gerçekleştirme konusunda sadakatli olduğunun altını çizmektedir. Kitap Tanrı’nın antlaşma vaatlerine sadık olduğunu vurgulamaktadır (Yeşu 21:43-45).”—Andrews Kutsal Kitap Yorumu, s. 365.

Yeşu kitabı üç bin yıldan daha uzun bir süre önce yazılmış olsa da, bugün içinde yaşadığımız dünyanın ruhsal zorluklar açısından Yeşu’nun dünyasından çok da farklı olmadığını birlikte keşfedeceğiz. Farklı türden zorluklarla karşılaşabiliriz, ancak her şeye rağmen güvenliğimizi, imanımızı ve Tanrı’nın halkına emanet ettiği görevin gerçekleşmesini tehdit eden zorluklar, özellikle de ruhsal zorluklar bulunmaktadır. Yeşu örneği, Tanrı’nın içinde bulunduğumuz dönemle ilgili vaatlerini talep etmemiz ve Yeşu’nun yaptığı gibi O’nun gücü aracılığıyla başarılı olmamız için mutlaka bize ilham verecektir.

_Barna Magyarosi şu anda Avrupa Bölgesi Birimi’nin yönetici sekreteri ve birimin Kutsal Kitap Araştırmaları Komitesi’nin başkanı olarak görev yapmaktadır. Romanya Güney Transilvanya Konferansında pastör ve daire direktörü olarak kiliseye hizmet etmeye başlamış ve Romanya Adventus Üniversitesinde ilahiyat öğretmenliği ve başkanlık görevlerini sürdürmüştür._