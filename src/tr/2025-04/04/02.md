---
title:  Rab’bin Ordusunun Komutanı
date:   19/10/2025
---

`Yeşu 5:13-15 ayetlerini okuyun. Bu ayet Kenan ülkesinin fethinin arka planı hakkında ne söylüyor?`

İsrail Şeria Irmağı’nı yeni geçmiş ve düşman topraklarına ayak basmıştı. Eriha kalesi önlerinde uzanıyordu ve kapıları sıkıca kapalıydı (Yeşu 6:1). Bu aşamada halk herhangi bir savaş stratejisinden habersizdi..Daha da endişe verici olansa, İsrail’in uzun bir kuşatmaya dayanacak şekilde güçlendirilmiş bir kenti ele geçirmek için sadece sapan, mızrak ve oklara sahip olmasıydı.

Yeşu’nun yabancı ziyaretçinin kimliğiyle ilgili soruları oldukça belirsiz bir yanıt aldı: “Hiçbiri.” Ziyaretçinin verdiği cevap, Yeşu tarafından belirlenen kategorilere dahil olmak istemediğini ortaya koyuyordu. Başka bir deyişle, nihai soru O’nun Yeşu’nun tarafında olup olmadığı değildi; daha ziyade, Yeşu’nun O’nun tarafında olup olmadığıydı.

`Yeşu 5:14, 15 ayetlerini 2. Krallar 6:8-17, Nehemya 9:6 ve Yeşaya 37:16 ayetleriyle karşılaştırın. Rab’bin ordusunun komutanının kimliği hakkında ne öğreniyorsunuz?`

“RAB’bin ordusunun komutanı” ifadesi İbranice Kutsal Kitap’ta tek olsa da, “komutan” ve “ordu” sözcüklerinin birleşimi her zaman bir askeri öndere işaret etmektedir. Kutsal Yazı’da “ordu” sözcüğü askeri birliklere, meleklere ya da göksel varlıklara işaret ediyor olabilir.

İnsanın bedenine bürünmeden önceki Mesih, Yeşu’ya yalnızca bir müttefik ya da İsrail ordusunun gerçek komutanı olarak değil, görünmeyen ama gerçek olan, meleklerden oluşan ordunun da Komutanı olarak görünür. Bu ordu, Yeşu ile Kenanlılar arasındaki savaştan çok daha büyük bir çatışmanın içindedir.. Yeşu’nun cevabı, onun Komutanın kimliğini anladığını açıkça göstermektedir. O, Tanrı’ya denktir. Yeşu derin saygı ve tapınmanın bir işareti olarak O’nun önünde yere kapandı (Yeşu 5:14, Yar. 17:3, 2Sa. 9:6, 2Ta. 20:18). Yeşu, Her Şeye Egemen Tanrı’nın Kendisinin de dahil olduğu çok daha büyük bir mücadelenin gerçek bir parçası olan bir askeri harekât için savaş taktiğini öğrenmeye hazırdı.

`“RAB’bin ordusunun komutanının” halkını savunmak için iş başında olduğunu bilmek bizi nasıl teselli edebilir ve etmelidir?`