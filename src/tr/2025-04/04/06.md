---
title:  İkinci En İyi Seçenek
date:   23/10/2025
---

`Mısır’dan Çıkış 17:7-13 ve Yeşu 6:15-20 ayetlerini okuyun. Bu iki savaş öyküsü arasında ne gibi benzerlikler görüyorsunuz? Aralarındaki farklar nelerdir?`

İsrail’in Mısır’dan Çıkış’tan sonra yaptığı ilk savaş, İsraillilerin kendilerini Amaleklilere karşı savundukları Mısır’dan Çıkış 17. bölümde yer almaktadır. İsrailliler, Tanrı’nın hem Mısırlıların başına bela ettiği hem de İsraillileri özgürlüğe kavuşturan muazzam kudretine tanık olmuşlardı. Tanrı’nın İsrail için yaptığı asıl planın diğer halklara karşı savaşmayı gerektirmediğini görmüştük (Çık. 23:28, Çık. 33:2). Ancak Mısır’dan kurtarılmalarından kısa bir süre sonra, İsrailliler yolda söylenmeye başladılar (Çık. 17:3), hatta Tanrı’nın aralarındaki varlığını sorguladılar. İşte tam bu zamanda Amalekliler İsrail’e karşı savaşmaya geldiler. Bu tesadüf değildi. Tanrı, Amaleklilerin İsrail’e saldırmasına izin verdi, böylelikle İsrail O’na güvenmeyi yeniden öğrenecekti.

Tanrı ilkelerinden taviz vermeden, halkının bulunduğu seviyeye inmekte ve onları sürekli olarak en doğru plana dönmeye, yani ilahi müdahaleye tam ve koşulsuz olarak güvenmeye çağırmaktadır. Gerçekten de, savaş yasası (Yasanın Tekrarı 20) ancak İsrail’in inançsızlığının neden olduğu 40 yıllık çöl tecrübesinden sonra verilmişti. Yeni koşullar yeni taktikler gerektiriyordu ve ancak ondan sonra Tanrı İsrail’den Kenanlıları tamamen yok etmelerini istedi (Yas. 20:16-18).

Savaşın İsrail için bir zorunluluk haline gelmesinin yanı sıra, aynı zamanda Yahve’ye olan bağlılıklarının bir sınaması olduğu ortaya çıktı. Tanrı onlardan vazgeçmedi, aksine O’na tamamen bağımlı olmayı tecrübe ederek O’nun gücüne tanıklık etmelerine izin verdi.

İsrailliler’in fethe katılımı, Yeşu’nun kitabın sonunda vardığı sonuçtan anlaşılmaktadır. Burada Kenanlıların İsraillilere karşı savaştıkları söylenmektedir (Yeşu 24:11). Eriha’nın surlarının yıkılması ilahi bir mucize sonucu gerçekleşmiş olsa da, İsrail halkının savaşa faal olarak katılması ve kent halkının inatçı direnişiyle karşılaşması gerekiyordu.

İsrail’in bu silahlı mücadeleye katılması, Yahve’nin yardımına koşulsuz güven geliştirmelerinin bir yolu haline geldi. Yine de İsrail’e, her savaşın sonucunun nihai olarak Rab’bin ellerinde olduğu ve askeri bir mücadelenin sonucunu etkileyebilmelerinin yegane yolunun Rab’bin vaatlerine iman ya da imansızlık tutumlarından geçtiği daima hatırlatılıyordu (Yeşu 7:12, 13; Yeşu 10:8). Seçim onlara aitti.