---
title:  Rab Sizin İçin Savaşacak
date:   22/10/2025
---

`Mısır’dan Çıkış 14:13, 14, 25 ayetlerine göre, İsraillilerin savaşa katılmasıyla ilgili olarak Tanrı’nın asıl ve ideal planı neydi?`

O kriz anında, İsrail halkı fiziksel bir çıkmazın içine itildiğinde Musa, “Korkmayın!” dedi, “Yerinizde durup bekleyin, RAB bugün sizi nasıl kurtaracak görün. Bugün gördüğünüz Mısırlılar’ı bir daha hiç görmeyeceksiniz. RAB sizin için savaşacak, siz sakin olun yeter” (Çık. 14:13, 14). Kutsal Kitap’taki öyküye göre, Mısırlıların kendileri bile bu gerçeği anlamışlardı: “ ‘İsrailliler’den kaçalım!’ dediler, ‘Çünkü RAB onlar için bizimle savaşıyor’ ” (Çık. 14:25).

Tanrı’nın, askeri yetenekleri olmayan savunmasız İsrailliler için gerçekleştirdiği mucizevi müdahaleler bir kalıp haline gelmiştir. Mısır’dan Çıkış, Tanrı’nın İsrail yararına yaptığı müdahaleler için bir örnek, bir şablon oluşturmuştur. Burada yalnızca savaşı Yahve yürütmekle kalmaz, aynı zamanda İsrail’in savaşmaması da istenir (Çık. 14:14). Tanrı savaşçıdır; girişim O’na aittir. Taktiği belirleyen O’dur, araçları saptayan ve harekâtı yürüten O’dur. Eğer RAB İsrail için savaşmazsa, başarılı olmaları mümkün değildir.

Ellen G. White bunu, Tanrı’nın “vaat edilen ülkeyi savaşarak değil, O’nun emirlerine boyun eğerek ve kayıtsız şartsız itaat ederek elde etmelerini amaçladığı” gerçeğinin bir ifadesi olarak yorumluyor. (Ellen G. White, The Signs of the Times, 2 Eylül 1880). Mısır’dan kurtarılmalarında olduğu gibi, Tanrı onların savaşlarını onlar için savaşacaktı. Tek yapmaları gereken oldukları yerde durmak ve O’nun kudretli müdahalesine tanık olmaktı.

Tarih, İsrail’in Tanrı’ya yeterince güvendiği her seferinde savaşmalarına gerek kalmadığını göstermektedir (bkz. 2. Krallar 19, 2. Tarihler 32, Yeşaya 37).

Tanrı’nın ideal planına göre, İsraillilerin kendileri için savaşmalarına hiçbir zaman gerek yoktu. Tanrı’nın Kenanlılara karşı yürütülen savaşta yer almalarına izin vermesi, Mısır’dan Çıkış’tan sonra sergiledikleri inançsızlıklarının bir neticesiydi. Aynı şekilde, Mısır’dan Çıkış sırasında Mısırlılara karşı tek bir kılıç bile sallamalarına gerek kalmamıştı; Kenan ülkesini fethetmek için savaşmaları asla gerekli olmayacaktı (Yas. 7:17-19).

`“İsrailliler Tanrı’ya söylenmemiş olsalardı, O düşmanlarının onlarla savaşmasına izin vermezdi.”—Ellen G. White, Kurtuluş Öyküsü, s. 134. Söylenmeler bugün yaşamlarımızı nasıl etkiliyor olabilir?`