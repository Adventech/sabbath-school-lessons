---
title:  Rab Bir Savaşçıdır
date:   21/10/2025
---

`Mısır’dan Çıkış 2:23-25; Mısır’dan Çıkış 12:12, 13; ve Mısır’dan Çıkış 15:3-11 ayetlerini okuyun. Tanrı’nın bir savaşçı olması ne anlama gelmektedir?`

Mısır’da geçirdikleri uzun yıllar süresince İsrailliler atalarının gerçek Tanrısı’nı unutmuşlardı. Çölde yaptıkları yolculuklarda yaşadıkları pek çok olayda görüldüğü üzere, İbrahim, İshak ve Yakup’un Tanrısı hakkındaki bilgileri zayıflamış ve ibadetlerine putperest unsurlar karıştırmışlardı (Çık. 32:1-4 ile karşılaştırın). Mısırlıların baskısı altındayken Rab’be yakarmışlar (Çık. 2:23-25) ve Rab doğru zamanda onlar için müdahale etmişti.

Ancak Mısır’dan Çıkış’ın ilk 12 bölümünde anlatılan mücadele, Musa ile firavun arasındaki basit bir güç mücadelesinden çok daha fazlasıydı. Kadim Yakın Doğu savaş düşüncesine göre, halklar arasındaki mücadeleler nihayetinde ilgili tanrı ya da tanrılar arasındaki mücadeleler olarak değerlendirilirdi. Mısır’dan Çıkış 12:12 ayeti, Rab’bin sadece firavunu değil, aynı zamanda Mısır’ın zulmeden gücünün ve adaletsiz sosyal düzeninin ardındaki güçlü ilahları (Lev. 17:7, Yas. 32:17), yani Mısır tanrılarını da yargıladığını bildirmektedir.

Nihayetinde Tanrı günahla bir savaş halindedir ve bu mücadeleye sonsuza dek müsamaha göstermeyecektir (Mez. 24:8, Va. 19:11, Va. 20:1-4, 14). Tüm düşmüş melekler ve aynı zamanda kendilerini günahla mutlak ve geri dönülmez bir şekilde özdeşleştirmiş olan insanlar yok edilecektir. Bunun ışığında, ülkede yaşayanlara karşı verilen savaşlar, çarmıhta doruk noktasına ulaşacak ve Tanrı’nın adaletinin ve sevgi karakterinin aklanacağı son yargılamada tamamlanacak olan bu mücadelenin erken bir aşaması olarak değerlendirilmelidir.

Kenanlıların tamamen yok edilmesi konusu, Tanrı’nın evrendeki kötülüğün savunucularıyla evrensel bir çatışma içinde olduğunu savunan Kutsal Kitap dünya görüşü temelinde anlaşılmalıdır. Nihayetinde söz konusu olan Tanrı’nın itibarı ve karakteridir (Rom. 3:4, Va. 15:3).

Günah insanlığın varoluşuna girdiği günden beri hiç kimse tarafsız bir zeminde bulunamaz. Kişi ya Tanrı’nın tarafında ya da kötülüğün tarafında bulunmalıdır. Dolayısıyla, bu arka plan göz önünde bulundurularak, Kenanlıların yok edilmesi son yargılamanın bir ön izlemesi olarak görülmelidir.

`Büyük mücadele gerçeği iki taraftan sadece birine izin vermektedir. Gerçekte hangi tarafta olduğunuzu nasıl bilebilirsiniz?`