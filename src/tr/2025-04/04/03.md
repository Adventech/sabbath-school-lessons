---
title:  Gökteki Savaş
date:   20/10/2025
---

`Yeşu bu çarpışmanın daha büyük bir mücadelenin bir parçası olduğunu anlamıştı. Tanrı’nın Kendisinin de dahil olduğu bu mücadele hakkında ne biliyoruz? Va. 12:7-9, Yşa. 14:12-14, Hez. 28:11-19 ve Dan. 10:12-14 ayetlerini okuyun.`

Tanrı evreni sorumlu yaratıklarla doldurmuş ve bu varlıklara, sevebilmeleri için bir önkoşul olan özgür irade vermişti. Tanrı’nın isteğine göre ya da ona karşı hareket etmeyi seçebilirlerdi. Meleklerin en güçlüsü olan Lusifer, Tanrı’ya isyan etmiş ve beraberinde pek çok meleği de sürüklemişti.

Bazı yorumcular Yeşaya 14. ve Hezekiel 28. bölümlerin konusunu Babil kralıyla ve Sur’daki bir hükümdarla sınırlamaya çalışsa da, Yeşaya ve Hezekiel aslında bu mücadeleden bahsetmektedir. Bu Kutsal Kitap metinlerinde aşkın bir gerçekliğe işaret eden açık göstergeler bulunmaktadır. Babil kralının gökte Tanrı’nın tahtında oturduğu (Yşa. 14:12, 13), Sur kralının ise Aden’de Tanrı’nın kutsal dağına koruyucu bir keruv olarak yerleştirildiği söyleniyor (Hez. 28:12-15). Bunların hiçbiri Babil ve Sur kralları için geçerli değildir.

Dünyevi krallar hakkında suçsuz oldukları ve “kusursuzlukta örnek” oldukları da söylenemez. Dolayısıyla, bu kişiler Babil ve Sur’un gerçek krallarının ötesine işaret etmektedir.

Yeşaya, yakın tarihsel bağlamın ötesinde bir anlam aktaran bir “benzetme” (İbranice masal) sunuyor. Bu vakada, Babil kralı isyanın, özyeterliliğin ve gururun bir simgesi haline gelmiştir. Benzer şekilde, Hezekiel Sur önderi (Hez. 28:2) ile Sur kralı (Hez. 28:11, 12) arasında bir ayrım yapmıştır ve buna göre dünyevi alemde faal olan önder göksel alemde faaliyet gösteren kralın simgesi haline gelmiştir.

Daniel 10:12-14 ayetlerine göre, bu isyankâr göksel varlıklar Tanrı’nın yeryüzündeki amaçlarının gerçekleşmesini engellemektedir. İsrail’in ilahi olarak onaylanmış savaşlarını, gök ile yeryüzü arasındaki bu bağlantının ışığında anlamamız gerekmektedir. Bunları, Tanrı ile Şeytan ve iyi ile kötü arasındaki büyük mücadelenin yeryüzündeki tezahürleri olarak kabul etmeliyiz –hepsi de nihayetinde düşmüş olan bu dünyada Tanrı’nın adaletini ve sevgisini yeniden tesis etme amacını taşımaktadır.

`Çevremizdeki dünyada ve kendi yaşamlarımızda, iyi ve kötü arasındaki bu evrensel mücadelenin gerçekliğini görmenin yolları nelerdir?`