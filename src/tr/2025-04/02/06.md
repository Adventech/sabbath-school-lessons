---
title:  Şaşırtan Lütuf
date:   09/10/2025
---

`Yeşu 9:21-27 ayetlerini okuyun. Yeşu’nun çözümü adaletle lütfu nasıl birleştirdi?`

İsrail halkı Givonlular’a saldırmak isteseydi bile, topluluğun yöneticileri tarafından edilen yemin nedeniyle bunu yapmalarına izin verilmezdi. İsrail’in önde gelenleri, bir yeminin, yanlış bir davranış ya da suç işleme kastı içermediği sürece (Hak. 11:29-40), kişinin kişisel olarak zarar görmesine yol açacak olsa bile bağlayıcı olduğu ilkesine göre hareket ettiler.

Eski Ahit’te bir yemin etmeden önce ihtiyatlı olmak ve yeminini tutmak dindar kişilerin erdemleri olarak görülmektedir (Mez. 15:4; Mez. 24:4; Vaiz 5:2, 6). Yemin İsrail’in Tanrısı Rab adına edildiği için, önderler bu yemini değiştiremezlerdi.

İsrail önderleri tarafından edilen bu kutsal yeminle, İsrail’in kaderi Givonlular’ın kaderine ayrılmaz bir şekilde bağlanmış oldu. Aslında, Tanrı’nın evi için odun kesen ve su çeken kişiler olarak görevlendirilmeleriyle (Yeşu 9:23), Givonlular İsrail’in ibadet eden toplumunun bir parçası haline geldiler. İsrail önderlerinin bütün topluluk için kölelik öngören kararının (Yeşu 9:21) aksine Yeşu’nun cevabı, laneti Givonlular için muhtemel bir berekete dönüştürdü (2Sa. 6:11 ile karşılaştırın).

Givon’un bundan sonraki tarihi, kentin sahip olduğu yüksek dini ayrıcalıklara ve Tanrı’nın halkına olan sadakatlerine tanıklık etmektedir. İsraillilerin ettiği yemin kuşaklar boyunca geçerliliğini korudu, öyle ki İsrailliler Babil esaretinden döndüklerinde Yeruşalim’in yeniden inşasına yardım edenler arasında Givonlular da vardı (Neh. 7:25). Tanrı’nın lütfu sayesinde onların eylemleri sonsuza dek olumlu sonuçlar doğuracaktı.

Givonlular kimliklerini açıklayıp Rahav’ın yaptığı gibi merhamet dilemiş olsalardı ne olurdu? Bilmiyoruz, ama Tanrı’nın isteğine danışılmasının bile Givonlular’ın yıkımdan muaf tutulmasıyla sonuçlanabileceği olasılığını göz ardı edemeyiz. Tanrı’nın nihai amacı günahkârları cezalandırmak değil, tövbe ettiklerini görmek ve merhametini onlara bağışlamaktır (Hez. 18:23 ve Hez. 33:11 ayetleriyle karşılaştırın). Givonlular’ın kurnazlığı, Tanrı’nın merhametine, iyi ve adil karakterine bir çağrı olarak algılanmalıdır. Kenanlılar’ın yok edilmelerine karar verilmesine yol açan, tövbe etmeyi reddetmeleri ve Tanrı’nın amaçlarına meydan okumalarıydı (Yar. 15:16). Tanrı, Givonlular’ın Kendi üstünlüğünü kabul etmelerini, isyan etmek yerine barış yapmayı istemelerini ve putperestliği bırakıp tek gerçek Tanrı’ya tapınmaya istekli olmalarını onurlandırdı.