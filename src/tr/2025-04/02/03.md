---
title:  Beklenmedik Yerlerdeki Değer
date:   06/10/2025
---

`Yeşu 2:2-11, İbraniler 11:31 ve Yakup 2:25 ayetlerini okuyun. Bu ayetler Rahav hakkında bize ne anlatıyor?`

Rahav’ın öyküsünün merkezinde casusları korumak için söylediği yalan yer almaktadır. Rahav’ın söylediği yalanı değerlendirirken, onun son derece günahkâr bir toplumda yaşadığını ve sonunda Tanrı’nın o toplumu yargılamaya karar verdiğini göz önünde bulundurmalıyız (Yar. 15:16, Yas. 9:5, Lev. 18:25-28). Yeni Ahit’in Rahav’ın imanını onayladığı doğru olsa da, Yeni Ahit’te Rahav’ın davranışına yapılan atıflar dikkatli bir şekilde incelendiğinde, hiçbirinin Rahav’la ilgili her şeyi uygun bulmadığı ve söylediği yalanı onaylamadığı görülecektir.

İbraniler 11:31 ayeti Rahav’ın yozlaşmış bir topluma bağlı kalmayı seçmek yerine casuslarla birlikte hareket etmesindeki imanı onaylamaktadır. Yakup 2:25 ayeti onun iki İsrailli casusa kalacak yer teklif etmesini ve onlara nasıl güvenli bir yoldan geri döneceklerini tarif etmesini övmektedir. Tanrı, çökmekte olan, yozlaşmış bir toplumun ve Rahav’ın kendi günahkâr yaşam tarzının ortasında, lütfuyla onu kurtarabilecek bir iman kıvılcımı görmüştü. Tanrı Rahav’ın –O’na iman etmesinde ve O’nun halkından olmayı seçmesinde açıkça ortaya çıkan– iyi yönlerini kullandı, ama yaptığı her şeyi asla övmedi. Tanrı Rahav’a olağanüstü yürekliliği, cesur imanı, kurtuluşun bir aracısı olması ve İsrail’in Tanrısı’nı seçmesi nedeniyle değer verdi.

Olanları gördükten sonra Rahav şöyle dedi, “Çünkü Tanrınız RAB hem yukarıda göklerde, hem de aşağıda yeryüzünde Tanrı’dır” (Yeşu 2:11). Kenanlı bir kadının, özellikle de putperest dinlerinde dualarının genellikle gökte olduğuna inandıkları ilahlara sunulduğu çatının üzerinde Yahve’nin yegâne Tanrı olduğunu kabul ettiğini duymak önemlidir.

Daha önce, Rahav’ın bu ifadesine yalnızca Tanrı’nın tapınmaya layık olduğu bağlamında rastlanmaktadır (Çık. 20:4, Yas. 4:39, Yas. 5:8). Onun sözleri, İsraillilerin Tanrısı’nın yegâne gerçek ilah olduğunu kabul etmek için önceden düşünülmüş, bilinçli bir seçime tanıklık etmektedir. İtirafı, Tanrı’nın egemenliği ile Eriha’nın mahkûm edildiği hüküm arasındaki yakın ilişkiyi anladığını göstermektedir.

Onun ahlaki seçimi, Yahve’nin yargısı ışığında, sadece iki olasılık olduğunu kabul etmektedir: O’na isyan etmeyi sürdürmek ve yok edilmek ya da imanla teslim olmayı seçmek. Rahav, İsrailliler’in Tanrısı’nı seçerek, merhamet göstermesi için O’na dönmüş olsalardı, Eriha’nın tüm sakinlerinin kaderinin ne olabileceğine dair bir örnek oluşturmuştur.

`Bu öykü mutlak bağlılığımızın Tanrı’ya olması gerektiği konusunda bize ne öğretiyor?`