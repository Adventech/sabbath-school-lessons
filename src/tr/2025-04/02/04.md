---
title:  Yeni Bağlılık
date:   07/10/2025
---

`Yeşu 2:12-21 ve Mısır’dan Çıkış 12:13, 22, 23 ayetlerini okuyun. Mısır’dan Çıkış’taki ayetler casuslar ve Rahav arasındaki anlaşmayı anlamanıza nasıl yardımcı oluyor?`

Rahav’ın yaptığı anlaşma çok açıktır: cana karşılık can ve iyiliğe karşılık iyilik. Cḥesed “inayet” (Yeşu 2:12 KM), sözcüğü, diğer dillerde tek bir sözcükle ifade edilmesi zor bir anlam zenginliğine sahiptir. Öncelikle antlaşmaya bağlılık anlamına gelmektedir, ancak aynı zamanda sadakat, merhamet, iyilik ve nezaket kavramlarını da taşımaktadır.

Rahav’ın sözleri aynı zamanda Yasa’nın Tekrarı 7:12 ayetini de anımsatmaktadır; burada Yahve Bizzat İsrail’e karşı cḥesedini koruyacağına dair yemin etmiştir. “Bu ilkeleri dinler, onlara özenle uyarsanız, Tanrınız RAB atalarınıza ant içerek verdiği söz uyarınca sizinle yaptığı antlaşmaya bağlı kalacak [cḥesed]” (Yas. 7:12).

İlginçtir ki, aynı bölüm (Yasa’nın Tekrarı 7) Kenanlıların kovulduğunu (cḥerem) belirtmektedir. İşte Rahav, kovulmuş olan bir Kenanlıdır ve buna rağmen gelişen imanı sayesinde İsraillilere verilen vaatleri talep etmektedir. Sonuç olarak da kurtulmuştur.

Casusların Rahav’la yaptıkları konuşmayla ilgili olarak kaçınılmaz olarak akla gelen ilk düşünce, Mısır’dan Çıkış’taki Fısıh’tır. Bu olayda İsraillilerin korunabilmek için evlerinin içinde kalmaları ve evlerinin kapı direklerini ve sövelerini kurban ettikleri kuzunun kanıyla işaretlemeleri gerekiyordu.

“Bulunduğunuz evlerin üzerindeki kan sizin için belirti olacak. Kanı görünce üzerinizden geçeceğim. Mısır’ı cezalandırırken ölüm saçan size hiçbir zarar vermeyecek” (Çık. 12:13; ayrıca bkz. Çık. 12:22, 23).

“İnsanlar imanlarının işaretini itaatle vereceklerdi. Öyleyse Mesih’in kanının erdemleriyle kurtulmayı umut eden herkes, kurtuluşlarını güvence altına almak için kendisinin de yapması gereken bir şeyler olduğunu anlamalıdır. Bizi günahın cezasından yalnızca Mesih kurtarabiliyor olsa da, biz de günahtan itaate dönmeliyiz. İnsan işlerle değil imanla kurtulur; ancak kişinin imanı işleriyle gösterilmelidir.”—Ellen G. White, Atalar ve Peygamberler, s. 279.

Bu olayda kan, onları Tanrı’nın yıkıcı meleğinden kurtaran bir işaretti. Mısır’daki son bela sırasında Tanrı İsrailliler’in canını nasıl bağışladıysa, yıkım Eriha’ya ulaştığında da İsrailliler Rahav ve ailesini kurtaracaktı.

`Bu iki öyküde hangi güçlü müjde mesajını bulabiliriz? Onlardan hangi müjde derslerini çıkarabiliriz?`