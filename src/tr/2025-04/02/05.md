---
title:  Çelişen Değerler
date:   08/10/2025
---

`Yeşu 9:1-20 ayetlerini okuyun. Rahav’ın öyküsü ile Givonluların öyküsü arasındaki benzerlikler ve farklılıklar nelerdir? Bunlar neden anlamlıdır?`

Yeşu kitabının bu bölümü, küçük şehir devletlerini yöneten Kenanlı kralların İsrailliler’e karşı bir ittifak kurmaya karar verdiklerini bildirerek başlıyor. Öte yandan Givon halkı İsrail’le bir antlaşma yapmaya karar verdiler.

Givonlular İsraillileri kendileriyle antlaşma yapmaları için kandırmak amacıyla, yabancı bir ülkeden gelen elçiler gibi davranma hilesine başvurdular. Yasanın Tekrarı 20:10-18 ayetlerine göre, Tanrı Kenanlılar ile Vaat Edilmiş Ülke’nin dışında yaşayan halklar arasında bir ayrım yapmıştı.

“Hileye başvurdu” diye tercüme edilen sözcük, sağduyu ve bilgeliği ifade eden olumlu bir anlamda kullanılabileceği gibi (Özd. 1:4; Özd. 8:5, 12), suç işleme niyetini ima eden olumsuz bir anlamda da kullanılabilir (Çık. 21:14, 1Sa. 23:22, Mez. 83:3). Givonlular’ın durumunda, onların bu aldatıcı tutumlarının ardında daha az yıkıcı olan kendilerini koruma niyeti yatmaktadır.

Givonlular’ın konuşması Rahav’ınkine çarpıcı bir şekilde benzemektedir. Her ikisi de İsrail’in Tanrısı’nın gücünü kabul etmekte ve her ikisi de İsrail’in başarısının sadece beşeri bir başarı olmadığını kabul etmektedir. Diğer Kenanlılar’ın aksine, Yahve’nin ülkeyi İsrailliler’e bağışlama planına karşı isyan etmemekte ve Rab’bin Kendisinin bu ulusları İsrail’in önünden kovduğunu kabul etmektedirler. Mısır’dan kurtuluşun haberi ve Sihon ile Og’a karşı kazanılan zaferler hem Rahav’ı hem de Givonlular’ı İsrailliler’le ittifak kurmaya yöneltmişti. Ancak Givonlular, Rahav’ın yaptığı gibi İsrail’in Tanrısı’na teslim olmaya istekli olduklarını açıkça belirtmek yerine, bir hileye başvurdular.

Musa’nın yasası bu gibi durumlarda Tanrı’nın isteğini öğrenmek için önlemler almıştı (Say. 27:16-21). Yeşu, Rab’bin isteğini sorgulamalı ve Givonlular’ın aldatmacasından korunmalıydı.

Dini bir önderin ve her Hristiyan önderin en temel görevi Tanrı’nın isteğini araştırmaktır (1Ta.28:9, 2Ta.15:2, 2Ta.18:4, 2Ta.20:4). İsrailliler bunu göz ardı ederek ya ülkeyi fethetmenin başlıca koşullarını çiğnemeye ya da aynı derecede bağlayıcı olan Rab adına ettikleri yemini bozmaya mecbur kalmışlardı.

`Kendinizi ne sıklıkta Kutsal Kitap’ın birbiriyle çelişiyor gibi görünen iki değeri arasında bocalarken buluyorsunuz?`