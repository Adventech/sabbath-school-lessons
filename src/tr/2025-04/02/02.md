---
title:  İkinci Şans
date:   05/10/2025
---

`Yeşu 2:1 ayetini Çölde Sayım 13:1, 2, 25-28, 33 ve Çölde Sayım 14:1-12 ayetleriyle birlikte okuyun. Yeşu Vaat Edilmiş Ülke’yi fethetme görevine neden casuslar göndererek başladı?`

İki casusun gönderildiği yer olan “Şittim,” akasya korusu anlamına gelmektedir. Bu bize İsrail tarihindeki iki olumsuz olayı hatırlatmaktadır.

Birincisi, yine aynı ana öğeleri içeren bir casusluk öyküsüdür (bkz. Çölde Sayım 13): casusların görevlendirilmesi; casusların gizlice düşman topraklarına girmesi; casusların geri dönmesi; casusların edindikleri bilgileri aktarmaları ve bu bilgilere dayanarak harekete geçme kararı.

Şittim’deki diğer olay, Balam’ın kışkırtmasıyla Moavlı kadınlarla zina edip onların tanrılarına tapınan İsrailliler’in antlaşmayı en cüretkâr ve putperest bir şekilde ihlal ettikleri olayı temsil etmektedir (Say. 25:1-3, Say. 31:16). Bu bağlamda, Şittim ismi tüm öykünün sonucuna ilişkin olağanüstü bir gerilim yaratmaktadır. Vaat Edilmiş Ülke’nin sınırında bir başka başarısızlık mı yaşanacaktı? Yoksa eski vaadin uzun zamandır bekledikleri şekilde gerçekleşmesinin yolu mu açılacaktı?

`Yuhanna 18:16-18, 25-27 ve Yuhanna 21:15-19 ayetlerini okuyun. Bir ulus olarak İsrail’e verilen ikinci şans ile bir kişi olarak Petrus ‘a verilen ikinci şans arasında ne gibi benzerlikler görüyorsunuz?`

Tanrı ikinci şansların (ve daha fazlasının!) Tanrısıdır. Kutsal Kitap ikinci şansı (ve daha fazlasını!) “lütuf” olarak adlandırmaktadır. Lütuf en basit anlamıyla hak etmediğimiz bir şeyi elde etmektir. Kutsal Kitap’ın öğretisi lütuf kavramıyla doludur (Rom. 5:2, Ef. 2:8, Rom. 11:6 ayetleriyle karşılaştırın). Tanrı lütfederek herkese yeni bir başlangıç yapma olanağı sunmaktadır (Titus 2:11-14). Petrus da bizzat bu lütfu tecrübe etmiş ve kiliseyi lütufta büyümeye teşvik etmiştir (2Pe. 3:18). Ve daha da iyi haberler var: ikinci bir şanstan çok daha fazlasını elde ediyoruz, öyle değil mi? (Öyle olmasaydı nerede olurduk?)

`Kenan ülkesine girmeleri için ikinci bir şans verilen İsraillilerin yaşadıklarını ve Rabbini inkâr ettikten sonra Petrus’a gösterilen lütfu düşünün. Bu örnekler lütfa ihtiyacı olanlara nasıl lütufta bulunmamız gerektiği konusunda bize ne öğretmelidir?`