---
title:  Umut Kapısı
date:   05/11/2025
---

`Yeşu 8:1-29 ayetlerini okuyun. Bu öykü Tanrı’nın en berbat başarısızlıklarımızı nasıl fırsata dönüştürebileceği konusunda bize ne anlatıyor?`

Yahve’nin izlediği strateji İsrail’in ilk yenilgisini taktiksel bir avantaja dönüştürerek Akor Vadisi’ni (İbranice’de “sorun” anlamına gelmektedir) bir umut kapısına dönüştürmüştür (Hoş. 2:15 ile karşılaştırın). İlk savaşta İsraillileri yendikleri için kendilerine fazlaca güvenen Ay halkı, geri çekilen ve yenilgiye uğramış numarası yapan İsraillilere saldırarak aynı taktiği tekrarladılar. Ay halkı kalelerinden çıkarıldıktan sonra, kentin çok uzağında olmayan 30.000 İsrailli (Yeşu 8:4) boş kenti ateşe vererek ele geçireceklerdi. Yeşu 8:7 ayeti zaferi kazandıracak olanın taktik değil, zaferi bahşederek Ay kentini İsraillilere teslim edecek olan Rab’bin Kendisi olduğunu açıkça ortaya koymaktadır. Askeri unsurların kitabın diğer tüm bölümlerinden daha fazla öyküye hakim olduğu bu bölümde dahi, ayetler zaferin RAB’bin bir armağanı olduğu gerçeğinin altını çizmektedir.

Savaşın dönüm noktası, Ay halkının kentten ayrılıp İsrailliler’i takip etmeye başlamasıyla ortaya çıkmıştır. Bu, Tanrı’nın Yeşu 8:2 ayetinde taktiği verdikten sonra tüm bölüm boyunca ikinci kez konuştuğu ve savaşı yönettiğini ifade ettiği andır. Bu ana kadar savaşın sonucundan haberdar değiliz. Bu andan itibaren ise İsrail ordusunun galip geldiği açıkça görülmektedir.

Yeşu’nun elindeki silah kılıç ya da mızrak değil, bir pala ya da kargıdır. Yeşu’nun zamanında gerçek bir silah olarak kullanılmamış olabilir, ama egemenliğin bir simgesi haline gelmişti. Saldırı için bir işaret vermesinin yanı sıra, Tanrı’nın Ay kentinin yenilgiye uğratılmasındaki hâkimiyetini de ifade etmektedir. Yeşu’nun palasını uzatması sonucu zaferin tamamen kazanılmasıyla, Musa’nın Kızıldeniz’i geçerken (Çık. 14:16) ve Yeşu’nun bizzat çarpışmayı yönettiği Amalekliler’e karşı savaşta (Çık. 17:11-13) üstlendiği önderlik işlevini tam olarak Yeşu’nun üstlendiği gösterilmektedir.

Bu kez Tanrı’nın gözle görülür mucizevi bir müdahalesi bulunmasa da, Ay kentine karşı kazanılan zafer, ilk kuşağın Mısırlılara karşı kazandığı ya da yakın zamanda Eriha’ya karşı kazanılan zaferden daha az ilahi destekle gerçekleşmiş değildir. Başarının anahtarı Yeşu’nun Rab’bin sözüne olan inancı ve ona sarsılmaz bir şekilde itaat etmesidir. Bu öyküde ortaya konan ilke, nerede yaşarlarsa yaşasınlar ve ne tür zorluklarla karşılaşırlarsa karşılaşsınlar, günümüzde de Tanrı’nın halkı için geçerliliğini korumaktadır.