---
title:  Akan’ın Günahı
date:   03/11/2025
---

`Yeşu 7:16-19 ayetlerini okuyun. Tüm bu süreç bize hem Tanrı hem de Akan hakkında ne anlatıyor?`

Tanrı kimin suç işlediğini açıklamak yerine, hem adaletini hem de lütfunu ortaya koyan bir yöntem uyguladı. İsrail’in neden yenildiğini açıkladıktan ve halkın kutsanması için çağrıda bulunduktan sonra (Yeşu 7:13), yöntemin duyurulmasıyla uygulanması arasında Akan’a düşünmesi, tövbe etmesi ve günahını itiraf etmesi için zaman tanıdı. Aynı şekilde, ailesi de (eğer neler olduğunu biliyorlarsa), babalarının yanında yer almayı reddederek yıkımdan kurtulan Korah’ın oğulları gibi suç ortağı olmayı reddetmek ya da olayı örtbas etmek arasında bir karar verme fırsatına sahiptiler (Say. 16:23-33, Say. 26:11 ile karşılaştırın).

Bu çıkmazın çözümü, İsrail’e girmesi ve onu sıkıntıya sokma şeklinin tam tersi bir yol izlemektedir: toplumsal suç ortadan kaldırılmış ve İsrail’den bir oymağa, oymaktan aileye, aileden ev halkına ve ev halkından bireylere kadar daraltılmıştır. Soruşturma süreci suçluyu ortaya çıkarmanın yanı sıra masumları da temize çıkarmıştır. Bu, Tanrı’nın Bizzat Kendisinin Akan’ın görünmeden yaptığı eylemlere tanıklık ettiği titiz adli sürecin aynı derecede önemli bir boyutuydu.

Tanrı Akan’a yoğunlaşırken okuyucu neredeyse gerilimi hissedebilmektedir. Bu adamın fark edilmemeyi umarak gösterdiği inatçılığa kim şaşırmaz ki? İnsanın yüreğinde ne saklı olduğunu bilen (1Sa. 16:7, Yer. 17:10, Özd. 5:21) Rab’bin keskin gözlerinden hiçbir şey saklanamaz (Mez. 139:1-16, 2Ta. 16:9).

Yeşu’nun Akan’a nasıl hitap ettiğine dikkat etmek çok önemli: “Oğlum”. Bu ifade sadece Yeşu’nun yaşını ve üstlendiği önderlik görevini göstermekle kalmıyor, aynı zamanda bu büyük savaşçının adaleti nasıl bir ruhla ele aldığını da ortaya koyuyor. Suçluyu yargılaması için çağrılmış olmasına rağmen, yüreği Akan’a karşı şefkat doluydu. Yeşu bu tutumuyla, “asla kabalaşmayan, gereksiz yere kötü söz söylemeyen, duyarlı bir cana asla gereksiz acı vermeyen” Tanrı’nın duyarlılığını, şefkatini ve sevgisini bir kez daha önceden gösteriyordu . . . İkiyüzlülüğü, inançsızlığı ve kötülüğü cesurca kınadı; fakat sert azarlarını dile getirirken sesinde gözyaşları vardı.”—Ellen G. White, Sevgi Öğretmeni, s. 334.

`Tanrı’nın yaptığınız her şeyi, hatta gizli şeylerinizi bile bildiğinin farkına varmak yaşamınızı nasıl etkiliyor? Bu, yaşam tarzınızı nasıl etkilemelidir?`