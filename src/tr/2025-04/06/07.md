---
title:  Ek Çalışma
date:   07/11/2025
---

Ellen G. White, Geçmişten Sonsuzluğa 1. Cilt’ten, 277-279 sayfaları arasındaki “Eriha’nın Mucize Düşüşü” bölümünü okuyun.

“Akan’ın yıkımına yol açan ölümcül günahın kökleri, tüm günahlar arasında en yaygın ve en hafife alınan günahlardan biri olan tamahkârlıkta yatıyordu. . . .

“Akan suçunu kabul etti, ancak bunu itirafın kendisine fayda getiremeyeceği kadar geç yaptı. İsrail ordularının Ay’dan yenilmiş ve cesaretleri kırılmış bir halde geldiklerini görmüştü; yine de ortaya çıkıp günahını itiraf etmedi. Yeşu’nun ve İsrail’in önde gelenlerinin sözlerle anlatılamayacak kadar büyük bir kederle eğilip yere kapandıklarını görmüştü. O zaman itirafta bulunsaydı, gerçek pişmanlığın işaretini vermiş olurdu; fakat o sessiz kaldı. Büyük bir suç işlendiğinin ilân edildiğini işitmiş, hatta suçun niteliğinin açıkça belirtildiğini de duymuştu. Fakat dudakları mühürlenmişti. Bundan sonra ciddi soruşturma başladı. Önce oymağının, sonra da boyunun ve ailesinin işaret edildiğini gördüğünde canı nasıl da dehşetle titremişti! Fakat Allah’ın parmağı onda durana kadar yine de günahını itiraf etmedi. O zaman, günahı artık gizlenemez hale geldiğinde, gerçeği kabul etti. Benzer itiraflar ne kadar da sık yapılmaktadır. Gerçekler kanıtlandıktan sonra onları kabul etmekle, yalnızca kendimizin ve Allah’ın bildiği günahları itiraf etmek arasında büyük fark vardır. Akan itiraf ederek suçunun cezasının önüne geçmeyi umut etmeseydi, itirafta bulunmazdı. Fakat itirafı yalnızca uğradığı cezanın adil olduğunu ortaya koymaya yaradı. Ortada günahtan gerçek bir tövbe, pişmanlık, niyet değiştirme ya da kötülükten tiksinme yoktu.”—Ellen G. White, Geçmişten Sonsuzluğa 1. Cilt, s. 278, 279.

**Tartışma Soruları:**

`Reklamların ve tüketim çılgınlığının hâkim olduğu günümüz dünyasında onuncu emrin (Çık. 20:17) ne gibi çıkarımları olduğunu tartışın. İstek ile ihtiyaç arasındaki farkı fiilen nasıl ayırt edebiliriz ve bu ayrım neden önemlidir?`

`Daniel 9:4-19 ayetlerinde bulunan Daniel’in duasını okuyun. Daniel’in kendisinin kötülük yaptığına dair hiçbir bilgi bulunmamasına rağmen, İsrail’in günahlarını itiraf ederken tüm bu kötü şeyleri “biz” yaptık demesi neden önemlidir?`

`Perşembe gününün dersinin sonundaki soru hakkında düşünün. İsraillilerin tüm “kurallara ve hükümlere” itaat etmeleri tanıklıkları için neden çok önemliydi? Aynı ilke günümüzde kilisemiz için nasıl geçerlidir? Yani, Tanrı tarafından bize bildirilen her şeyi gerçekten yerine getirmiş olsaydık, tanıklığımız ne kadar daha etkili olurdu?`