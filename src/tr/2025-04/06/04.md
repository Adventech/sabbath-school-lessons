---
title:  Kader Seçimleri
date:   04/11/2025
---

`Yeşu 7:19-21 ayetlerini okuyun. Yeşu Akan’dan ne yapmasını istiyor? Bu isteğin ne gibi bir önemi bulunuyor? Onun bu itirafından ne anlamalıyız?`

Yeşu Akan’dan iki şey yapmasını istiyor: birincisi, Tanrı’ya yücelik vermesi ve O’nu onurlandırması, ikincisi de yaptıklarını saklamadan itiraf etmesi. Akan’ın yaptıklarını itiraf ederek Tanrı’ya yücelik vermesi gerekiyordu. Burada kullanılan sözcük (todah) şükretme anlamına gelebileceği gibi (Mez. 26:7, Yşa. 51:3, Yer. 17:26), günahın itiraf edilmesi anlamına da gelebilir (Ezra 10:11).

Ne yazık ki Kutsal Kitap ayetleri Akan’ın gerçekten tövbe ettiğine dair hiçbir işaret vermemektedir. O son ana kadar kadar gizlenmeyi umuyordu. Bu meydan okuyan tavrı, Musa’nın yasasına göre bilerek işlenmiş ve kefareti olmayan bir suç olarak değerlendirilmesine yol açtı (Say. 15:27-31 ile karşılaştırın).

Akan’ın Yeşu 7:21 ayetindeki sözleri Adem ve Havva’nın düşüşünü anımsatmaktadır. Havva ağacın güzel olduğunu (kḥamad) gördü (ra’ah) ve sonuçta meyvesinden yedi (laqakḥ) (Yar. 3:6). Akan itirafında, yağma sırasında Şinar işi güzel bir kaftan, 200 şekel gümüş ve bir külçe altın gördüğünü (ra’ah) itiraf etti. Daha sonra onlara göz dikmiş (kḥamad) ve onları almıştı (laqakḥ). Adem ve Havva’nın örneğinde olduğu gibi, Akan’ın seçimi de açgözlülük günahının imansızlık günahı olduğunu ortaya koymaktadır. Tanrı’nın yarattığı kulları için en iyisini istemediğinden ve yalnızca ilahi alana ait olan bazı enfes zevkleri onlardan sakladığından şüphelenmektedir.

İlk insanların düşüşüne yapılan bu göndermenin yanı sıra, ayetler Rahav’ın (Yşa. 2:1-13 ile karşılaştırın) ve Akan’ın davranışları arasındaki çarpıcı karşıtlığı da vurgulamaktadır. Biri casusları çatıya çıkartıp askerlerden saklamıştı; diğeri ise yasak şeyleri alıp Yeşu’dan saklamıştı. Biri İsrailli casuslara iyilik yapıp zafer kazanmalarına yardım ederken, öteki açgözlülüğüyle İsrail’in başına bela açmış ve bozguna uğramalarına yol açmıştı. Biri İsraillilerle bir antlaşma yapmış, diğeri ise Yahve’yle yapılan antlaşmayı bozmuştu. Rahav kendisini ve ailesini kurtararak İsrail’de saygın bir yurttaş olurken, Akan kendisini ve ailesini ölüme mahkûm ederek bir utanç örneği olmuştu.

`Açgözlülük günahı hakkında düşünün. Ne kadar çok şeye sahip olursak olalım ya da sahip olmayalım, ona yenik düşmekten nasıl kaçınabiliriz? (Luka 12:15 ayetiyle karşılaştırın.)`