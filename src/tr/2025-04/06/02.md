---
title:  Antlaşmanın İhlal Edilmesi
date:   02/11/2025
---

`Yeşu 7. bölümü okuyun. İsrail’in Ay kenti halkı tarafından yenilgiye uğratılmasının başlıca iki nedeni neydi?`

İlginçtir ki, okuyucu en başından beri Yahve’nin öfkesinin nedenini ve suçu işleyenin adını bilmektedir. Böylelikle, Akan’ın işlediği suçun ortaya çıkarılması öyküsündeki gizem, okuyucunun bakış açısı ile Yeşu ve İsrailliler’in bakış açısı arasındaki gerilim sayesinde sağlanmıştır. Eski Ahit’in diğer birçok bölümü gibi, Yeşu 7. bölüm de sıralı (ayna yapılı) bir yapıya sahiptir. Bölümdeki ana, doruk noktası olan kısım, İsraillilerin neden ilk denemelerinde Ay kentini fethedemedikleri sorusuna cevap vermektedir.

İsrail’in Ay halkı tarafından yenilgiye uğratılmasının iki ana nedeni vardı: Akan’ın günahı ve İsrailliler’in kendi güçlerine aşırı güvenmeleri. İkinci neden, Ay kentine saldırmadan önce Rab’bin isteğine danışmayı ihmal etmelerine ve düşmanın gücünü hafife almalarına yol açmıştı.

Yeşu 7:1, 11-13 [KM] ayetlerine dayanarak, her ne kadar hainlik edip yasağı çiğneyen Akan olsa da, onun yaptıklarından tüm ulusun sorumlu tutulduğunu ve acı çektiğini görebiliriz. Tanrı, 11. ayette “hem” [KM] (İbranice gam) zarfını kademeli olarak kullanarak Akan’ın günahının ne kadar ağır olduğunu ortaya koymaktadır. İlk olarak günah için kullanılan en yaygın sözcük kullanılmıştır: “kḥata’ ”. Daha sonra ihlal fiili, gam zarfıyla sunulan beş ayrı günahla açıklanmaktadır: (1) hem “ahdi bozdular” (‘abar), (2) hem tahsis olunan (kḥerem) şeyden aldılar (laqakḥ), (3) hem çaldılar (ganab), (4) hem gizlediler (kakḥash) ve (5) hem de çalınan kḥerem’i eşyaları arasına koydular (sim).

RAB ile İsrail arasındaki antlaşma, halkı hem bireysel hem de toplumsal olarak kapsıyordu. Antlaşmanın ışığında İsrail, Tanrı’nın seçilmiş halkının bölünmez birliği olarak ele alınıyor; bu nedenle, onun fertlerinden bir ya da birkaçının günahı tüm antlaşma topluluğuna suç olarak yükleniyordu. Rab’bin dediği gibi, “İsrailliler günah işlediler. Onlarla yaptığım ve yerine getirmelerini buyurduğum antlaşmayı bozdular” (Yeşu 7:11).

`Toplum içindeki bireylerin yanlış davranışları nedeniyle tüm topluluğun acı çekmesinin ve çekmiş olmasının yolları nelerdir? Aklınıza hangi örnekler geliyor ve topluluk bundan nasıl etkilendi?`