---
title:  Bu Son Çağ
date:  30/12/2021
---

`İbraniler 1: 2; İbraniler 9: 26–28; İbraniler 10:25, 36–38 ve İbraniler 12: 25–28 ayetlerini oku. Pavlus burada bilhassa zamanla ilgili hangi noktayı vurguluyor?`

Pavlus’un vurguladığı, tavsiyesine ivedilik katan çok önemli bir unsur bulunuyor: Mektubu okuyanlar “son çağda” yaşıyorlar (İbraniler 1:2) ve vaatler yerine getirilmek üzere (İbraniler 10: 36– 38). Göreceğimiz üzere, Pavlus’un kitap boyunca yazdığı mektubu okuyanlarla, Kenan sınırında Vaat Edilmiş Ülkeye girmeye hazır bekleyen çöl neslini karşılaştırması ilginçtir. Onlara şu hatırlatmada bulunuyor: “Gelecek olan pek yakında gelecek ve gecikmeyecek’’ (İbraniler 10:37). Daha sonra ise onları yüreklendiriyor: “Bizler geri çekilip mahvolanlardan değiliz; iman edip canlarının kurtuluşuna kavuşanlardanız” (İbraniler 10:39,). Bu son tavsiye, mektubu okuyanlara ve bize, Tanrı’nın vaatlerinin yerine getirilmesinden hemen önce, tarihsel olarak Tanrı’nın halkının tecrübe ettiği tehlikeleri hatırlatıyor.

Çölde Sayım kitabı tam da bundan bahsetmektedir. Kutsal Kitap kayıtları, Vaat Edilmiş Ülkeye girmelerinden hemen önce, İsraillilerin iki defa ciddi yenilgi almış olduklarını söylüyor. Çölde Sayım 13. ve 14. bölümlerde yazıya alınmış olan ilk yenilgi, bize bir takım önderlerin topluluğun içinde yayılarak İsraillerin imanının başarısızlığa uğramasına neden olduklarına dair şüpheleri açıklamaktadır. Sonuç olarak, topluluk tam da Kenan ülkesine girmek üzereyken yeni bir önder atamaya ve Mısır’a dönmeye karar verdi.

İkinci yenilgide ise İsrailliler Baal-Peor’da şehvete ve sahte ibadete bulaştılar. (Çölde Sayım 24, 25). Balam İsraillilerin üzerine bir belâ getirmekte başarısız oldu fakat Şeytan İsrail’i sahte ibadete ve günaha yönlendirmek ve Tanrı’nın onlardan hoşnut olmamasını sağlamak için cinsel ayartmaları kullandı.

Elçi, İbraniler mektubunu okuyanları her iki tehlikeye karşı uyarıyor. İlk olarak, onlara inançlarına sımsıkı sarılmalarını ve gözlerini İsa’ya dikmelerini tavsiye ediyor (İbraniler 4:14, İbraniler 10:23, İbraniler 12: 1–4). İkinci olarak ise, onları ahlâksızlığa ve açgözlülüğe karşı uyarıyor (İbraniler 13:4–6). Son olarak da, onları önderlerine uymaya ve itaat etmeye teşvik ediyor (İbraniler 13:7, 17).

`Ölülerin durumuna ilişkin anlayışımızı ve ölümde gözlerimizi kapatır kapatmaz, bildiğimiz bir sonraki şeyin İkinci Geliş olduğunu göz önünde bulundurursak, neden tüm insanların “son çağda” yaşamış olduğunu söyleyebiliriz?`