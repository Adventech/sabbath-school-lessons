---
title:  Mücadele
date:  27/12/2021
---

İmanlılar Mesih’e olan inançlarını itiraf edip kiliseye katıldıklarında, onları toplumun geri kalanından ayıran bir sınır koymuş oldular. Ne yazık ki bu bir çatışma sebebi haline geldi çünkü bu tavır içinde yaşadıkları topluma ve onun değerlerine karşı olumsuz bir yargıya sahip olduklarını kesin bir şekilde ortaya koyuyordu.

`İbraniler 10:32–34 ve İbraniler 13:3 ayetlerini oku. İbraniler mektubunun hitap ettiği topluluk ihtida ettiklerinde neler tecrübe ettiler?`

İbranilere yazılan mektubu okuyanların, muhalifler tarafından galeyana getirilen kalabalıkların ellerinde sözlü ve fiziksel saldırılara katlanmış olmaları çok muhtemeldir (örneğin; Elçilerin İşleri 16:19-22, Elçilerin İşleri 17:1-9). Ayrıca zindanlara atıldılar ve bunun yanında dövülmüş olmaları da olasıdır çünkü yetkililer delil toplarken, genellikle uygun hukuki ilkelere uymadan ceza ve hapsetme yetkisine sahiplerdi (örneğin; Elçilerin İşleri 16:22, 23).

`İbraniler 11:24–26 ve 1. Petrus 4:14, 16 ayetlerini oku. Musa’nın ve 1. Petrus kitabının hitap ettiği topluluğun tecrübeleri, Hristiyan imanlılarının neden zulüm gördüğünü anlamamıza nasıl yardımcı olur?`

“Mesih’in uğradığı aşağılanmaya katlanmak,” açıkça kendini Mesih’le özdeşleştirmek ve bu birlikteliğin gerektirdiği utanç ve suistimale katlanmak anlamına geliyordu. Toplumda Hristiyanlara karşı kin duyulmasının sebebi, onların kendine özgü dini yükümlülükleriydi. Anlamadıkları dini uygulamalar ya da yaşam tarzları ve ahlâki değerleriyle diğerlerinin kendilerini suçlu hissetmelerine veya utanmalarına yol açan kişiler, insanları rencide edebilir. M.S. birinci yüzyılın ortalarında Tacitus, Hristiyanları “insanlığa karşı nefret duymaktan” suçlu görüyordu. —Alfred J. Church ve William J. Brodribb, The Complete Works of Tacitus [Tacitus’un Tüm Eserleri] , (New York: The Modern Library, 1942) 15.44.1 kayıtları. Bu suçlamanın kesin nedeni ne olursa olsun, ki bu kesinlikle yanlıştır, Pavlus’un bu mektuptaki muhatapları gibi ilk Hristiyanların pek çoğu imanlarından dolayı acı çekiyorlardı.

`Hristiyan olsun ya da olmasın herkes acı çeker. Peki, Mesih uğruna acı çekmek ne anlama gelmektedir? Karşılaştığımız acıların ne kadarı Mesih uğruna ve ne kadarına kendi seçimlerimiz sebep oluyor?`