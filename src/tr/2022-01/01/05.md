---
title:  Birbirinize Kenetlenin
date:  29/12/2021
---

Elçi, mektubu okuyanlara bulundukları durum karşısında ne yapmalarını tavsiye etti? İbraniler mektubundan kendi yararımız için ne öğrenebiliriz? Tanrı’nın, yılgınlığından kurtulması için İlyas’a nasıl yardım ettiğini inceleyelim.

`1. Krallar 19:5-18 ayetlerini oku. Tanrı, kulu İlyas’ın imanını yeniden canlandırmak için ne yaptı?`

Tanrı’nın Karmel’den sonra İlyas’la olan ilişkisinin öyküsü büyüleyicidir çünkü Tanrı’nın, sıkıntı içinde olan ve imanlarını yeniden kazanmak için mücadele edenlere yardım etmek için göstermiş olduğu şefkati ve bilgeliğini gözler önüne seriyor. Tanrı, İlyas için pek çok şey yaptı. Öncelikli olarak, onun fiziksel ihtiyaçlarını giderdi. Ona yiyecek tedarik etti ve rahatlık sağladı. Tanrı daha sonra mağarada şu sözlerle İlyas’ı nazikçe azarladı : “Burada ne yapıyorsun, İlyas?” Ayrıca, Kendisi’nin nasıl çalıştığı ve amaçlarını nasıl gerçekleştirdiği konusunda daha derin bir anlayış kazanmasına yardımcı oldu. Tanrı rüzgârda, yer sarsıntısında ya da ateşte değil, ince yumuşak bir sesteydi. Sonrasında, Tanrı İlyas’a yapması için bir iş verdi ve onun güvenini tazeledi.

`İbraniler 2:1, İbraniler 3:12-14, İbraniler 5:11–6:3 ve İbraniler 10:19–25 ayetlerini oku. Pavlus imanlılara ne yapmaları gerektiğini söylüyor?`

İbraniler mektubu içinde, elçinin, hitap ettiği topluluğun ilk baştaki güçlerini ve inançlarını geri kazanmalarına yardımcı olmak için, onlara verdiği birkaç talimatı bulabiliriz. Pavlus’un vurguladığı hususlardan biri, imanlı kardeşlerinin bedensel ihtiyaçlarını karşılamaktır. Yazar, imanlı kardeşlerine karşı verici olmalarını ve hapiste olanları ziyaret etmelerini öneriyor. Bu öneri, onların ihtiyaçlarının karşılanmasını belirtmektedir. Elçi, Tanrı’nın onları terk etmeyeceğini hatırlatarak, mektubu okuyanları yüce gönüllü olmaya teşvik ediyor (İbraniler 13:1-6). Pavlus onları hem azarlıyor, hem de cesaretlendiriyor. Onları yavaş yavaş “sürüklenmemeleri” (İbraniler 2:1), “kötü, imansız bir yüreğe” (İbraniler 3:12) sahip olmamaları konusunda uyarıyor ve onları iman anlayışlarında gelişmeye teşvik ediyor (İbraniler 5:11–6:3). Ayrıca kilise ibadetlerine sürekli katılımın önemine de dikkat çekiyor (İbraniler 10:25). Özetle, onlara birbirlerine kenetlenmelerini, birbirlerini cesaretlendirmelerini, sevgiyi ve iyi işleri teşvik etmelerini öneriyor. Ayrıca, İsa’yı ve O’nun göksel tapınakta onlar için hizmet ediyor olduğunu da bildiriyor (İbraniler8:1, 2; İbraniler 12 : 1–4).