---
title:  Yeni Bir Antlaşma İhtiyacı
date:  13/02/2022
---

`İbraniler 7: 11–19’u okuyun. Neden yeni bir antlaşmaya ihtiyaç vardı?`

İbranilere göre, İsa’nın Melkisedek’in düzenine göre kâhin olarak atanması, yeni bir antlaşmanın başlatıldığını belirtiyordu.

Eski antlaşma Levililerin kâhinlik düzeninin esasına dayalı olarak verilmişti (İbraniler 7:11). Levili kâhinler, Tanrı ile İsrail arasında aracılık yaptılar ve yasa, kâhinlik dışındaki kimseyi buna dahil etmedi. O halde yazar, kâhinlik değişikliğinin kâhinlik yasasında bir değişiklik olduğu kadar antlaşmanın da değişmesi anlamına geldiği sonucuna varır (İbraniler 7:12, 18, 19).

Eski ahitle ilgili olan sıkıntı, mükemmelliği sağlayamamasıydı (İbraniler 7:11). Pavlus Levililerin kâhinlik düzeni ve onun hizmetinden (kurbanlar, bayramlar vb.) bahsediyor. Bunlar aracılığıyla sunulan hayvan kurbanları, günahtan gerçek, tam bir arınma ya da Tanrı’ya erişim sağlayamaz (İbraniler 10: 1–4; İbraniler 9:13, 14; İbraniler 10: 19–23).

Yeni bir antlaşmanın gerekli olduğu gerçeği, Tanrı’nın onlara eski antlaşmayı verdiğinde İsrail’e haksızlık ettiği anlamına gelmez. Levililerin hizmeti ve tapınağın hizmetleri onları putperestlikten korumak ve aynı zamanda onları İsa’nın gelecekteki hizmetine yönlendirmek için tasarlandı. İbraniler, kurbanların “gelecek iyi şeylerin sadece bir gölgesi” (İbraniler 10:1). olduğunu vurgular.

Kurbanlar İsa’yı göstererek, insanların “dünyanın günahını ortadan kaldıran Tanrı Kuzusu”na (Yuhanna 1:29 ile Yeşaya 53’ü karşılaştırın) umutlarını ve inançlarını bağlamalarına yardımcı olmalıydı. Bu, Pavlus’un yasanın “imanla salih sayılalım diye, … Mesih’e dek bizim eğiticimiz oldu” (Galatyalılar 3:24) (CAN) veya “her iman edenin aklanması için Mesih, Kutsal Yasa’nın sonudur.” (Romalılar 10: 4) dediğinde belirttiği nokta aynıdır.

Başka bir deyişle, On Emir bile her ne kadar iyi ve kusursuz olsa da, kurtuluşu sağlayamaz (Romalılar 3: 20-28, Romalılar 7: 12-14). Kusursuz bir doğruluk ölçüsü sağlarlar ancak doğruluk sağlamazlar. Bu, yaşlı birinin aynaya bakarak kırışıklıklarının silinmesini umması gibidir. Kusursuz doğruluk için aracımız olarak İsa’ya ihtiyacımız vardır.

`Yasa bizi neden kurtaramaz? Eğer tüm emirleri yerine getirirsek ve hatta bu emirleri iyi, kusursuz bir şekilde yerine getirirsek bu bizi neden kurtarmasın?`