---
title:  Siyon Dağına Geldiniz
date:  13/03/2022
---

`İbraniler 12:22–24’ü okuyun. Pavlus burada neyi anlatıyor?`

İbraniler kitabı, Siyon Dağı’na geldiğimizi ve büyük bir şenliğe katıldığımızı doğrulamaktadır. “Oysa sizler Siyon Dağı’na, yaşayan Tanrı’nın kenti olan göksel Yeruşalim’e, bir bayram şenliği içindeki on binlerce meleğe, adları göklerde yazılmış ilk doğanların topluluğuna yaklaştınız.” (İbraniler 12:22). Vekilimiz İsa’nın şahsına iman yoluyla geldik. Bu şenlikte sayısız melek, Tanrı’nın bizzat Kendisini ve şenliğin merkezi olan İsa’yı görüyoruz. “Göklerde kaydedilen ilk doğanların” (İbraniler 12:23) bir parçası olarak geliyoruz. Adlarımız, Tanrı’nın açıkça belirtilmiş olan halkının listelendiği göksel kitaplarında kayıtlıdır (Mısır’dan Çıkış 32:32, Mezmurlar 56:8, Daniel 12:1, Malaki 3:16, Luka 10:20, Vahiy 13: 8, Vahiy 17:8).

Bizler “ilk doğanlar”ız, çünkü İlk Doğan olan İsa’nın mirasını paylaşıyoruz (İbraniler 1:6). Misafir olarak değil, yurttaş olarak geldik (Filipililer 3:20 ile karşılaştırın). Ayrıca “doğru kişilerin ruhları” olarak da tanımlanmaktayız (İbraniler 12:23). Bu ifade, insan tabiatımızın bir boyutunun bütünü temsil eden bir mecazdır. İbraniler 12:9’daki “ruhların Babası” ifadesine benzer. Bu ifade Tanrı’dan, tabiatı gereği ruhsal olan insanların Babası olarak bahseder.

Bayram toplantıları, İsa’nın krallığının egemenliğinin, kâhinlik hizmetinin ve yeni antlaşmanın başlangıcını kutlar. İbraniler’de tüm bu olayların gerçekleştiği yer Siyon Dağı’dır. İbraniler 1:5–14’teki üç mezmur, Oğul’un tahta geçişini tanımlar ve gerçekleştiği yer olarak Siyon Dağı’nı belirtir (Mezmurlar 2:6, 7; Mezmurlar 110:1, 2; Mezmurlar 102:21– 27).

Siyon Dağı aynı zamanda Oğul’un “sonsuza dek kâhin” (İbraniler 5:6) olarak atandığı yerdir (İbraniler 5:6). (Mezmurlar 110:4’ten bir alıntı.) Mezmurlar 110’a göre, Oğul’un Başkâhin olarak atanması da Siyon Dağı’nda gerçekleşir (Mezmurlar 110:2). Son olarak İbraniler, İsa’nın kâhinliğinin başlangıcının aynı zamanda yeni antlaşmanın da başlangıcını işaret ettiğini öne sürer (İbraniler 7:11–22). Bu sebeple, Siyon Dağı aynı zamanda yeni antlaşmanın onaylandığı yerdir. İbraniler 12:22–24, İsa göğe yükseldiğinde gökte gerçekleşen bayram toplantısını anlatır.

`İsa’nın hakikatini, O’nun kâhinlik hizmetini ve Yeni Ahit’i yaşamlarımızda ve tapınmamızda hangi uygulamalı yollarla kutlayabiliriz? Bu büyük hakikate sevinmek neden imanı doğrulamaktadır?`