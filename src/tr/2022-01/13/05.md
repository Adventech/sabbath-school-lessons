---
title:  Çeşitli Garip Öğretilerin Etkisine Kapılıp Sürüklenmeyin
date:  23/03/2022
---

`İbraniler 13:9; İbraniler 2:9; İbraniler 4:16; ve İbraniler 6:19, 20’yi karşılaştırın. Lütuf nerede kazanılır? Yüreklerimiz nasıl güçlenir?`

İbraniler 13:9’da değinilen garip öğretiler ve yiyecekler arasındaki ilişki, muhtemelen temiz ve murdar yiyecekler arasındaki ayrıma atıfta bulunmamaktadır.

Peki ya neden?

İlk olarak, Pavlus mektupta temiz ve murdar yiyecekler arasındaki ayrımla alâkadar değil gibi gözükmektedir. Elçilerin İşleri 15’ten, ilk Hristiyan kilisesinin hem imanlıların lütufla kurtulduklarını (Elçilerin İşleri 15:7-11) hem de bazı yiyecek düzenlemelerine uymaya devam etmeleri gerektiğini (Elçilerin İşleri 15:19, 20) doğruladığını biliyoruz. Temiz ve kirli yiyecekler ve diğer Kutsal Kitap düzenlemeleri arasındaki ayrım, lütfa karşı değildir. Aslında Pavlus, yeni antlaşmanın yasayı yüreklere koyduğunu bildirir (İbraniler 8:10-12). Bununla birlikte, yazarın çok net olarak ortaya koyduğu şey, tapınaktaki hayvan kurbanlarının ve Levili kâhinlerin aracılığının yerini, İsa’nın üstün kurbanının ve kâhinsel aracılığının aldığıdır (İbraniler 8:4, 5; İbraniler 10:1-18).

İkinci olarak ise bağlam, Pavlus’un mektubu yazdığı topluluğu belirli yiyeceklerden kaçındıkları için değil, bir şekilde lütuf veya erdem elde etme umuduyla onları yedikleri için eleştirdiğini gösteriyor (İbraniler 13:9). Muhtemelen tapınaktaki hayvan kurbanlarının bir devamı olarak kutlanan ve ruhsal faydalar veya lütuf sağlaması gereken Yahudi ritüellerine veya kült yemeklerine katılmaya karşı uyarıda bulunmaktadır. Ancak yemekler aracılığıyla lütufun etkisini göremeyiz; lütuf sadece İsa Mesih’in kurban edilmesi ve O’nun kâhinliği aracılığı ile gelir. İmanlıların Mesih’in çarmıhından yiyebilecekleri “bir sunağı var”dır (İbraniler 13:10), (Yuhanna 6:47-58).

İbraniler’de “lütuf” Tanrı’nın tahtından gelir (İbraniler 4:16). Mesih aracılığıyla aracılık edilen bu lütuf, Tanrı’nın tahtına bağlı olan “sağlam ve güvenilir” olan bir “gemi demiri”dir, (İbraniler 6:19, 20’yi İbraniler 4:16 ile karşılaştırın). Yüreklerimize kararlılık ve güven sağlayan, Mesih’in kurbanı aracılığıyla aldığımız işte bu lütuftur. Yürek bu şekilde “sabit kılındığında”, yeni öğretiler tarafından “sürüklenmeyecek” (İbraniler 13:9) ve Tanrı’dan “uzaklaşmayacaktır” (İbraniler 2:1).

`Mesih’in eksiksiz kurbanı üzerinde düşünün. Bu kurbana yaptığımız herhangi bir şeyin “eklenmesi” fikri neden müjdeye ve İsa’da bulunan lütfa aykırıdır?`