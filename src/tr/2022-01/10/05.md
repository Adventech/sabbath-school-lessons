---
title:  Perdeden Geçen Yeni Ve Yaşayan Yol
date:  02/03/2022
---

`İbraniler 10:19–22’yi okuyun. Bu parçada hangi çağrı vardır?`

İbraniler kitabı, İsa’nın göksel tapınağa girdiğini ve bizi O’nun liderliğini izlemeye davet ettiğini gösterir. Bu fikir, daha önce İsa’nın imanlıların “önderi” ve öncüsü olduğu anlayışıyla uyumludur (İbraniler 2:10; İbraniler 6:19, 20; İbraniler 12:2). “Yeni ve yaşayan yol”, İsa’nın kurbanı ve göğe yükselişi ile başlattığı yeni antlaşmadır. “Yeni ve yaşayan” ifadesi, eski ahitin “eskimiş ve yaşlanmış” (İbraniler 8:13) tanımıyla çelişir. Günahın bağışlanmasını sağlayan ve yasayı yüreklerimize koyan yeni antlaşma, Tanrı’ya kendimizden ya da yaptığımız herhangi bir şeyden dolayı değil, sadece İsa’nın tüm antlaşma yükümlülüklerini yerine getirerek bizim için yaptıklarından dolayı güvenle yaklaşmamızı mümkün kılar.

İbraniler, eski antlaşmanın başlaması için tapınağın açılması ve kâhinlerin kutsanmasını gerektirdiğini belirtti (İbraniler 9:18-21’i Mısır’dan Çıkış 40 ve Levililer 8, 9 ile karşılaştırın). Antlaşmanın amacı, Tanrı ile halkı arasında yakın bir ilişki yaratmaktı (Mısır’dan Çıkış 19:4-6). İsrail bu ilişkiyi kabul ettiğinde, Tanrı hemen aralarında yaşayabilmesi için bir tapınak inşa edilmesini emretti. Tapınağın açılışı ve Tanrı’nın halkının arasındaki varlığı, Tanrı ile İsrail arasındaki antlaşmanın tamamlandığı andı.

Aynı şey yeni antlaşma için de geçerlidir. Yeni antlaşma aynı zamanda İsa’nın bizim adımıza kâhinlik hizmetinin başlamasını da belirtir (İbraniler 5:1-10, İbraniler 7:1-8:13).

İsa’nın Tanrı’nın huzuruna yükselişi, Tanrı’nın halkı için yeni bir çağı başlattı. Zekeriya 3.bölüm, Şeytan’ın, Başkâhin Yeşu tarafından temsil edilen Tanrı’nın halkını suçlamak için Tanrı’nın huzurunda olduğundan bahseder. Bu suçlayıcı, Eyüp’ün Tanrı’ya olan bağlılığı hakkında soru işaretleri uyandıran kişidir (Eyüp 1, 2). Ancak İsa’nın kurban edilmesiyle Şeytan cennetten atılmıştır (Vahiy 12:7–12’yi Yuhanna 12:31, Yuhanna 16:11 ile karşılaştırın). Şu an bizim için aracılık eden İsa’dır ve O’nun kurbanı ve sadakati aracılığıyla bizim için kurtuluş ister!

`Eğer izin verilseydi, Şeytan Tanrı’nın huzurunda size karşı hangi suçlamalarda bulunabilirdi? O bir yalancı olsa da, senin kınanmanı istemek için senin hakkında ne kadar yalan söylemesi gerekir? Tek umudun nedir?`