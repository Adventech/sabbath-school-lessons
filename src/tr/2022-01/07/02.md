---
title:  Sözün İyiliğini Tatmak
date:  06/02/2022
---

`İbraniler 6: 4, 5’i okuyun. Mesih’te olan imanlılar O’na bağlıyken kendilerine ne verildi?`

“Aydınlatılmış” olmak, ihtida etmeyi tecrübe etmiş olmak demektir (İbraniler 10:32). Şeytan’ın gücünün “karanlığından” Tanrı’nın “ışığına” dönenleri ifade eder (Elçilerin İşleri 26:17, 18). Günahtan (Efesliler 5:11) ve cehaletten (1. Selanikliler 5: 4, 5) kurtulmayı belirtir. Buradaki sözlü biçim, bu aydınlanmanın, “Tanrı’nın yüceliğinin parıltısı” (İbraniler 1:3) olan İsa aracılığıyla elde edilen bir Tanrı eylemi olduğunu öne sürmektedir.

“Göksel armağanı tatmış” ve “Kutsal Ruh’a ortak edilmiş” eş anlamlı ifadelerdir. Tanrı’nın “armağanı”, O’nun lütfuna (Romalılar 5:15) veya Tanrı’nın bu lütfu bağışladığı Kutsal Ruh’a (Elçilerin İşleri 2:38) atıfta bulunabilir. Kutsal Ruh’u “tatmış” olanlar (Yuhanna 7: 37-39, 1. Korintliler 12:13), O’nun iradesini yerine getirme gücünü içeren Tanrı’nın “lütfunu” tecrübe etmişlerdir (Galatyalılar 5:22, 23).

“Tanrı’nın iyi sözünü” tatmak (İbraniler 6:5), müjdenin gerçekliğini kişisel olarak tecrübe etmektir (1. Petrus 2: 2, 3). “Gelecek çağın kudretlerini”, Allah’ın gelecekte imanlılar için diriliş, bedenlerimizin dönüşümü ve sonsuz yaşam gibi gerçekleştireceği mucizeleri ifade eder: (Yuhanna 5:28, 29). Ancak imanlılar, günümüzde onları “tatmaya” başlıyorlar. Onlar ruhsal bir diriliş (Koloseliler 2:12, 13), yenilenmiş bir düşünce (Romalılar 12: 2) ve Mesih’te sonsuz yaşamı (Yuhanna 5:24) tecrübe ettiler.

Pavlus muhtemelen Tanrı’nın lütfunu ve O’nun kurtuluşunu tecrübe eden çöl neslini hatırında tutuyor. Çöl nesli, ateş sütunu tarafından “aydınlatıldı” (Nehemya 9:12, 19; Mezmurlar 105: 39), Göksel man armağanından yararlandı (Mısır’dan Çıkış 16:15), Kutsal Ruh’u tecrübe etti (Nehemya 9:20), Mısır’dan kurtuluşlarında gerçekleştirilen (Elçilerin İşleri 7:36). “harikalar ve belirtiler”de “Tanrı’nın Sözünün iyiliğini” (Yeşeya 21:45) ve “gelecek çağın kudretlerini” tattılar.

Ancak Pavlus, çöl neslinin bu delillere rağmen (Çölde Sayım 14: 1–35) Tanrı’dan uzaklaşması gibi, İbraniler mektubunun yazıldığı topluluk da Tanrı tarafından verilen, yararlandıkları bütün lütuflara rağmen aynı şeyi yapma tehlikesiyle karşı karşıya olduğunu öne sürüyor.

`İbraniler’deki bu ayetlerin bahsettiği şeylerle ilgili kendi deneyiminiz nedir? Örneğin, metnin atıfta bulunduğu aydınlatılmayı nasıl yaşadınız?`