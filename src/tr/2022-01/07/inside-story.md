---
title:  Şeker Şoku
date:  11/02/2022
---

_Yazan: Andrew McChesney_

Laos’ta bir şeker fabrikası işçisi olan Oung vaftiz edildi, fakat yaklaşık üç yıl sonra İsa’ya olan ilgisini kaybetti.

Pastör, Sebt Günü ibadet etmek üzere kiliseye dönmesi için bir davetle onu evinde ziyaret etti.

“Evet, geleceğim,” diye söz verdi Oung.

Ama gelmedi.

Pastör onu tekrar davet etmek için döndüğünde Oung, bir arkadaşı beklenmedik bir şekilde evine uğradığı için kilise ibadetlerini kaçırdığını söyledi.

“Gelecek Sebt günü geleceğim,” dedi.

Ama gelmedi.

Pastör tekrar döndüğünde Oung, bisikletinin bozulduğunu söyledi.

Pastör birçok kez ziyaret etti ve Oung’un her zaman bir bahanesi vardı. Kilise üyeleri dua etti ve pastör onu davet etmeye devam etti. Ama Oung, İsa’dan uzaklaşıyor gibiydi.

Bir süre sonra içmeye ve evde sorun çıkarmaya başladı. Birçok kez ablasını dövdü ve onun yüzünde, kollarında ve bacaklarında morluklara sebep oldu. Sadık bir kilise üyesi olan ablası sonunda onu karısı ve çocuklarıyla bırakarak evden ayrılmak zorunda kaldı.

Ablası kiliseye gözlerinde yaşlarla geldi. Küçük kardeşini seviyordu. “Lütfen Oung için dua etmeyi bırakma” dedi.

Bir gün, Oung şeker fabrikasında çalışırken, dev bir çelik kaptan şeker almak için çelik bir merdivene tırmandı.

Bu yaptığı şey işinin normal bir parçasıydı. Ancak o gün çelik konteynere bağlı bir elektrik teli arızalanmıştı. Konteynerin üst kenarını kavramak için ellerini uzattığında, ellerinden ve vücudundan bir elektrik akımı geçti.

Elektrik akımı onu konteynere sabitledi ve hareket edemedi. Ellerini oradan çekemiyordu. O anda ailesini, çocuklarını ve karısını düşündü.

Sonra Tanrı’yı hatırladı.

“Tanrım lütfen bana yardım et!” dua etti.

Aniden elektrik akımı kesildi ve yere düştü.

Aklına tek bir düşünce doldu: “Tanrı bana yeniden yaşamam için yeni bir hayat verdi.” Ölmeliydi ama yaşıyordu. Olayda sol eli fena halde yanmıştı ama onun dışında iyiydi.

Köylüler onun hâlâ nasıl hayatta olduğuna inanamadı.

Oung, karısına hayatını yeniden İsa’ya adamayı plânladığını söyledi.

Tanrı bana yeni bir yaşam verdiği için kiliseye geri dönmeliyim, dedi. “O’nun tanıklığını yapmalıyım çünkü ölmeliydim ama hayattayım. O’na geri dönmeliyim.”

Bu çeyreğin On Üçüncü Sebt Sunularını alacak olan Laos ve Güney Asya-Pasifik Bölümü’nün diğer ülkelerindeki insanlara müjdenin yayılmasına yardımcı olan Sebt Okulu sunularınız için teşekkür ederiz.