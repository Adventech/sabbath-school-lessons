---
title:  Evrensel Mücadelenin Doğası
date:   27/02/2025
---

Tanrı ve Şeytan arasında evrensel bir mücadele olduğunu öğreten bazı ayetler gördük. Peki böyle bir mücadele nasıl mümkün olabilir? Her şeye gücü yeten Tanrı’ya nasıl karşı çıkılabilir? Evrensel mücadele salt güç üzerinden olsaydı, daha başlamadan bitmiş olurdu. Farklı türden bir mücadele olmalıdır. Gerçekten de, Kutsal Yazı, mücadelenin Tanrı’nın karakteri hakkındaki bir ihtilaf olduğunu ortaya koymaktadır –İblis’in Tanrı’ya karşı (diğer şeylerin yanı sıra) O’nun tamamen iyi ve sevgi dolu olmadığına dair iftira niteliğindeki iddialarına dayanan bir çatışma. Bu tür iddialar güçle ya da kaba kuvvetle değil, iki karşıt karakterin karşılaştırılmasıyla alt edilebilir.

“Allah günahla savaşırken yalnızca doğruluk ve gerçek ilkeleri ile hareket edebilirdi. Şeytan ise Allah’ın kullanamayacağı yöntemleri, yani yağcılığı ve hileyi kullanabilirdi. Allah’ın göğün sakinleri üzerine yasa vazederken adil davranmadığını; Kendi yaratıklarından bağlılık ve itaat talep ettiğinde yalnızca Kendisini yüceltmeyi amaçladığını iddia ederek, Allah’ın sözünü çarpıtmaya çalışmış ve O’nun yönetim planını meleklerin önünde yanlış yansıtmıştı. Bu nedenle hem göğün sakinleri, hem de diğer dünyaların sakinleri önünde, Allah’ın yönetiminin adil, yasasının mükemmel olduğu örnekleriyle gösterilmelidir. Şeytan, kendisini evrenin iyiliğini sağlamaya çalışıyor gibi göstermişti. Gaspçının gerçek karakteri ve asıl hedefi herkes tarafından anlaşılmalıdır. Ona, kendisini habis işleriyle ifade etme fırsatı verilmelidir.”—Ellen G. White, Büyük Mücadele, s. 502.

`Yuhanna 8:44, 45 ayetlerini Vahiy 12:7-9 ayetlerinin ışığında okuyun. Bu ayetler İblis’in karakteri ve izlediği strateji hakkında neyi ortaya koymaktadır?`

Başından beri iblisin planı, yaratılmışları Tanrı’nın gerçekten adil ve sevgi dolu olmadığına ve O’nun yasasının onlar için baskıcı ve yaralayıcı olduğuna inandırmaya çalışmak olmuştur. İsa’nın şeytandan “yalancıdır ve yalanın babasıdır” diye söz etmesine şaşırmamak lazım (Yu 8:44). Buna karşılık, İsa “gerçeğe tanıklık etmek” (Yu.18:37), Şeytan’ın yalanlarına ve iftiralarına doğrudan karşı koymak, Şeytan’ı ve onun güçlerini yenmek ve nihayetinde yok etmek için gelmiştir (1Yu.3:8, İbr.2:14).

Vahiy 12:9, 10 ayetleri Şeytan’ı (1) “eski yılan”, (2) göksel mahkemede Tanrı’nın halkının suçlayıcısı ve (3) dünyayı saptıran büyük ejderha diye tanımlamaktadır. “İblis” diye tercüme edilen Grekçe sözcük tam olarak “iftiracı” anlamına gelmektedir ve bir kez daha mücadelenin doğasının –Tanrı’nın karakteri hakkındaki inançlar da dahil olmak üzere– inançlar konusunda olduğunu göstermektedir.