---
title:  Gökteki Mücadelenin Kökeni
date:   25/02/2025
---

Tek başına Yaratılış 1-3 bölümleri bile kötülüğün Adem ve Havva’nın düşüşünden önce de var olduğunu göstermektedir. Kötülük gökte somut bir gerçeklik olarak var olmamış olsa da, kavramsal olarak “kötülük”, “iyiyle kötüyü bilme ağacı” (Yar. 2:9, 17) adıyla zaten ortaya çıkmıştı. Daha sonra yılan Tanrı’yı yalan söylemekle suçlamıştır, oysa aslında yalan söyleyen kendisi, yani yılandır. Yılanın varlığı (Va. 12:9), ve yalan söylemiş olması, orada kötülüğün var olduğunu göstermektedir. Bu sebeple, Düşüş’ten önce Aden bahçesinde bile kötülüğün var olduğu açıktır.

`Hezekiel 28:12-19 ayetlerini Mısır’dan Çıkış 25:19, 20 ayetleri ışığında okuyun. Bu varlığın düşüşünün mahiyeti nedir?`

Bu ayetlere göre, kötülüğün ve evrensel mücadelenin kökeni gökte başlamıştır.

Düşmeden önce, Şeytan olarak bilinen varlık bir koruyucu keruvdu. Keruv olarak tanımlanmanın ötesinde, “Kusursuzlukta örnek biriydi, bilgeliği ve güzelliği eksiksizdi” ve “Tanrı’nın bahçesi Aden’deydi” (Hez. 28:12, 13). Bunların hiçbiri Sur’un insan kralı (ya da başka herhangi bir insan) için söylenmiş değildir. Bu yüzden, burada bize Lusifer’in düşüşü hakkında bir ipucu verildiğini biliyoruz.

`Yeşaya 14:12-15 ayetlerini okuyun. Bu, büyük mücadelenin kökenine nasıl bir ilave ışık tutmaktadır?`

Yeşaya 14. bölüme göre Lusifer kendini ululamaya ve Tanrı’ya benzetmeye karar verdi. Bu ayet, Hezekiel 28. bölümde gördüklerimizi tamamlamaktadır: “Güzelliğinden ötürü gurura kapıldı” (Hez. 28:17); bu aslında onu güzel yaratmış olan Tanrı’yı yüceltmesini sağlamalıydı. Ancak o bunun yerine gurura kapıldı. Daha da kötüsü, bu gururu yüzünden Tanrı’nın yerini almaya çalıştı ve O’na iftiralar attı. Hezekiel 28:16 ayetinde “ticaret” için kullanılan İbranice sözcük aynı zamanda “iftira” anlamına da gelmektedir; bu da Şeytan’ın Tanrı’ya ve bize karşı nasıl hareket edeceğinin bir göstergesidir.

`Düşen Lusifer’in aslında yaratıldığı günden onda kötülük bulunana dek yollarında kusursuz olduğu gerçeğinden ne anlıyoruz (Hez. 28:15)? “Kusursuz” olmak gerçek bir ahlaki özgürlük içermiyorsa, kusursuz bir varlık nasıl düşebilir?`