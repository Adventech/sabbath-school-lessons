---
title:  Bana Taparsan
date:   26/02/2025
---

Şeytan’ın Tanrı’nın tahtını gasp etme girişimi Matta 4. ve Luka 4. bölümlerde bulunan ayartma hikayelerinde de gözler önüne serilmiştir. İsa ve ayartıcı arasındaki dikkat çekici karşılaşmada, mücadelenin doğası hakkında çok şey açığa çıkmaktadır. Burada Mesih ve Şeytan arasındaki büyük mücadelenin gerçekliğini görmekteyiz, ancak bu mücadele çarpıcı bir şekilde ve canlı ifadelerle dile getirilmektedir.

`Matta 4:1-11 ayetlerini okuyun. Mesih ve Şeytan arasındaki büyük mücadelenin gerçekliği burada nasıl gözler önüne seriliyor?`

İsa, “İblis tarafından denenmek üzere” Ruh tarafından çöle “götürüldü” (Mat. 4:1). Bu karşılaşmadan önce kırk gün oruç tutmuştu. Bu yüzden İblis geldiğinde, İsa’nın şiddetli açlığından istifade etmek için O’nu taşları ekmeğe dönüştürmesi için ayartmaya çalıştı. Ancak İsa bu ayartmaya Kutsal Yazı’yla karşılık verdi ve Şeytan’ın hilesi başarısız oldu.

Daha sonra, İsa’nın kibirli bir şekilde hareket etmesini sağlamak amacıyla, İblis İsa’yı Kendisini tapınağın tepesinden aşağı atması için ayartmaya çalıştı. Şeytan Kutsal Yazı’yı çarpıtarak, İsa gerçekten Tanrı’nın Oğlu ise meleklerin O’nu koruyacağını öne sürdü. Ancak Kutsal Yazı’yı doğru bir şekilde yorumlayan İsa yine ayartmaya karşı koydu.

Üçüncü ayartma iblisin tam olarak ne yapmaya çalıştığını açıkça ortaya koyuyordu. İsa’dan kendisine tapmasını istedi. Şeytan sadece Tanrı’ya yapılması gereken ibadeti gasp etmeye çalışıyordu.

Bunu yapmak için de İsa’ya “bütün görkemiyle dünya ülkelerini” gösterdi ve sonra da şu iddiada bulundu: “Yere kapanıp bana taparsan, bütün bunları sana vereceğim” (Mat. 4:8, 9). Gerçekten de, Luka 4:6 ayetinde, yani Matta ile aynı konuyu ele alan ayette, İblis şöyle demektedir: “Bütün bunların yönetimini ve zenginliğini sana vereceğim… Bunlar bana teslim edildi, ben de dilediğim kişiye veririm” (Luk. 4:6).

İsa bir kez daha ayartmaya Kutsal Yazı’yla karşılık verdi ve Şeytan yine başarısız oldu.

İsa her üç girişimde de düşmanın saldırılarına karşı koymak için Kutsal Yazı’yı kullanmıştır.

`Efesliler 6:12 ayeti bize şunu hatırlatıyor: “Savaşımız insanlara karşı değil, yönetimlere, hükümranlıklara, bu karanlık dünyanın güçlerine, kötülüğün göksel yerlerdeki ruhsal ordularına karşıdır.” Korku içinde yaşamamalıyız ancak neden etrafımızda sürmekte olan mücadelenin gerçekliğini her zaman aklımızda tutmalıyız?`