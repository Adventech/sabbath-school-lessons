---
title:  Her Şeyden Önce Birbirinizi Sevin
date:   27/03/2025
---

Sevgi yasanın yerine getirilmesiyse, o halde kişi sadece yanlış şeyler yapmaktan kaçınarak Tanrı’nın yasasını tam anlamıyla tutmuş olamaz. Sevgi yasasının kendisi (Kutsal Yazı’nın bütününde ifade edildiği üzere) bize yalnızca kötülük yapmaktan kaçınmamızı emretmekle kalmıyor, aynı zamanda bizi diğer insanlara –sadece kilisenin üyelerine değil, aynı zamanda gerçek Hristiyan tanıklığına çaresizce ihtiyaç duyan tüm dünyaya– Tanrının sevgisini gösterecek davranışlarda bulunmaya teşvik ediyor.

`Yakup 2:1-9 ayetlerini okuyun. Burada bize hangi son derece önemli mesajlar veriliyor?`

Yakup burada toplumdaki adaletsizliği şiddetle kınıyor, özellikle de yoksulların onurunun kırılmasını ve bazı zenginlerin yaptığı haksızlıkları dile getiriyor. Ardından, komşuyu sevme yasasına dikkat çekerek, bu yasayı yerine getiriyorsanız, “iyi ediyorsunuz” diyor (Yak. 2:8).

Ellen G. White’ın ifade ettiği gibi: “Allah bizlere sonsuz sevgisini gösterirken, kutsal ailesinin birer ferdi olmamız için bu sevgiyi bir tohum gibi yüreğimize ekmeyi arzular ve bunun için kendisiyle bütünleşmemizi ister, “Sizi sevdiğim gibi siz de birbirinizi sevin. Bizler de dünyayı O’nun sevdiği kadar sev- sek, üzerimize düşen görevi yerine getirmiş oluruz. Bizler gökler için hazırız; çünkü gökler kalbimizde yer almaktadır.”——Ellen G. White, Sevgi Öğretmeni, s. 635.

Mesih dünyayı nasıl sevdiyse, biz de dünyayı öyle sevdiğimiz zaman, gök için hazırız demektir. İsa’nın ardından gitmenin ne anlama geldiğinin ne kadar güçlü bir ifadesi!

İsa ardından gidenlere , “Sizi sevdiğim gibi siz de birbirinizi sevin” diye buyurmuştur (Yu. 13:34). İsa ayrıca şöyle seslenmiştir: “Birbirinize sevginiz olursa, herkes bununla benim öğrencilerim olduğunuzu anlayacaktır” (Yu. 13:35). Hristiyan inancının merkezinde sevgi yer almaktadır çünkü Tanrı sevgidir (1Yu. 4:8, 16). Dolayısıyla Tanrı’yı sevdiğini iddia edenler birbirlerini de sevmelidirler (1Yu. 3:11; 4:20, 21 ile karşılaştırın).

Nitekim, 1. Petrus 4:8 ayeti Hristiyanlara şöyle seslenmektedir: “Her şeyden önce birbirinizi candan sevin. Çünkü sevgi birçok günahı örter” (ayrıca bkz. İbr. 10:24 ve 1Se. 3:12).

`Dünyayı Mesih’in sevdiği gibi sevme fikri üzerinde biraz daha düşünün. Bu, Hristiyan kusursuzluğu kavramını ve sonsuz yaşama nasıl uygun hale getirildiğimizi daha iyi anlamamıza nasıl yardımcı olabilir? Cevabınızı Sebt günü sınıfta paylaşın.`