---
title:  Yasa Kutsal, Doğru ve İyidir
date:   24/03/2025
---

Tanrı’nın yasasının temeli sevgidir. Tanrı yasayı sürdürdüğünde, sevgiyi de sürdürmüş olmaktadır. Bu nedenle İsa günahkârları kurtarmak için ölmüştür; böylece hem yasayı sürdürecek hem de lütfu bize ulaştıracaktır. Böylelikle hem adaletli hem de iman edenleri aklayan kişi olabilmiştir (Rom. 3:25, 26). Sevginin ne harika bir ifadesi ama! Dolayısıyla, kurtuluş süreciyle yasa geçersiz kılınmış değildir, aksine doğruluğu daha da pekiştirilmiştir.

`Romalılar 6:1-3 ayetlerini ve ardından Romalılar 7:7-12 ayetlerini, özellikle 12. ayet üzerinde durarak okuyun. Bu ayetler Mesih öldükten sonra bile yasanın geçerliliğini koruduğu konusunda bize ne söylüyor?`

Bazı kişiler lütfun ve kurtuluşun yasayı geçersiz kıldığına inanıyor olsa da, Pavlus lütfun çoğalması için günah işlemeye devam etmememiz gerektiği konusunda çok açıktır. Aksine, imanla Mesih’te olanlar “O’nun ölümüne vaftiz edilmişlerdir” ve bu nedenle kendilerini günaha karşı ölü ve Mesih’e karşı diri saymalıdırlar.

Tanrı’nın yasası günah değildir, ancak (diğer şeylerin yanı sıra) günahı ve günahkarlığımızı açıkça ortaya koymaktadır. Bu sebeple, evet, “İşte böyle, Yasa gerçekten kutsaldır. Buyruk da kutsal, doğru ve iyidir” (Rom. 7:12). Kurtarılmaya, kefarete –sadece Mesih aracılığıyla gelen kurtuluşa ve kefarete– ne kadar muhtaç olduğumuzu başka hiçbir şeyin yapamadığı şekilde ortaya koymaktadır. Buna göre biz “iman aracılığıyla Kutsal Yasa’yı geçersiz mi kılıyoruz? Hayır, tam tersine, Yasa’yı doğruluyoruz” (Rom. 3:31).

Mesih Yasa’yı yürürlükten kaldırmak için değil, Yasa’yla ve Peygamberlerle vaat edilmiş olan her şeyi tamamlamak için gelmiştir. Bu nedenle, “yer ve gök ortadan kalkmadan, her şey gerçekleşmeden, Kutsal Yasa’dan ufacık bir harf ya da bir nokta bile yok olmayacak” diye belirtmiştir (Mat. 5:18).

Tanrı’nın yasası bizzat Tanrı’nın kutsallığını –O’nun kusursuz sevgi, doğruluk, iyilik ve hakikat karakterini– temsil etmektedir (Lev. 19:2; Mez. 19:7, 8; Mez. 119:142, 172). Bu bağlamda, Mısır’dan Çıkış 31:18 ayetine göre, Tanrı’nın On Emir’i taş tabletlere Kendisinin yazmış olması önemlidir. Taşa yazılmış olan bu yasalar, Tanrı’nın değişmez karakterinin ve büyük mücadelenin ana teması olan sevgi üzerine kurulu ahlaki hükümranlığının tanıklığıdır.

`Yasa ve sevgi arasındaki bu ilişki İsa’nın ”Beni seviyorsanız, buyruklarımı yerine getirirsiniz” (Yu. 14:15) sözlerini daha iyi anlamamıza nasıl yardımcı oluyor?`