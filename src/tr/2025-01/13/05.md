---
title:  Sevgi Yasanın Yerine Getirilmesidir
date:   26/03/2025
---

Sevgi ve yasa arasındaki ilişki ne kadar vurgulansa azdır. Nitekim, Kutsal Yazı’ya göre, sevmek yasayı yerine getirmektir.

Romalılar 13:8-10 ayetlerinde Pavlus “başkalarını seven, Kutsal Yasa’yı yerine getirmiş olur” diye öğretiyor (Rom. 13:8). Pavlus, On Emir’deki son altı buyruğun birçoğunu sıraladıktan sonra, bunların hepsinin şu sözde özetlendiğini açıklıyor: ”Komşunu kendin gibi seveceksin” (Rom. 13:9). Aslında Pavlus açıkça şunu öğretiyordu, “sevmek Kutsal Yasa’yı yerine getirmektir” (Rom. 13:10). Yine Galatyalılar 5:14 ayetinde Pavlus şöyle açıklıyor, “Bütün Kutsal Yasa tek bir sözde özetlenmiştir: ‘Komşunu kendin gibi seveceksin’ ” (Gal. 5:14). Peki ama yasayı yerine getiren sevgi ne tür bir sevgidir? Böyle bir sevgi neye benzemektedir?

`Matta 23:23, 24 ayetlerini okuyun. “Kutsal yasanın daha önemli konuları” nelerdir? Yasanın Tekrarı 5:12-15 ve Yeşaya 58:13, 14 ayetlerini okuyun. Bu ayetler yasa (özellikle Sebt günü buyruğu) ile Tanrı’nın adalet ve kurtuluş konularına gösterdiği ilgi arasındaki ilişkiyi nasıl açıklıyor?`

İsa “Kutsal yasanın daha önemli konularını” “adalet, merhamet ve sadakat” olarak tanımlıyor. Ve özellikle bir yasayla –Sebt günüyle– ilgili olarak, Kutsal Yazı’da Sebt gününün kendisinin kurtuluş ve adaletle ayrılmaz bir biçimde bağlantılı olduğunu görebiliyoruz.

Yasa’nın Tekrarı 5. bölümde Sebt günü buyruğu, Tanrı’nın İsrail’i kölelikten kurtarmasıyla ilişkilendirilerek açıklanmıştır. Yani, Sebt günü sadece yaratılışın bir anması değil, aynı zamanda kölelikten ve zulümden kurtuluşun da anılmasıdır. Ve kişinin kendi keyfine bakmayıp Rab’den zevk alarak Sebt gününü zevkli diye adlandırmasıyla ilgili bağlamda (Yşa. 58:13, 14), vurgu başka insanlar için sevgi ve adalet işleri yapmak üzerinedir –iyilik yapmak, açları doyurmak, evsizleri ağırlamak (bkz. Yşa. 58:3-10).

Tüm bu öğretiler (ve daha birçokları) göz önünde bulundurulduğunda, yasayı sevgi yoluyla yerine getirmek isteyenler sadece eylemleriyle işledikleri günahlardan değil, aynı zamanda ihmal ederek işledikleri günahlardan da endişe duymalıdırlar. Yasanın yerine getirilmesi olarak sevgi, sadece günah işlemekten kaçınmak anlamında yasayı tutmayı değil, aynı zamanda faal bir şekilde iyilik yapmayı da, yani adaleti ve merhameti sadakatle geliştiren sevgi işlerini yapmayı da gerektirmektedir. Tanrı’ya sadık olmak sadece yasanın sözlerini ihlal etmemekten daha fazlasıdır.