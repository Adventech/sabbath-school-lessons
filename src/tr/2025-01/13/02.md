---
title:  Sevgi Yasası
date:   23/03/2025
---

Tanrı’nın yasası soyut ilkelerden oluşmamaktadır; aksine, Tanrı’nın yasası ilişkinin bir ifadesidir. Bu, On Emir’de açıkça görülmektedir. On Emir’in temel ilkeleri, yani Tanrı ile insanlar ve insanların birbirleri arasındaki ilişkiyi düzenleyecek olan sevgi ilkeleri Aden Bahçesi’nde zaten bulunmaktaydı.

Mısır’dan Çıkış 20. bölümde açıklanan On Emir daha sonra taşa yazıldığında, İsrail’e antlaşma ilişkisi çerçevesinde verilmişti. Buyruklar, Rab halkı Mısır’dan kurtardıktan sonra yazılmıştı ve Tanrı’nın sevgisi ile ulusa verdiği vaatleri temel alıyordu (bkz. Çık. 6:7, 8 ve Lev. 26:12). On Emir’in iki kısmı incelendiğinde, buyrukların insanların Tanrı’yla ve birbirleriyle olan ilişkilerini geliştirmeyi amaçladıkları görülmektedir.

`Mısır’dan Çıkış 20:1-17 ayetlerini okuyun. Bu ayetler iki ilkeyi, Tanrı’ya ve başkalarına duyulan sevgiyi nasıl açıklıyor?`

İlk dört buyruk insanların Tanrı’yla, son altı buyruk ise insanların birbirleri aralarındaki ilişkilerle ilgilidir. Hem Tanrı’yla hem de diğer insanlarla olan ilişkilerimiz Tanrı’nın yasasının ilkeleri tarafından düzenlenmelidir.

Yasanın bu iki kısmı, İsa’nın en büyük iki buyruk olarak tanımladığı şeyle doğrudan örtüşmektedir –“Tanrın Rab’bi bütün yüreğinle, bütün canınla ve bütün aklınla seveceksin” (Mat. 22:37; Yas. 6:5 ile karşılaştırın) ve “Komşunu kendin gibi seveceksin” (Mat. 22:39; Lev. 19:18 ile karşılaştırın).

İlk dört buyruk Tanrı’yı tüm varlığımızla sevmenin yöntemleri; son altı buyruk ise başkalarını kendimiz gibi sevmenin yöntemleridir. İsa bu iki büyük sevgi buyruğunun bütünüyle yasayla ilişkili olduğunu açıkça belirtmektedir. “Kutsal Yasa’nın tümü ve peygamberlerin sözleri bu iki buyruğa dayanır” (Mat. 22:40).

O halde Tanrı’nın yasası bütünüyle Tanrı’nın sevgisini temel almaktadır. Tanrı’nın sevgisi ve yasası birbirinden ayrılamaz. İnsanların sık sık şöyle dediğini duyuyoruz: Yasayı tutmamız gerekmiyor, sadece Tanrı’yı ve diğer insanları sevmeliyiz. Bu düşünce neden mantıklı değildir?

`On Emir’den herhangi birini ihlal ediyorsak Tanrı’ya ya da diğer insanlara olan sevgimizi nasıl ifade edebiliriz?`