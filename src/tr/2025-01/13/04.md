---
title:  Yasa ve Lütuf
date:   25/03/2025
---

Daha önce de gördüğümüz üzere, yasa ve lütuf birbirinin karşıtı değildir. Aksine, Tanrı’nın sevgisi ve adaleti doğrultusunda farklı işlevlere hizmet etmektedirler. Yasa ve lütuf arasında keskin bir karşıtlık olması, Tanrı’nın yasayı vermesini O’nun lütfunun büyük bir göstergesi olarak gören kadim İsraillileri çok şaşırtırdı. Etraflarındaki ulusların “tanrıları” değişken ve bütünüyle öngörülemez, halkların “tanrıların” ne istediğini ve onları neyin hoşnut edeceğini bilmelerini sağlayacak hiçbir yol bırakmazken, Kutsal Kitap’ın Tanrısı Kendisini neyin hoşnut edeceğini halkına çok açık bir şekilde bildirmiştir. Ve O’nu hoşnut eden şey, bireysel ve toplumsal açıdan tüm halkının nihai iyiliği için olan şeydir.

Ancak yasa bizi günah işlemekten kurtaramaz ya da insan yüreğini değiştiremez. Yaratılıştan gelen günahkârlığımız yüzünden manevi bir kalp nakline ihtiyacımız bulunmaktadır.

`Yeremya 31:31-34 ayetlerini okuyun. Bu ayetler Tanrı’nın bize yeni bir yürek verme vaadi konusunda ne öğretiyor? Bunu, Yuhanna 3:1-21 ayetlerinde Mesih’in Nikodim’e yeniden doğmak konusunda söylediği sözlerle karşılaştırın. Ayrıca İbraniler 8:10 ayetine de bakın.`

On Emir Tanrı’nın Kendisi tarafından taş levhalara yazılmıştı (Çık. 31:18), ancak yasa aynı zamanda Tanrı’nın halkının yüreklerine de yazılmalıydı (Mez. 37:30, 31). İdeal olan, Tanrı’nın sevgi yasasının bizim dışımızda değil, öz karakterimizin içinde olmasıdır. Yalnızca Tanrı yasasını insan yüreklerine kazıyabilirdi ve antlaşma halkı için bunu yapacağına söz verdi (bkz. İbr. 8:10).

Yasayı tutarak kendimizi kurtaramayız. Tersine, kendi çabamızla değil, Tanrı’nın armağanı olarak iman yoluyla lütufla kurtuluruz (Ef. 2:8). Yasayı kurtarılmak için değil, zaten kurtarılmış olduğumuz için tutuyoruz. Sevilmek için değil, zaten sevildiğimiz için tutuyoruz ve bu nedenle Tanrı’yı ve diğer insanları sevmek istiyoruz (bkz. Yu. 14:15).

Aynı zamanda yasa bize günahımızı (Yak. 1:22-25, Rom. 3:20, Rom. 7:7) ve bir Kurtarıcı’ya olan ihtiyacımızı göstermekte (Gal. 3:22-24), yaşamdaki en iyi yollar konusunda bize rehberlik etmekte ve Tanrı’nın sevgi dolu karakterini açıklamaktadır.

`Yargılamada umudunuz nedir? Yasayı gayretle ve sadakatle yerine getirmiş olmanız mı yoksa Mesih’in sizi de kapsayan doğruluğu mu? Verdiğiniz yanıt Tanrı’nın yasasının ne yapıp ne yapamayacağına dair işlevi konusunda size ne söylüyor?`