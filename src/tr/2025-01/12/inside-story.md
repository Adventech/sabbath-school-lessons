---
title:  İman Hayati
date:   21/03/2025
---

### Orta Doğu'da Saplanıp Kaldı

Yazan _Andrew Mcchesney_

Ki-nam'ın dünyası, Güney Kore'den Orta Doğu'ya müjdeci öğrenci olarak çalışmak üzere geldikten sonra yıkıldı. Kısa süreli turist vizesiyle gelmişti ve bu vizenin oturma iznine yükseltilmesi gerekiyordu, böylelikle bir yıl boyunca orada kalabilecekti. Ev sahibi evrakları imzalamayı kabul etmiş ve ona yeni vize alması için ikamet belgesini vermeyi kabul etmişti. Ancak bir anda fikrini değiştirdi ve belgeyi imzalamak için büyük bir miktar para talep etti.

Ki-nam'ın parası yoktu. Küçük müjdeci öğrenci topluluğunu yöneten yönetici müjdecinin de parası yoktu. Küçük Yedinci Gün Adventist topluluğunun da parası yoktu. Topluluk çoğunlukla bir ev kilisesinde ibadet eden yoksul mültecilerden oluşuyordu.

Ki-nam'ın seçenekleri sınırlıydı. Başka bir daireye taşınamıyordu çünkü yabancılara ev kiralamak isteyen ev sahipleri kolay bulunmuyordu. Ülkede kaçak olarak kalmak da bir seçenek değildi ve oturma izni için bir memura rüşvet vermek istemiyordu.

“Rabbim, beni buraya gönderdiysen, sorunumu da çözmelisin” diye dua ediyordu. İki ay boyunca her gün dua etti. Güney Kore'deki ailesi de dua ediyordu. Yönetici müjdeci Ki-nam'ın adını ev kilisesinin dua listesine koydu ve kilise üyeleri de dua etmeye başladı.

İki ay geçti ve ev sahibi belgeyi imzalamadı.

Derken Ki-nam'ın yeniden vize almak için görüşmeye gitmesi gereken gün geldi. Ancak yeni bir vize almasını sağlayacak herhangi bir evrakı yoktu.

Görüşmeden kısa bir süre önce Ki-nam'ın cep telefonu çaldı. Arayan yönetici müjdeciydi. “Bir çözüm olabilir,” dedi. “Hadi gidelim.”

Bir kilise üyesinin birkaç dakika önce bir emlakçıya uğramak için etkilendiğini hissettiğini söyledi. Kilise üyesi emlakçının sahibini tanıyormuş ve “Arkadaşıma yardım edebilir misiniz?” diye sormuş. Emlakçı, “Pasaportunu bana getirsin, ben de ona ikamet belgesini vereyim” demiş.

Ki-nam şaşkına dönmüştü. Sadece “Tanrı'ya şükürler olsun” diyebildi.

Emlakçı belgeyi imzaladı ve Ki-nam oturma iznini aldı.

Bu olaydan sonra Ki-nam'ın Tanrı'nın Orta Doğu'da geçireceği yılı bereketleyeceğinden hiç şüphesi yoktu. Ve bereketledi de. Onun çalışmaları sayesinde yedi kişi vaftiz edildi. Ki-nam Güney Kore'nin başkenti Seul'de Adventist Temsilciliği ile yaptığı bir röportajda “Tanrı beni çağırdı ve insanları kurtarmak için beni kullandı,” dedi. “O, yolun her adımında yanımdaydı, bana yardım etti. Tanrı'nın çağrısında hata olmadığını anladım ve bu minnettarlıkla dolu bir yıl oldu.”

_Güney Kore'deki Yedinci Gün Adventist Kilisesi dünyanın dört bir yanına müjdeciler gönderiyor. Güney Koreli Adventistlerin müjdeyi kendi ülkelerinde yaymalarına yardım edecek olan 29 Mart tarihindeki On Üçüncü Sebt Sunusu için teşekkür ederiz. Müjdeci öğrencinin ismi değiştirilmiştir._