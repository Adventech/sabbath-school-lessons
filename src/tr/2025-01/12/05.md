---
title:  Adaleti Tesis Etmeye Çağrıldılar
date:   19/03/2025
---

Kutsal Yazı’daki peygamberler sürekli olarak toplumda Tanrı’nın adalet çağrısını vurgulamışlardır. Kutsal Yazı, adaletsizlik ve baskı konularını tekrar tekrar vurgulamaktan geri kalmamıştır. Aslında, hüküm vermesi için Tanrı’ya yapılan çağrı, O’nun adaleti tesis etmesi için yapılan çağrının ta kendisidir.

Örneğin, Yeşaya peygamber o dönemde İsrail’deki adaletsizlikler hakkında sözlerini sakınmamıştır. Onun sözleri ve adalet çağrısı bugün kulaklarımızda yüksek sesle ve net bir şekilde çınlamalıdır. “ İyilik etmeyi öğrenin, adaleti gözetin, zorbayı yola getirin, öksüzün hakkını verin, dul kadını savunun” (Yşa. 1:17). Dahası, haksız kararlar alanlara ve yoksullardan adaleti esirgeyenlere, onların “vay haline” (Yşa. 10:1, 2) diyerek uyarıda bulunmuştur: “Yargı günü uzaklardan başınıza felaket geldiğinde ne yapacaksınız? Yardım için kime koşacaksınız, servetinizi nereye saklayacaksınız?” (Yşa. 10:3).

Benzer şekilde Yeremya peygamber de Tanrı’nın mesajını duyurmuştur: “ ‘Sarayını haksızlıkla, yukarı odalarını adaletsizlikle yapan, komşusunu parasız çalıştıran, ücretini ödemeyen adamın vay başına! . . . Baban doyasıya yiyip içti, ama iyi ve doğru olanı yaptı; onun için de işleri iyi gitti. Ezilenin, yoksulun davasını savundu, onun için de işleri iyi gitti. Beni tanımak bu değil midir?’ diyor RAB” (Yer. 22:13, 15, 16).

`Matta 23:23-30 ayetlerini okuyun. İsa burada neyin daha önemli olduğu konusunda ne öğretiyor? Sizce İsa “daha önemli konular” derken neyi kastediyor?`

Adaletsizliğin sadece Eski Ahit peygamberlerini ilgilendiren bir konu olduğu düşünülmesin, burada ve İsa’nın hizmetinin başka alanlarında bu konunun Mesih’in Kendisini de yakından ilgilendirdiğini açıkça görüyoruz. Kendisinin de belirttiği gibi: “Vay halinize ey din bilginleri ve Ferisiler, ikiyüzlüler! Siz nanenin, dereotunun ve kimyonun ondalığını verirsiniz de, Kutsal Yasa’nın daha önemli konularını –adaleti, merhameti, sadakati– ihmal edersiniz. Ondalık vermeyi ihmal etmeden asıl bunları yerine getirmeniz gerekirdi” (Mat. 23:23). Luka müjdesindeki paralel ayette İsa onların “adaleti ve Tanrı sevgisini ihmal” etmelerinden yakınıyor (Luka 11:42).

`Bugün “nanenin, dereotunun ve kimyonun ondalığı” gibi sıradan şeylere odaklanmak yerine “daha önemli konulara” odaklanacak olsaydınız, bu nasıl olurdu?`