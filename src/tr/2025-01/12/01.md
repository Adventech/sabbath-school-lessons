---
title:  "Sevgi ve Adalet: En Önemli İki Buyruk"
date:   15/03/2025
---

### Konuyla İlgili Metinler

Mat. 22:34–40, Zek. 7:9–12, 82. Mezmur, Mika 6:8, Mat. 23:23–30, Luka 10:25–37.

> <p>Hatırlama Metni</p>
> “ ‘Tanrı’yı seviyorum’ deyip de kardeşinden nefret eden yalancıdır. Çünkü gördüğü kardeşini sevmeyen, görmediği Tanrı’yı sevemez” (1. Yuhanna 4:20).

Tanrı’nın sonunda her şeyi yoluna koyacağına inancımız tam olsa da, Hristiyanlar olarak bizim şimdi ve burada ne yaptığımız yine de önemlidir. Tanrı’nın (evrensel mücadelenin kuralları gereği) şu anda ortadan kaldıramayacağı pek çok adaletsizlik ve kötülük bulunuyor olsa da, bu durum karşılaştığımız her türlü acı ve kötülüğün en azından mümkün olan ölçüde hafifletilmesine yardımcı olamayacağımız anlamına gelmemektedir. Aslında, Hristiyanlar olarak tam da bunu yapmakla yükümlüyüz.

Gördüğümüz üzere, sevgi ve adalet birlikte ilerler; birbirinden ayrılamazlar. Tanrı adaleti sevmektedir. Dolayısıyla, Tanrı’yı seviyorsak, adaleti de seveceğiz.

Aynı şekilde, Tanrı’yı seviyorsak, birbirimizi de seveceğiz. Birbirimizi sevmenin bir kısmı da etrafımızdaki insanların refahı için ilgilenmektir. Diğer insanlar yoksulluktan, baskıdan ya da herhangi bir adaletsizlikten muzdarip olduğunda bu durumdan endişe duymalıyız. Birileri zulüm görüyorsa, bunu görmezden gelmemeliyiz. Tersine, kendimize bireysel ve topluluk olarak Tanrı’nın sevgisini ve adaletini, Rabbimizin doğruluk ve sevgiden oluşan kusursuz karakterini parçalanmış dünyamıza yansıtacak şekilde ileriye götürmek için ne yapabileceğimizi sormalıyız.

_*22 Mart Sebt Günü’ne hazırlık için bu haftanın konusunu çalışın._