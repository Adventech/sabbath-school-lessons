---
title:  Tanrı Adaleti Sevmektedir
date:   18/03/2025
---

Kutsal Yazı Tanrı’nın adaleti sevdiğini ve kötülükten nefret ettiğini bildirmektedir (örneğin, Mez. 33:5, Yşa. 61:8) ve O adaletsizlikten büyük endişe duymaktadır, bu da adaletsizliğin mağduru olan herkes adına haklı bir öfke duymasına neden olmaktadır. Eski ve Yeni Ahit boyunca Tanrı, her zaman ezilenlerin ve mazlumların yanında tutkuyla yer alırken, mağdur edenlere ve zulmedenlere karşı haklı bir öfke duymaktadır.

`82. Mezmuru okuyun. Bu Mezmur Tanrı’nın bu dünyadaki adalet için duyduğu endişeyi nasıl ifade ediyor? Günümüzde bizim için ne anlam ifade edebilir?`

Birçok yorumcunun da ifade ettiği gibi, bu bölüm hem toplumdaki adaletsizlikten sorumlu olan yeryüzündeki yöneticileri kınamakta, hem de Tanrı’nın yozlaşmış yeryüzü hakimleri ve yöneticilerinin (tabii ki iblisin güçleri) arkasındaki göksel yöneticileri (“tanrıları”) yargılamasına gönderme yapmaktadır. Özellikle, yöneticilere “Ne zamana dek haksız karar verecek, kötüleri kayıracaksınız?” diye sorulmaktadır (Mez. 82:2).

Dahası, onlara şu görev verilmektedir: “Zayıfın, öksüzün davasını savunun, mazlumun, yoksulun hakkını arayın. Zayıfı, düşkünü kurtarın, onları kötülerin elinden özgür kılın” (Mez. 82:3, 4). Burada ve başka yerlerde, Eski Ahit’in peygamberleri adalet için açık bir çağrı yapmaktadır. Bu, Kutsal Yazı’nın dışsal bir meselesi değildir; Eski Ahit boyunca peygamberlerin mesajının ve İsa bu dünyadayken söylediklerinin merkezinde yer almaktadır.

Tanrı’nın, O’nu sevdiğini ve O’na itaat ettiğini iddia edenlerden ne istediği ve ne talep ettiği bir sır değildir. Tanrı, Mika 6:8 ayetinde (ve başka yerlerdeki benzer ayetlerde) çok açık bir şekilde şöyle belirtmektedir: “Ey insanlar, Rab iyi olanı size bildirdi; adil davranmanızdan, sadakati sevmenizden ve alçakgönüllülükle yolunda yürümenizden başka Tanrınız Rab sizden ne istedi?”

Bu görüş Kutsal Yazı boyunca tekrarlanmaktadır. Örneğin, İsa şöyle demiştir: “Birbirinize sevginiz olursa, herkes bununla benim öğrencilerim olduğunuzu anlayacaktır” (Yu.13:35; 1Yu. 4:8-16 ile karşılaştırın).

`Mika 6:8 ayetine odaklanarak bu ayette söylenenleri hem sözde hem de eylemde bilinçli bir şekilde hayata geçirirsek ailelerimiz ve kiliselerimiz nasıl olur? Her ne koşul altında yaşıyor olursanız olun, bu ilkeler nasıl daha iyi bir şekilde hayata geçirilebilir?`