---
title:  Koşullu İlişki
date:   07/01/2025
---

Tanrı her kişiyi Kendisiyle yakın bir sevgi ilişkisine çağırmakta ve davet etmektedir (bkz. Mat. 22:1-14). Bu çağrıya gerektiği gibi karşılık vermek, Tanrı’nın Tanrı’yı ve diğer insanları sevme buyruğuna itaat etmeyi gerektirmektedir (bkz. Mat. 22:37-39). Kişinin Tanrı’yla olan bu ilişkinin faydalarından yararlanıp yararlanmayacağı, O’nun sevgisini kabul etmeye ya da etmemeye özgür iradesiyle karar vermesine bağlıdır.

`Hoşea 9:15, Yeremya 16:5, Romalılar 11:22 ve Yahuda 21 ayetlerini okuyun. Bu ayetler Tanrı’nın sevgisinin faydalarının reddedilip reddedilemeyeceği, hatta kaybedilip kaybedilemeyeceği konusunda ne öğretiyor?`

Bu ve diğer ayetlerde, Tanrı’yla sevgi ilişkisi içinde olmanın faydalarından yararlanmanın, kişinin O’nun sevgisine vereceği karşılığa bağlı olduğu tekrar tekrar anlatılmaktadır. Yine de Tanrı’nın herhangi bir kişiyi sevmekten gerçekten vazgeçtiğini düşünme hatasına düşmemeliyiz. Daha önce de gördüğümüz gibi, Tanrı’nın sevgisi sonsuza dek kalıcıdır. Hoşea 9:15 ayetinde Tanrı’nın halkı için “artık sevmeyeceğim onları” dediği yer alsa da, aynı kitabın ilerleyen bölümlerinde Tanrı’nın halkı için “gönülden seveceğim onları” (Hoş. 14:4) dediğini unutmamak önemlidir. Hoşea 9:15 ayeti Tanrı’nın halkını sevmekten tamamen vazgeçtiği anlamına geliyor olamaz. Daha ziyade, Tanrı’yla olan sevgi ilişkisinin belirli bir özelliğinin ya da faydasının koşullu olduğuna işaret ediyor olmalıdır. Ve O’nun sevgisine nasıl karşılık verdiğimiz bu ilişkinin devam etmesi için çok önemlidir.

“Kim buyruklarımı bilir ve yerine getirirse, işte beni seven odur. Beni seveni Babam da sevecektir. Ben de onu seveceğim ve kendimi ona göstereceğim” (Yu. 14:21). Aynı şekilde, İsa öğrencilerine şöyle demiştir, “Çünkü beni sevdiğiniz ve Baba’dan çıkıp geldiğime iman ettiğiniz için Baba’nın kendisi sizi seviyor” (Yu. 16:27).

Bu ve diğer ayetler, Tanrı’yla kurtaran bir ilişkiye sahip olmanın faydalarını muhafaza etmenin, Tanrı’nın sevgisini kabul edip etmeyeceğimize bağlı olduğunu öğretmektedir (ki bu, aynı zamanda bu sevginin aracıları olmaya istekli olmamızı da gerektirmektedir). Yine, bu Tanrı’nın sevgisinin sona ereceği anlamına gelmemektedir. Aksine, tıpkı güneşin parlamasına engel olamadığımız ama kendimizi güneş ışınlarından mahrum bırakabildiğimiz gibi, Tanrı’nın sonsuza dek kalıcı sevgisini durduracak bir şey yapamayız ama nihayetinde Tanrı’yla bir ilişki kurmayı reddedebilir ve bu yüzden kendimizi onun sunduklarından, özellikle de sonsuz yaşam vaadinden mahrum bırakabiliriz.

`İnsanların, karşılık versinler ya da vermesinler, Tanrı’nın sevgisinin gerçek olduğunu görmelerinin ve bunu tecrübe etmelerinin yolları nelerdir? Örneğin, günah ortaya çıktıktan sonra dahi doğal dünya Tanrı’nın sevgisini nasıl açığa vurmaktadır?`