---
title:  Kaybedilen Merhamet
date:   08/01/2025
---

Tanrı’nın sevgisi sonsuza dek kalıcıdır ve her zaman hak edilmemiş. . Ancak insanlar onu kabul etmeyebilir. Bu sevgiyi kabul etme ya da reddetme olanağına sahibiz, ancak bunun tek nedeni Tanrı’nın bizi her şeyden önce kusursuz ve sonsuz sevgisiyle karşılıksız olarak seviyor olmasıdır (Yer. 31:3). Tanrı’ya olan sevgimiz, biz istemeden önce bize zaten verilmiş olana bir karşılıktır.

`1. Yuhanna 4:7-20 ayetlerini, özellikle 7. ve 19. ayetlere odaklanarak okuyun. Bu, Tanrı’nın sevgisinin önceliği hakkında bize ne söylüyor?`

Her zaman önce Tanrı’nın sevgisi gelir. Tanrı önce bizi sevmiş olmasaydı, biz de karşılık olarak O’nu sevemezdik. Tanrı bizi sevme ve sevilme yetkinliğiyle yaratmış olsa da, tüm sevginin temeli ve kaynağı Tanrı’nın Kendisidir. Ancak onu kabul edip etmeyeceğimiz ve yaşamlarımıza yansıtıp yansıtmayacağımız kendi seçimimizdir. Bu gerçek Mesih’in acımasız köle benzetmesinde örneklendirilmiştir (bkz. Mat. 18:23-35).

Benzetmede, kölenin efendisine olan borcunu geri ödemesinin hiçbir yolu olmadığını görüyoruz. Matta 18. bölümde anlatıldığına göre, kölenin efendisine 10.000 talant borcu vardı. Bir talant yaklaşık altı bin dinar ediyordu. Ve bir dinar ortalama bir işçinin bir günlük çalışması karşılığında aldığı ücretti (Mat. 20:2 ile karşılaştırın). Yani ortalama bir işçinin bir talant kazanması için 6.000 gün çalışması gerekiyordu. İzin günlerini hesaba kattıktan sonra, ortalama bir işçinin yılda 300 gün çalışabileceğini ve böylece bir yılda 300 dinar kazanabileceğini varsayalım. Yani ortalama bir işçinin 6.000 dinar (6.000/300 = 20) eden bir talantı geri ödemesi yaklaşık yirmi yıl sürerdi. O halde 10.000 talant kazanmak için ortalama bir işçinin 200.000 yıl çalışması gerekirdi. Kısacası, köle bu borcu asla ödeyemezdi. Yine de efendi kölesine merhamet göstermiş ve onun bu büyük borcunu karşılıksız olarak affetmişti.

Ancak bağışlanan bu köle, yanındaki diğer kölelerden birinin çok çok daha küçük olan 100 dinarlık borcunu bağışlamayı reddedip onu bu borç yüzünden zindana attırınca, efendi öfkeden deliye döndü ve merhamet gösterip borcunu affetmekten vazgeçti. Köle efendisinin sevgisini de affını da kaybetti. Tanrı’nın şefkati ve merhameti asla tükenmese de, kişi nihayetinde Tanrı’nın şefkatinin ve merhametinin faydalarını reddedebilir, hatta kaybedebilir.

`Size neler bağışlandığını ve İsa tarafından bağışlanmanızın neye mal olduğunu düşünün. Bu durum başkalarını bağışlama konusunda size ne söylemeli?`