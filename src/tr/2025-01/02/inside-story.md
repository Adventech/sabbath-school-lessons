---
title:  İman Hayati
date:   10/01/2025
---

### Kutsal Kitap’ın Sibu’su

Yazan _Andrew Mcchesney_

Melvin insanın topraktan mı yoksa mısırdan mı yaratıldığından emin değildi. Kutsal Kitap’ta, “RAB Tanrı Adem’i topraktan yarattı ve burnuna yaşam soluğunu üfledi. Böylece Adem yaşayan varlık oldu” diye okumuştu (Yaratılış 2:7). Ancak Kosta Rika'nın yaklaşık 17.000 nüfusa sahip en büyük yerli grubu olan Cabécar'lar, ona kendi dillerinde “Tanrı” anlamına gelen Sibú'nun insanı mısırdan yarattığını öğretmişti.

Melvin büyürken geleneklerinde var olan Sibú ile Kutsal Kitap'taki Sibú'nun aynı Tanrı olduğunu düşünürmüş. Ancak bir Yedinci Gün Adventisti ile Kutsal Kitap'ı çalışmaya başladığında, Kutsal Kitap'taki Sibú'nun niteliklerinin, geleneksel inancındaki Sibú'dan çok farklı olduğunu fark etti. Kutsal Kitap'taki Sibu'yu kabul etmeye karar verdi ve anne babası ve iki kardeşiyle birlikte vaftiz edildi.

Bir yıl sonra, 40 yaşındaki annesi felç geçirdi ve öldü.

22 yaşındaki Melvin ölümün bir bilinçsiz uyku hali olduğuna inanıyordu. Ancak Cabécar geleneği, annesinin bu hayatta kaldığını ve ailesi onu öteki dünyaya götürecek olan dört günlük törene katılmadığı takdirde sonsuza kadar karanlıkta kaybolma tehlikesiyle karşı karşıya olduğunu söylüyordu. Geleneksel cenaze törenlerinin bir gereği olarak iki domuz ve üç tavuk kesip onları yas tutanlara yedirmeleri gerekiyordu. Bunu yapmayı reddetmek çok bencil bir davranış olarak kabul ediliyordu. Cabécar geleneği bencil insanları tiksindirici buluyor, onları kınıyordu. Büyükanne ve büyükbabanın ve diğer akrabalarının geleneklere uymaları için yaptıkları büyük baskılara rağmen, Melvin ve ailesi Kutsal Kitap'ın izinden gitmeye karar verdi. Adventist bir pastör annelerini gömmeleri için Cabécar topraklarının dışında bir yer bulmalarına yardım etti.

İşte o zaman Melvin bir pastör olmaya karar verdi. Vaftiz edildiği günden beri Tanrı'nın kendisini müjde hizmetinde çalışmaya çağırdığını hissetmiş ama buna direnmişti. Annesi öldükten sonra, hayatının geri kalanını Kutsal Kitap'ın Sibu'sunu insanlarla paylaşma işine adamaya karar verdi. Halkını, insanı mısırdan yaratan Sibu'dan alıp, insanı topraktan yaratan Sibu'ya yönlendirmek istiyordu. Öteki dünyada sonsuz yaşamı kazanmak için hayvan kurban etmenin gerekli olmadığını, çünkü Kutsal Kitap'ın Sibu'sunun herkesi kurtarmak amacıyla Kendi canını kurban olarak verdiğini bilerek sevinmelerini istiyordu.

Melvin Madriz bugün 24 yaşında ve Kosta Rika'daki Orta Amerika Adventist Üniversitesi'nde bir pastörlük öğrencisi. Mezun olduktan sonra Adventist Kilisesi'nin ilk Cabécar pastörü olacak. Mevcut durumda yalnızca yaklaşık 30 Cabécarlı Adventist.

Melvin, “Sibu'ya inanıyorum, ama sadece Kutsal Kitap'ın Sibu'suna, geleneğin Sibu'suna değil,” diyor.

_Kutsal Kitap'ın Tanrısı'nın Cabécar'a ve dünya genelindeki tüm yerli halklara duyurulması için dua edin. Müjde'nin henüz ulaşılmamış ve yeterince ulaşılamamış halk topluluklarıyla paylaşılmasına yardımcı olan hizmet sunularınız için teşekkür ederiz._