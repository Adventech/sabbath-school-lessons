---
title:  Karşılıksız Aldınız, Karşılıksız Verin
date:   09/01/2025
---

Kölenin efendisine olan borcunu asla ödeyemeyeceği gibi, biz de Tanrı’ya olan borcumuzu asla ödeyemeyiz. Tanrı’nın sevgisini asla kazanamayız ya da hak edemeyiz. “Tanrı ise bizi sevdiğini şununla kanıtlıyor: Biz daha günahkârken, Mesih bizim için öldü” (Rom. 5:8). Ne muhteşem bir sevgi! 1. Yuhanna 3:1 ayetinde belirtildiği gibi, “Bakın, Baba bizi o kadar çok seviyor ki, bize ‘Tanrı’nın çocukları’ deniyor!”

Ancak yapabileceğimiz ve yapmamız gereken şey, Tanrı’nın sevgisini elimizden geldiğince diğer insanlara yansıtmaktır. Biz böylesine büyük bir şefkat ve bağışlanma gördüysek, diğer insanlara çok daha fazla şefkat ve bağışlama göstermemiz gerekmez mi? Kölenin, efendisinin merhametini ve bağışlamasını, onları diğer köleye göstermediği için kaybettiğini unutmayın. Tanrı’yı gerçekten seviyorsak, O’nun sevgisini başkalarına yansıtmakta başarısız olmayız.

`Yuhanna 15:12, 1. Yuhanna 3:16 ve 1. Yuhanna 4:7-12 ayetlerini okuyun. Bu ayetler Tanrı’nın sevgisi ile bizim Tanrı’ya ve başkalarına duyduğumuz sevgi arasındaki ilişki hakkında ne öğretiyor?`

Yuhanna 15:12 ayetinden hemen sonra İsa öğrencilerine şöyle dedi, “Size buyurduklarımı yaparsanız, benim dostlarım olursunuz” (Yu. 15:14). İsa burada onlara ne buyuruyor? Diğer şeylerin yanı sıra, İsa onlara (ve bize) Kendisinin onları sevdiği gibi birbirlerini sevmelerini buyuruyor. Burada ve başka yerlerde Rab bize Tanrı’yı ve birbirimizi sevmeyi buyurmaktadır.

Kısacası, asla ödeyemeyeceğimiz sonsuz bir borcun bağışlandığını, bu borcun ancak çarmıhta bizim için ödenmiş olduğunu kabul etmeliyiz. Bu nedenle, Tanrı’yı sevmeli ve yüceltmeli, diğer insanlara karşı sevgi ve lütufla dolu bir yaşam sürmeliyiz. Luka 7:47 ayetinde öğretildiği gibi, çok bağışlanan çok sever, oysa “az bağışlanan, az sever.” Peki aramızda ne kadar bağışlandığının farkında olmayan kim var?

Tanrı’yı sevmemiz diğer insanları da sevmemizi gerektiriyorsa, hemen Tanrı’nın sevgi mesajını hem sözle hem de eylemle paylaşmaya başlamalıyız. İnsanlara hemen şimdi gündelik yaşamlarında yardım etmeli, aynı zamanda Tanrı’nın sevgisinin bir aracısı olmaya çalışmalı, onları yeni bir gökte ve yeni bir yeryüzünde sonsuz yaşam vaadini sunan Kişi’ye yönlendirmeliyiz –o yeni yeryüzü, Tanrı’nın sevgisini reddetmenin korkunç meyveleri olan günah ve ölümle harap olmuş bu dünyadan tamamen farklı yepyeni bir yaratımdır.

`Diğer insanları severek Tanrı’yı sevmek için hangi somut adımları atabilirsiniz? Bugün ve önümüzdeki günlerde insanlara Tanrı’nın sevgisini göstermek ve (nihayetinde) onları sonsuz yaşam vaadine sahip olmanın ne anlama geldiğinin tadını çıkarmaya davet etmek için ne yapabilirsiniz?`