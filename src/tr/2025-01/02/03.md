---
title:  Antlaşmaya Dayalı Sevgi
date:   06/01/2025
---

Kutsal Kitap Tanrı’nın bizimle olan özel sevgi ilişkisini sıklıkla aile ya da akrabalık mecazlarını, özellikle de karı-koca arasındaki ya da iyi bir anne ile çocuğu arasındaki sevgi mecazlarını kullanarak tasvir eder. Bu mecazlar özellikle Tanrı ve O’nun antlaşma halkı arasındaki özel ilişkiyi tasvir etmek için kullanılmıştır. Bu, sadece Tanrı’nın halkına olan sevgisini değil, aynı zamanda insanların bu sevgiyi kabul etmelerini ve karşılığında O’nu (ve birbirlerini) sevmelerini gerektiren bir antlaşmaya dayalı sevgi ilişkisidir.

`Yasa’nın Tekrarı 7:6-9 ayetlerini okuyun. Bu ayetler Tanrı’nın antlaşmalar yapması ve Tanrı’nın sevecenliği arasındaki ilişki hakkında ne öğretiyor?`

Yasa’nın Tekrarı 7:9 ayeti Tanrı’nın antlaşma halkıyla arasındaki özel sevgi ilişkisini tanımlamaktadır; bu ilişki kısmen onların sadık kalıp kalmamalarına bağlıdır. Tanrı’nın sevgisi koşullu değildir, ancak halkıyla olan antlaşma ilişkisi koşulludur.

Yasanın Tekrarı 7:9 ayetinde “şefkât” ya da “merhamet” diye tercüme edilen ḥesed sözcüğü, ilahi sevginin antlaşmaya dayalı özelliğini (ve çok daha fazlasını) örneklendirmektedir. Ḥesed sözcüğü genellikle Tanrı’nın merhametinin, iyiliğinin ve sevgisinin büyüklüğünü tanımlamak için kullanılmıştır. Diğer şeylerin yanı sıra, ḥesed var olan karşılıklı sevgi ilişkisi içinde birbirine duyulan sevecenliği ya da sarsılmaz sevgiyi ifade eder. Aynı zamanda, karşı tarafın da bu sevgiye karşılık vereceği beklentisiyle böyle bir ilişkiyi başlatır.

Tanrı’nın ḥesed’i, O’nun sevgi dolu şefkâtinin son derece güvenilir, sabit ve kalıcı olduğunu gösterir. Yine de, aynı zamanda, ḥesed’in faydalarının alınması koşulludur, O’nun halkının itaat etmeye ve ilişkinin kendi üzerlerine düşen kısmını yerine getirme konusundaki istekliliğine bağlıdır. (bkz. 2Sa. 22:26, 1Kr. 8:23, Mez. 25:10, Mez. 32:10, 2Ta. 6:14).

Tanrı’nın sarsılmaz sevgisi tüm sevgi ilişkilerinin temelidir ve biz bu sevgiyle asla boy ölçüşemeyiz. Tanrı bizi yalnızca karşılıksız olarak var etmekle kalmamış, aynı zamanda Mesih’te Kendisini de bizim için karşılıksız olarak vermiştir. “Hiç kimsede, insanın, dostları uğruna canını vermesinden daha büyük bir sevgi yoktur” (Yu. 15:13). Hiç kuşkusuz, Tanrı’nın sevgisinin en büyük ifadesi, Rab “insan biçimine bürünmüş olarak ölüme, çarmıh üzerinde ölüme bile boyun eğip kendini” alçalttığında ortaya konmuştur (Flp. 2:8).

`Tanrı’nın sevgisinin gerçekliğini sürekli olarak aklınızda tutmanın yolları nelerdir? Bunu yapmak neden önemlidir?`