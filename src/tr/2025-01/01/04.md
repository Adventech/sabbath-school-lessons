---
title:  Karşılıksız Verilen Sevgi
date:   31/12/2024
---

İsrail defalarca isyan etmesine rağmen, Tanrı sevgisini karşılıksız olarak onlara bahşetmeyi sürdürmekle kalmadı, aynı zamanda günahkâr olsak dahi sevgisini bize de karşılıksız olarak bahşetmeyi sürdürmektedir. Tanrı’nın sevgisini hak etmiyoruz ve onu asla kazanamayız. Tersine, Tanrı’nın bize ihtiyacı yoktur. Kutsal Kitap’ın Tanrısı’nın hiçbir şeye ihtiyacı yoktur (Elç. 17:25). Tanrı’nın size, bana ve tüm insanlara olan sevgisi tamamen kendi iradesine dayanmaktadır.

`Vahiy 4:11 ve Mezmurlar 33:6 ayetlerini karşılaştırın. Bu ayetler bize Tanrı’nın özgürlüğünün Yaratılış’la olan ilişkisi hakkında ne söylüyor?`

Tanrı bu dünyayı karşılıksız olarak yaratmıştır. Ve bu yüzden Tanrı tüm yücelik, saygı ve güce layıktır. Tanrı’nın herhangi bir dünyayı yaratmaya ihtiyacı yoktu. Dünyanın kuruluşundan önce, Tanrı zaten Tanrılık içinde var olan sevgi ilişkisine sahipti.

`Yuhanna 17:24 ayetini okuyun. Bu bize Tanrı’nın dünya var olmadan önceki sevgisi hakkında ne söylüyor?`

Tanrı’nın, sevgisinin hedefi olacak varlıklara ihtiyacı yoktu. Ancak, sevgi karakterine uygun olarak, Tanrı dünyayı yaratmayı ve yaratılanlarla bir sevgi ilişkisi içine girmeyi seçti.

Tanrı bu dünyayı cömert sevgisinin bir armağanı olarak karşılıksız bir şekilde yaratmakla kalmamış, aynı zamanda insanlar Aden’de günaha saptıktan sonra ve hatta bizler kişisel olarak günah işledikten sonra bile insanları karşılıksız olarak sevmeyi sürdürmüştür.

Aden’deki düşüşten sonra, Adem ve Havva’nın yaşamlarını sürdürmeye ve Tanrı’nın sevgisini elde etmeye hakları yoktu. Ancak “güçlü sözüyle her şeyi devam” (İbr. 1:3) ettiren Tanrı, büyük sevgisi, merhameti ve lütfuyla onların yaşamlarını sürdürdü ve sevgiyle insanlığı yeniden Kendisiyle uzlaştırmanın yolunu açtı. Ve bu uzlaşma bizi de kapsamaktadır.

`Düşmüş olmasına ve kötülüğüne rağmen Tanrı’nın bu dünyaya sevgi bahşetmeye devam ediyor olması O’nun sevgisi ve karakteri hakkında bize ne söylüyor? Bu gerçek nasıl bizim de O’nu sevmemizi sağlamalıdır?`