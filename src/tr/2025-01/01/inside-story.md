---
title:  İman Hayati
date:   03/01/2025
---

### Bambu Perdeyi Açmak

Yazan _Andrew Mcchesney_

Moskova Uluslararası Yedinci Gün Adventist Kilisesi'ndeki Rab’bin Sofrası ibadeti sırasında, Güney Koreli öğrencinin önünde diz çökerek ayaklarını yıkamadan önce herhangi bir dua isteği olup olmadığını sordum.

Moskova'da bir üniversitede okumakta olan öğrenci “Kuzey Kore için dua edin,” dedi. “İsa'nın geri dönmesi için müjdenin Kuzey'e ulaşması gerekiyor.”

2006'daki bu dua isteği sayesinde, Güney Kore'deki Yedinci Gün Adventistlerinin Kuzey'deki kardeşleri için taşıdıkları özel sorumluluktan haberdar oldum. İsa şöyle demişti, “Göksel egemenliğin bu Müjdesi bütün uluslara tanıklık olmak üzere dünyanın her yerinde duyurulacak. İşte o zaman son gelecektir” (Matta 24:14). Güney Koreli Adventistler Kuzey Kore’yi, kilisenin müjdeyi dünyaya duyurma görevinde son bir aşama olarak görüyorlar ve bugün birçoğu dua ederek Bambu Perde'yi açmanın yollarını arıyor.

Adventist Kilisesi'nin çalışmaları 1904 yılında Kuzey'de başladı ve daha sonra Güney'e yayıldı. Bugün kilisenin 52 milyonluk bir nüfusa sahip Güney'de yaşayan 285.000 üyesi bulunuyor. Ancak 26 milyon nüfusa sahip olan Kuzey'de bilinen hiç Adventist yok. Kuzey Asya-Pasifik Birimi'nde kilisenin Kuzey Kore'ye erişimini yönlendiren Beom Seok Oh, yine de elde edilen bilgilerin Tanrı'nın Kuzey'de bir halkı olduğunu gösterdiğini söyledi. Güney Kore'ye yaptığım bir gezi sırasında, bana Cumartesi günleri zorunlu olan işinden izin alabilmek için her Sebt günü sabahı kendi ateşini yükseltmek amacıyla soya soslu bir içecek içen Kuzey Koreli kadından bahsetti. Kadın hapse atıldığında, hapishaneye bir Kutsal Kitap sokmuş ve onu toprağa gömmüş. Okuyacağı zaman gizlice kazıp çıkarıyormuş. Daha sonra sınırdan Güney Kore'ye geçmeyi başarmış ve orada rahatça Tanrı'ya ibadet etmeye başlamış. Kilise önderleri Kuzey sınırının açılacağı güne hazırlanıyorlar. Bu gerçekleştiğinde, ülkeye bir müjdeci akını göndermeyi planlıyorlar.

Bu arada, Güney Koreli Adventistler Kuzey Koreli sığınmacılarla ilgileniyorlar. Bir diyakon ve eşi düzenli olarak yeni bir sığınmacıyı arayıp ziyaret ederek evini temizlemesine, yemek hazırlamasına ve resmi evraklarını tamamlamasına yardımcı olmuşlar. Diyakon ve eşinin kilisesinin pastörü (resimdeki) Chang-Seop Lee, sığınmacının altı ay sonra Tanrı'ya iman ettiğini söylediğini aktardı.

Bir başka sığınmacı ise Kuzey'deki eşini ve çocuklarını düşünmekten uyuyamıyordu. Pastör Lee onunla birlikte dua etti ve daha sonra sığınmacı Tanrı'ya iman ettiğini ve Kuzey'de Kutsal Kitap'ı okuduğunu kabul etti. Bu olay pastörün sığınmacılara yardım etme kararlılığını yeniden canlandırdı. Bana “Bugün tanışma imkanımız olan insanlardan başlayarak Kuzey'e erişimimizi artırabileceğimize inanıyorum” dedi.

_Kuzey Kore için dua edin. 29 Mart tarihinde, Kuzey Asya-Pasifik Birimi'nde müjdenin yayılmasını ilerletmek amacıyla cömert bir On Üçüncü Sebt Sunusu yapmayı planladığınız için teşekkür ederiz._