---
title:  Bizim İçin Geri Gelecek Olan Tanrı
date:   02/01/2025
---

Tanrı herkesi Kendisiyle bir sevgi ilişkisi kurmaya davet ediyor ancak yalnızca bu daveti özgür iradeleriyle kabul edenler ebedi sonuçlardan yararlanabilirler. Düğün ziyafeti benzetmesinde görüldüğü gibi, kralın çağırdığı pek çok kişi “gelmek istemedi” (Mat. 22:3).

Bu sebeple, çarmıha gerilmesinden kısa bir süre önce Mesih şöyle ağıt yaktı: “Ey Yeruşalim! Peygamberleri öldüren, kendisine gönderilenleri taşlayan Yeruşalim! Tavuğun civcivlerini kanatları altına topladığı gibi ben de kaç kez senin çocuklarını toplamak istedim, ama siz istemediniz” (Mat. 23:27). Mesih onları bir araya getirmek istiyordu ancak onlar buna istekli değillerdi. “İstemek” anlamına gelen aynı yaygın Grekçe fiil (thelo) hem Mesih’in onları kurtarmak istemesi hem de onların kurtulmaya istekli olmamaları ifadelerinde kullanılmıştır (ve aynı sözcük yukarıda Matta 22:3 ayetinde de yer almaktadır).

Yine de Mesih bu insanlar ve bizim için çarmıha gitmiştir. Muazzam bir sevgi! İnsan günahı ölümü hak ederken, Tanrı’nın Kendisi bunun bedelini (Mesih’te) ödemiş ve gök ile yer arasında kopmuş olan ilişkiyi onarmak için bir yol açmıştır. Aynı zamanda, bunu yapmak için kendi özgür iradesi dışında hiçbir yükümlülüğü olmamasına rağmen, bize sevgisini bahşetmeye devam etmektedir.

`Yuhanna 10:17, 18 ayetlerini okuyun. Galatyalılar 2:20 ayetiyle karşılaştırın. Bu ayetlerde bize ne mesaj verilmektedir?`

Tanrı’nın sevgisinin nihai göstergesi olan Çarmıh’ta, Mesih’in Kendi özgür iradesiyle bizim için Kendisini feda ettiğini görüyoruz. Mesih “kendi isteğiyle” yaşamını ortaya koymuştur. Kimse O’nun yaşamını elinden almadı; dünyanın kuruluşundan önce gökte kararlaştırılmış olan kurtuluş tasarısı uyarınca, O kendi özgür iradesiyle yaşamını sundu.

“Kurtuluşumuz için hazırlanmış olan plan sonradan akla gelen bir düşünce, Adem’in düşüşünden sonra şekillendirilen bir plan değildi. Bu plan, ‘sonsuz çağlardan beri gizli tutulan sırrın açıklanmasıydı.’ Romalılar 16:25. Sonsuz çağlardan beri Tanrı’nın Egemenliğinin temeli olan ilkelerin göz önüne serilmesiydi. Tanrı ve İsa, Şeytan’ın dönekliğini ve onun aldatıcı gücü yüzünden insanın günah işleyeceğini baştan beri biliyorlardı. Günahın var olmasını Tanrı emretmedi, fakat onun var olacağını önceden gördü ve sebep olacağı kötü sonuçlara karşı önlemler aldı. ‘Çünkü Tanrı dünyayı o kadar çok sevdi ki, biricik Oğlu’nu verdi. Öyle ki, O’na iman edenler, sonsuz yaşama kavuşsun.’ Yuhanna 3:16.”—Ellen G. White, Sevgi Öğretmeni, s. 16.