---
title:  Gerçekçi Beklentilerin Ötesinde
date:   29/12/2024
---

Tanrı bize sadece “Beni seviyor musun?” diye sormakla kalmaz, Tanrı Bizzat her kişiyi sevmekte ve bunu karşılıksız olarak yapmaktadır. Gerçekten de O, karşılıksız olarak sizi, beni ve diğer tüm insanları hayal edebileceğimizden çok daha fazla sevmektedir. Ve biz bu sevgiyi O’nun halkının tarihinde gerçekleştirdiği işlerden biliyoruz.

`Mısır’dan Çıkış 33:15-22 ayetlerini okuyun, bu ayetlerin bağlamını ve içinde bulundukları hikayeyi düşünün. Bu bölüm, özellikle de 19. ayet, Tanrı’nın iradesi ve sevgisi hakkında ne anlatıyor?`

Her şey kaybedilmiş gibi görünüyordu. Tanrı halkını mucizevi bir şekilde Mısır’daki kölelikten kurtardıktan kısa bir süre sonra İsrail halkı O’na isyan etmiş ve altından bir buzağıya tapınmaya başlamıştı. Musa dağdan indiğinde onların ne yaptığını gördü ve On Emir’in yazılı olduğu levhaları yere atıp paramparça etti. Halk, Tanrı’nın kendilerine karşılıksız olarak bahşettiği antlaşma ayrıcalıkları ve bereketleri üzerindeki her türlü haklarını kaybetmiş olmalarına ve antlaşmanın bereketlerine layık olmamalarına rağmen, Tanrı yine de karşılıksız olarak onlarla antlaşma ilişkisi içinde devam etmeyi seçti.

Mısır’dan Çıkış 33:19 ayetindeki, “Merhamet ettiğime merhamet edeceğim, acıdığıma acıyacağım” sözleri sıklıkla Tanrı’nın keyfi olarak bazı kişilere merhametli ve lütufkâr davranıp diğerlerine davranmadığı şeklinde yanlış anlaşılmaktadır. Ancak Tanrı burada keyfi olarak kimilerine merhamet ve şefkat gösterip kimilerine göstermeyeceğini ifade etmemektedir. Tanrı’nın bazı kişilerin kaybedilmesini ve ebedi mahkûmiyetle yüzleşmesini önceden belirlediği bazı yaygın teolojik görüşlerin aksine, Tanrı bu şekilde iş görmez.

O halde Tanrı burada neyi ilan ediyor? Esasen Tanrı, her şeyin Yaratıcısı olarak, en hak etmeyen insanlara bile karşılıksız olarak lütuf ve merhamet gösterme hakkına ve yetkisine sahip olduğunu ilan ediyor. Ve bu durumda, altın buzağı isyanından sonra bile, hak etmedikleri halde halkı olan İsrail’e merhamet ederek bunu yapıyor.

Bu, Tanrı’nın sevgisini gösterdiği ve bunu her türlü gerçekçi beklentinin ötesinde yaptığı birçok örnekten biridir. Bu hepimiz için iyi bir haber, öyle değil mi?

`Tanrı, gerçekçi beklentilerin ötesinde olsa dahi, sevgisini size hangi yollarla göstermeye ve açıklamaya devam etti?`