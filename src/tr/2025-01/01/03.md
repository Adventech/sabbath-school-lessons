---
title:  Karşılıksız Sevgi
date:   30/12/2024
---

Tanrı’nın düşmüş insanlığa olan sevgisinin çarpıcı bir örneği Hoşea’nın hikayesinde bulunmaktadır. Tanrı peygamber Hoşea’ya şöyle buyurdu: “Git, kötü bir kadınla evlen, ondan zina çocukların olsun. Çünkü ülke halkı benden ayrılarak adice zina ediyor” (Hoş. 1:2). Hoşea ve sadakatsiz karısı, İsrail’in sadakatsizliğine ve ruhsal fahişeliğine rağmen, Tanrı’nın halkına olan sevgisi konusunda canlı bir örnek olacaklardı. Yani bu, Tanrı’nın onu hak etmeyenlere karşılıksız olarak bahşettiği sevgisinin hikayesidir.

Gerçekten de, Tanrı’nın sadakatine ve sevgisine rağmen, halk O’na karşı tekrar tekrar isyan etmiştir. Bu nedenle Kutsal Yazı, Tanrı’yı defalarca sadakatsiz bir eşin karşılıksız seveni olarak tanımlamıştır. O, halkını kusursuzca ve sadakatle sevmişti, ancak onlar O’nu hor görüp başka ilahlara kulluk ve ibadet ederek O’nu derinden üzdüler ve ilişkiyi onarılamayacak biçimde bozdular.

`Hoşea 14:1-4 ayetlerini okuyun. Bu ayetler Tanrı’nın halkına duyduğu sarsılmaz sevgi hakkında ne anlatıyor?`

Halkının tekrar tekrar isyan etmesinin ardından Tanrı şöyle diyor: “Onların dönekliğini düzelteceğim, gönülden seveceğim onları.” “Gönülden seveceğim onları” ifadesindeki “gönülden” sözcüğü, isteyerek sunulan anlamına gelen İbranice bir sözcüğün (nedabah) tercümesidir. Tapınak düzeninde özgür iradeyle sunulan sunular için kullanılan aynı sözcüktür.

Hoşea ve Kutsal Yazı’daki tüm hikayeler boyunca Tanrı, halkına inanılmaz bir bağlılık ve şefkat göstermektedir. Tekrar tekrar başka sevdiklerinin peşinden gitmelerine, antlaşma ilişkisini görünürde onarılamayacak şekilde bozmalarına rağmen, Tanrı Kendi özgür iradesiyle onlara sevgisini bahşetmeye devam etmiştir. Halk Tanrı’nın sevgisini hak etmiyordu; onu reddetmiş ve her türlü hak iddiasını kaybetmişlerdi. Yine de Tanrı, ahlâki ya da başka herhangi bir zorunluluk olmaksızın onlara sevgisini bahşetmeyi sürdürdü. Burada ve başka yerlerde Kutsal Yazı, Tanrı’nın sevgisinin karşılıksız ve gönüllü olduğunu sürekli olarak göstermektedir.

`Pek çok insan Tanrı’yı mesafeli ve sert bir yönetici, bir yargıç olarak tasavvur etmektedir. Tanrı’nın sadakatsiz bir eşi karşılıksız seven biri olarak hor görüldüğü ve kederlendiği tasviri Tanrı’yı başka türlü düşünmenize nasıl yardımcı olabilir? Tanrı’yla kendi ilişkinize bakışınızı nasıl değiştirebilir?`