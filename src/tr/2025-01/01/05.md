---
title:  Çağrılanlar Çok, ama Seçilenler Azdır
date:   01/01/2025
---

Tanrı insanları Kendi özgür iradesiyle sevmekle kalmaz, aynı zamanda karşılık olarak onları da Kendisini sevmeye davet eder. Tanrı’nın onlara, O’nun sevgisini kabul edip etmeyeceklerini özgür iradeleriyle seçme imkânı bahşetmiş olduğu, (diğer konuların yanı sıra) Mesih’in düğün şöleni benzetmesinde açıkça görülmektedir.

`Matta 22:1-14 ayetlerini okuyun. Bu benzetme ne anlama gelmektedir?`

Mesih’in düğün şöleni benzetmesinde, bir kral oğlu için bir düğün tertip eder ve “şölene davet ettiklerini çağırmak üzere” kölelerini gönderir, “ama davetliler gelmek” istemezler. (Mat. 22:2, 3). Kral onları çağırmaları için birden fazla kez kölelerini gönderir ancak onlar bu çağrıya kulak asmazlar ve daha da kötüsü kölelerini yakalayıp öldürürler (Mat. 22:4-6).

Sonrasında, kölelerini bazılarını öldürenlerle ilgilendikten sonra kral hizmetkârlarına şöyle der: “Düğün şöleni hazır, ama çağırdıklarım buna layık değilmiş. Gidin yol kavşaklarına, kimi bulursanız düğüne çağırın” (Mat. 22:8, 9). Düğün şölenine katılmak için kraldan bir düğün giysisi alınması gerektiğini ifade eden, düğün giysisi olmayan bir adamın dışarı atıldığı başka bir bölümden sonra, İsa benzetmeyi üstü kapalı ama son derece anlamlı bir ifadeyle kapatır, “Çünkü çağrılanlar çok, ama seçilenler azdır” (Mat. 22:14).

Bu ne anlama geliyor? Sonunda “seçilmiş” olanlar, yani “seçkinler”, Rab’bin düğün davetini kabul etmiş olanlardır. Benzetme boyunca “çağırmak” ve “davet etmek” diye tercüme edilen sözcük Grekçedeki kaleo (çağırmak, davet etmek) sözcüğüdür ve sonunda kimin “seçkin” (eklektos) olduğunu belirleyen şey, kişinin daveti kendi isteğiyle kabul edip etmediğidir.

Aslında Tanrı herkesi düğün şölenine çağırmakta (yani davet etmektedir). Ancak, her birimiz Tanrı’nın sevgisini geri çevirebiliriz. Sevgi için özgür iradenin olması şarttır. Tanrı asla kimseye zorla sevgisini kabul ettirmeyecektir. Üzülerek söylemek gerekirse, Tanrı’yla bir sevgi ilişkisine sahip olmayı reddedebiliriz.

“Seçilmiş olanlar” daveti kabul edenlerdir. Tanrı’yı sevenler için O, hayal edebileceğimiz her şeyden daha harika şeyler hazırlamıştır. Bir kez daha, her şey sevgi ve sevginin doğasında var olan özgür irade meselesine gelip dayanmaktadır.

`Yaşamınızda düğün davetini kabul ettiğinizi ve uygun bir şekilde giyinerek geldiğinizi gösteren ne var?`