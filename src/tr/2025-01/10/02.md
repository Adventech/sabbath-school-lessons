---
title:  Geç Gelen Melek
date:   02/03/2025
---

Gördüğümüz gibi, ulusların sahte “tanrıları” kılık değiştirmiş cinlerdi. Ve başka durumlarda da yeryüzündeki yöneticilerin arkasında bazen iblisin göksel yöneticilerinin bulunduğuna dair kanıtlar görmekteyiz. Düşman güçleri Tanrı tarafından gönderilen meleklere bile karşı koyabilirler.

`Daniel 10:1-14 ayetlerini, 12, 13. ayetlere özellikle dikkat ederek okuyun. Bu ayetler evrensel mücadeleyle alakalı olarak ne öğretiyor? Tanrı tarafından gönderilen meleğin yirmi bir gün boyunca “alıkonulmasına” ne anlam veriyorsunuz?`

Tanrı tarafından gönderilen bir melek nasıl olur da üç hafta boyunca “alıkonulabilir”? Her şeye gücü yeten Tanrı, eğer isteseydi Daniel’e hemen yanıt verebilecek güce sahipti. Bunu yapmak için gücünü kullansaydı, meleğin derhal Daniel’e görünmesini sağlayabilirdi. Ancak Tanrı’nın gönderdiği melek, “Pers krallığının önderi” tarafından tam üç hafta boyunca “alıkonuldu”. Burada ne oluyor?

“Cebrail üç hafta boyunca karanlığın güçleriyle savaşarak Koreş’in zihni üzerinde çalışan etkileri tersine çevirmeye çalıştı . . . Allah’ın halkının yararına göğün yapabileceği her şey yapılmıştı. Zafer nihayet kazanılmıştı; düşman kuvvetleri Koreş’in bütün günlerinde ve yaklaşık yedi buçuk yıl hüküm süren oğlu Kambises’in bütün günlerinde kontrol altında tutuldu.”—Ellen G. White, Peygamberler ve Krallar, s. 572.

Böyle bir ihtilafın ortaya çıkabilmesi için Tanrı’nın tüm gücünü kullanmıyor olması gerekir. Düşmana, gelişigüzel bir şekilde elinden alınmayacak, ancak her iki tarafın da bildiği (detayları bize açıklanmayan) bazı ölçülerle sınırlandırılmış gerçek bir serbestlik ve güç tanınmış olmalıdır. Öyle anlaşılıyor ki, evrensel mücadelede Tanrı’nın meleklerinin bile kurallarına tabi olduğu ve gelecek derslerde “çatışma kuralları” olarak adlandıracağımız birtakım ölçütler olmalıdır.

Bir anlamda, daha önce bahsettiğimiz Tanrı’nın sadece sevgiyle iş gördüğü ve O’nun yönetiminin temelinin zorlama değil sevgi olduğu düşüncesini kavrarsak, bu sınırlamaları anlamak zor olmayabilir. Tanrı’nın yalnızca sevgiden doğan ilkeler aracılığıyla iş gördüğü düşüncesi, büyük mücadeleyi daha iyi anlamamıza yardımcı olabilir.

`Güç kullanarak değil de, sadece sevgiden kaynaklanan ilkelerle iş görmenin getirdiği sınırlamaları nasıl tecrübe ettiniz? Gücün sınırları hakkında ne gibi dersler öğrendiniz?`