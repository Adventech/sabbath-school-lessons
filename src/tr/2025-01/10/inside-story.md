---
title:  İman Hayati
date:   07/03/2025
---

### Israrla Arayan: 2. Bölüm

Yazan _Andrew Mcchesney_

Yedinci Gün Adventisti çocuk doktoruna göre 13 yaşındaki Alaska yerlisi kız bir devi andırıyordu.

İlk telefon görüşmelerinden dört ay sonra, çocuk doktoru Colette Reahl, Anchorage'dan Fairbanks, Alaska'ya yedi saatlik bir yolculuk yaparak Matrona'nın diğer 19 kız ve erkek çocukla birlikte yaşadığı yurtta ilk kez onunla buluştu. Matrona'nın boyu 1.74 metreydi. Buna karşılık Colette sadece 1.62 metre boyundaydı.

Colette kızı gördüğünde,“Bana bir dev gibi göründü. Bu ilginç olacak” diye düşündü.

Bir toplantı odasında yerde oturmakta olan Matrona çok utangaçtı ve ilk başta konuşmak istemedi.

Colette onun yakınındaki bir koltuğa oturdu. Birkaç gergin dakika geçti ve sonra Matrona için bir armağan, hayvanlarla ilgili bir ansiklopedi getirdiğini hatırladı. Colette kitabı açtı ve sessiz bir şekilde sayfaları karıştırmaya başladı. Matrona'nın merakı uyandı ve yavaşça Colette'in yanına doğru ilerledi. Çok geçmeden Matrona Colette'in yanına oturmuştu ve birlikte resimlere bakmaya başladılar.

Bu hoş bir ilk görüşmeydi ve üç saat sürdü.

İkili ertesi ay tekrar bir araya geldi ve Colette Matrona'ya bir Kutsal Kitap verdi. Telefonda birlikte Kutsal Kitap okumayı önerdi. Ancak Colette aradığında Matrona konuşmak için müsait olmadığını söyledi.

Sonra Matrona Anchorage'da başka bir yurda alındı. Yalnızdı ve Fairbanks'teki arkadaşlarını özlüyordu. Her gün Colette'i aramaya ve onu evlat edinmesi için ikna etmeye çalışmaya başladı.

Bu arada Colette de bir iş değişikliği süreci içine girmişti. Anchorage'daki çocuk doktorluğu işi sona eriyordu ve Batı Alaska'daki en büyük topluluk olan 6.000 nüfuslu Bethel'e taşınmaya hazırlanıyordu. Orada bir hastanede çalışacaktı.

Matrona taşınacağını öğrendiğinde “Eyvah eyvah,” dedi. Ona göre Bethel küçük bir köydü ve sıkıcı olacağını düşünüyordu.

_Bu müjdecilik öyküsü, daha önceki bir On Üçüncü Sebt projesine yakından bir bakış sunuyor. Çocuk doktoru Colette Reahl aynı zamanda 2024 On Üçüncü Sebt Sunusunun bir kısmını almış olan Bethel (Alaska) Yedinci Gün Adventist Kilisesi'nin eş yöneticisidir. Bu çeyrekte 29 Mart tarihindeki On Üçüncü Sebt Sunusu ile müjdenin yayılmasına yardımcı olduğunuz için teşekkür ederiz. Colette ve Matrona hakkında daha fazlasını gelecek hafta okuyabilirsiniz._