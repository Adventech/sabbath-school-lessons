---
title:  Bu Dünyanın (Geçici) Hükümdarı
date:   05/03/2025
---

Önceki derslerde evrensel mücadele kapsamında Şeytan ve işbirlikçilerine bu dünyada geçici olarak bir çeşit çatışma kurallarına göre sınırlandırılmış önemli bir yetki alanı verildiğini görmüştük.

Bu çatışma kuralları sadece düşmanın –iblis ve işbirlikçilerinin– eylemlerini sınırlamakla kalmayıp, aynı zamanda Tanrı’nın düşmanın (geçici) yetki alanına dâhil olan kötülüğü ortadan kaldırma ya da hafifletme faaliyetlerini de sınırlamaktadır. Rab vaatlerinden asla dönmeyeceği için, kabul etmiş olduğu çatışma kuralları çerçevesinde –dolayısıyla iblise sınırlı ve geçici bir egemenlik tanıyarak– Tanrı gelecekteki eylemlerini (Kendi mutlak kudretini azaltmadan) ahlaki olarak sınırlandırmıştır.

`Yuhanna 12:31, Yuhanna 14:30, Yuhanna 16:11, 2 Korintliler 4:4 ve Luka 4:6 ayetlerini okuyun. Bu ayetler düşmanın bu dünyadaki egemenliği konusunda ne öğretiyor?`

Yeni Ahit iki krallığın, ışığın ve karanlığın krallıklarının çarpışmasını ortaya koymaktadır; karanlığın kaynağı Şeytan ve onun isyanıdır. Mesih’in görevinin bir parçası da Şeytan’ın krallığını yenilgiye uğratmaktı: “Tanrı’nın Oğlu, İblis’in yaptıklarına son vermek için ortaya çıktı” (1Yu. 3:8).

Bununla birlikte, Tanrı’nın yönetiminin temelindeki ilkelere sadık kalarak yapabileceklerini sınırlayan “kurallar” bulunmaktadır. Bu sınırlamalar en azından (1) yaratılmışlara özgür irade bahşetmeyi ve (2) en azından şimdilik bilmediğimiz antlaşmaya dayalı çatışma kurallarını içermektedir. İlahi faaliyet üzerindeki bu tür engeller ve sınırlamalar, Tanrı’nın bu dünyadaki kötülüğü azaltma ve/veya hemen ortadan kaldırma konusundaki ahlaki yeterliliği üzerinde önemli etkilere sahiptir. Dolayısıyla, kötülüğün ve acı çekmenin devam ettiğini görüyoruz ki bu da aslında pek çok insanın Tanrı’nın varlığını ya da iyiliğini sorgulamasına neden olabilmektedir. Ancak, büyük mücadelenin arka planı ve Tanrı’nın kötülükle nasıl başa çıkacağına dair koyduğu sınırlamalar anlaşıldığında, en azından Tanrı’nın kötülük üzerindeki mutlak zaferi gerçekleşinceye kadar, işlerin neden böyle olduğunu bir dereceye kadar daha iyi anlayabiliriz.

`İsa’nın Şeytan’ı bu dünyanın “egemeni” olarak adlandırması, şu anda dünyada var olan kötülüğü anlamamıza bir nebze de olsa nasıl yardımcı olabilir? Bunun gerçekten de sadece geçici bir egemenlik olduğunu bilmek ne kadar da rahatlatıcı!`