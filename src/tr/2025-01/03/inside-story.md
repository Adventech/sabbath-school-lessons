---
title:  İman Hayati
date:   17/01/2025
---

### Minnettar Diyakon

Yazan _Andrew Mcchesney_

Jong-Moon Yoon minnettar diyakon olarak tanınıyor. Hangi koşulda olursa olsun ağzından çıkan ilk sözcük “teşekkür ederim” oluyor. Biri yardım istediğinde, “teşekkür ederim” diyor. Bir anlaşmazlıkla karşılaştığında, “teşekkür ederim” diyor. Zorluklar ve hatta kayıplarla boğuşurken bile, “teşekkür ederim” diyor.

Güney Kore'deki bir Yedinci Gün Adventist kilisesinin diyakonu olan Jong-Moon Yoon, 1. Selanikliler 5:18 ayetinde “Her durumda şükredin. Çünkü Tanrı’nın Mesih İsa’da sizin için istediği budur” diyen elçi Pavlus'un sözlerini yürekten benimsemiş. Bu insanların dikkatini çekmiş.

Jong-Moon, uzun süredir Jeongdongjin Güney Kore'de, özellikle yılın ilk gününde gün doğumunun izlendiği en gözde yerlerden biri olan sahildeki bir kafenin işletmeciliğini yapıyor. Nanum da onun eski müşterilerinden biri. Genç bir kızken, arada sırada kafeye uğrayıp çay ile sahanda yumurta, marul ve peynirden yapılan kızarmış bir sandviçten oluşan basit bir kahvaltı eşliğinde gün doğumunun tadını çıkarırdı. Yaşı ilerleyince evlendi ve Azsa adında bir kızı oldu. İkisi birlikte düzenli kahvaltı müşterileri oldular. Nanum Jong-Moon'un minnettarlığı karşısında hayrete düşüyordu. Sipariş verdiğinde, “teşekkür ederim” diyordu. Kahvaltının ücretini ödediğinde, “teşekkür ederim” diyordu. Yemek için teşekkür ettiğinde de “teşekkür ederim” diyordu.

Bir gün sohbet ederken adamın Cumartesi günleri kiliseye gittiğini öğrendi. Daha önce insanların Cumartesi günleri ibadet ettiğini hiç duymamıştı. “Gelecek Cumartesi seninle kiliseye gelebilir miyim?” diye sordu.

Bir sonraki Sebt günü, 5 yaşındaki kızıyla birlikte Jong-Moon'a kafesinden yaklaşık 30 dakika uzaklıkta bulunan kiliseye kadar eşlik ettiler. Kilise üyeleri anne ve kızını sıcak bir şekilde karşıladı ve heyecanla kiliseyi nasıl öğrendiklerini sordu. Nanum, minnettar diyakon sayesinde geldiğini söyledi.

Kilisedeki ibadetten sonra Nanum, Jong-Moon'a tekrar gelmek istediğini söyledi. “Eğer gittiğiniz kilise buysa, ben de peşinizden geleceğim,” dedi.

Nanum kafede İsa'nın adını hiç duymamış olsa da, Jong-Moon'un minnettar ruhu sayesinde İsa'yı gördü. Müjde sadece sözle değil, kişinin yaşamıyla da aktarılabilir. Jong-Moon'un örnekliği sayesinde genç anne ve kızı düzenli olarak kiliseye gitmeye başladı. Şimdi de kocasının Sebt günü sabahları onlara katılması için dua ediyor.

_Bu çeyreğin On Üçüncü Sebt Günü Sunularının bir kısmı Güney Kore'de müjdenin yayılmasına yardımcı olacak. Bu 29 Mart'ta cömert bir sunu yapmayı planladığınız için teşekkür ederiz._