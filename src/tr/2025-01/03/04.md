---
title:  Tanrı’yı Hoşnut Etmek?
date:   14/01/2025
---

Nasıl olur da evrenin Tanrısı, muhtemelen sonsuz bir evrende, küçücük bir gezegende gelip geçici protoplazma parçacıkları olarak yaşayan insanlardan hoşnut olur? Her şeye gücü yeten ve hiçbir şeye ihtiyacı olmayan Yüce Varlık için insanların bu kadar önemli olması nasıl mümkün olabilir? Bu sorular iki açıdan değerlendirilebilir. Birincisi, Tanrı’nın Kendisi nasıl hoşnut olabilir? İkincisi, özellikle günahkârlığımız göz önünde bulundurulduğunda, insanlar O’nu nasıl hoşnut edebilir? Bu soruların ilk boyutu bugünün, ikincisi ise yarının konusudur.

`Yeşaya 43:4; Mezmurlar 149:4 ve Süleyman’ın Özdeyişleri 15:8, 9 ayetlerini okuyun. Bu ayetler bize Tanrı’nın halkından hoşnut olması konusunda ne söylüyor?`

Dün kısmen gördüğümüz gibi, Tanrı insanlardan hoşnut olabilir, çünkü başkalarını seven ve onlarla ilgilenen her kişinin yapacağı gibi, Tanrı da insanları onların çıkarlarını gözetecek şekilde sevmektedir.

Öte yandan, halkı kötülük yaptığı zaman Tanrı onlardan hoşnutsuz olmaktadır. Nitekim Süleyman’ın Özdeyişleri 15:8, 9 ayetlerinde öğretildiği gibi, RAB kötülerin “kurbanından” ve “yolundan” iğrenirken, “doğruların duası O’nu hoşnut eder” ve “doğruluğun ardından gideni sever.” Bu ayetler Tanrı’nın sadece kötülükten hoşnutsuz olduğunu değil, aynı zamanda iyilikten de hoşlandığını göstermektedir. Aynı zamanda ilahi sevinç ve sevgiyi birbiriyle doğrudan ilişkili hale getirerek, Kutsal Yazı boyunca karşımıza çıkan Tanrı’nın sevgisi ve hoşnutluğu arasındaki derin bağlantıyı göstermektedir.

Mezmurlar 146:8 ayetine göre, Rab “doğruları sever.” 2. Korintliler 9:7 ayeti şöyle ekliyor, “Tanrı sevinçle vereni sever.” Öncelikle bu ayetlerin ne söylemediğine odaklanın. Tanrı’nın sadece doğru kişileri sevdiğini ya da sadece sevinçle verenleri sevdiğini söylemiyorlar. Tanrı herkesi sevmektedir. Yine de, bu metinlerin herhangi bir şey ifade edebilmesi için, Tanrı’nın “doğruları” ve “sevinçle verenleri” özellikle sevdiği anlamına gelmeleri gerekmektedir. Süleyman’ın Özdeyişleri 15:8, 9 ayetlerinde gördüklerimiz bize ipucu veriyor: Tanrı bunları ve diğerlerini onlardan hoşnut olma anlamında sevmektedir.

`Evrenin Yaratıcısı olan Tanrı’nın bizimle bu kadar yakın, hatta duygusal anlamda ilişki içinde olabilmesi için gökle yeryüzünün birbirine ne kadar bağlantılı olması gerektiğini bir düşünün. Özellikle sıkıntılı bir dönemden geçiyorsanız, bu harika düşünce size nasıl bir umut vermelidir?`