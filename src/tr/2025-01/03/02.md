---
title:  Hayal Edebileceğinizden Çok Daha Değerli
date:   12/01/2025
---

Daha önceki bir derste gördüğümüz gibi, Tanrı’nın sevmediği tek bir kişi dahi yoktur –en kötü günahkâr ya da en kötü kötülük yapan kişi dahi. Ve Tanrı insanlara hayal edebileceğimizden bile daha fazla değer verdiği için, günahtan hoşnut olmaz, çünkü O bizi seviyor ve günahın bize ne yaptığını da biliyor.

`Luka 15:11-32 ayetlerini okuyun. Kaybolan oğul benzetmesi Tanrı’nın merhameti ve sevgisi hakkında ne anlatıyor? Diğer oğul gibi evinde kalanlar için ne gibi uyarılarda bulunuyor?`

İsa’nın anlattığı bu hikayede, adamın oğlu mirasını erkenden istemiş, babasını ve babasının ev halkını resmen reddetmişti. Kayıp oğul daha sonra mirasını çarçur etmeye koyuldu, sonunda yoksulluk ve açlık içine düştü, yalaktan yemek yiyen domuzları kıskanır oldu. Babasının evindeki hizmetçilerin fazlasıyla yiyeceğe sahip olduğunu hatırlayınca, bir hizmetkâr olma umuduyla eve dönmeye karar verdi.

Bundan sonra olanlar çok etkileyicidir. Kimi babalar böyle bir oğul geri döndüğünde onu geri çevirirler. “Mirasını aldın ve kendini evimden uzaklaştırdın. Burada bir evin yok artık.” Bu mantıklı, hatta yerinde bir tavır olurdu, değil mi? İnsanlar arasında bazı anne babaların gözünde oğul, eve özellikle de bir evlat olarak kabul edilemeyecek kadar ileri gitmiştir.

Ancak benzetmede baba (Tanrı’nın Kendisini temsil ediyor) böyle bir karşılık vermedi. Tersine, “kendisi [kaybolan oğul] daha uzaktayken babası onu gördü, ona acıdı, koşup boynuna sarıldı ve onu öptü” (Luk. 15:20). Bu gibi zamanlarda evin reisinin birini karşılamak için dışarı çıkması pek itibarlı bir davranış sayılmasa da, baba oğlunu karşılamak için büyük bir merhametle dışarı çıktı ve daha da şaşırtıcı olanı, onu evine geri kazandırdı, hatta onun adına bir kutlama düzenledi, bu da Tanrı’nın yoldan çıkmış her bir kişi için duyduğu büyük merhameti ve tek bir kişinin bile eve dönmesinden duyduğu sevinci temsil ediyor. Tanrı’nın ne muhteşem bir tasviri!

`İlginç olan ise diğer oğlun tepkisidir. Bu tepki neden bu kadar insani, en azından kısmen adalete dayalı ve aynı zamanda anlaşılabilir bir tepkiydi? Bununla birlikte, hikayenin onun payına düşen kısmı, insani adalet kavramlarının müjdenin ya da Tanrı’nın bize olan sevgisinin derinliğini yakalayamayacağı konusunda bize ne öğretiyor?`