---
title:  İman Hayati
date:   21/02/2025
---

### Rumba'dan Kiliseye

Yazan _Andrew Mcchesney_

Nelson bir oğlan çocuğu olarak Kolombiya'da rumba yapmak için çok küçüktü. 31 Aralık günü ailesi onu kiliseye götürdükten sonra yılbaşı gecesini müzikli, danslı ve içkili geleneksel bir parti olan rumba ile kutlamak için evde bıraktığında bir şeylerin ters gittiğini hissetti.

Nelson'ın yaşadığı kültürde Hristiyanlar yılbaşından önce kendilerini Tanrı'ya adamak için kiliseye gider, ardından da yeni yılı karşılamak için rumba yapmaya giderlerdi. Nelson genç olmasına rağmen kilisenin kutsal bir yer olduğunu ancak genellikle barlarda ve gece kulüplerinde yapılan rumbanın kutsal olmadığını anlıyordu. “Ailem neden kutsanmak amacıyla kiliseye gidiyor ve sonra da kutsallıktan uzaklaşmak için rumba yapmaya gidiyor?” diye merak ediyordu.

Nelson annesine “Neden önce kiliseye sonra da rumba yapmaya gidiyorsunuz?” diye sordu.

Kadın cevap vermedi.

Nelson genç bir delikanlı olarak kiliseye gitmeyi bıraktı ve rumba'da vallenato halk müziği çalmaya başladı. Muhteşem bir akordiyon sanatçısıydı, zengin ve ünlü olma hayalini gerçekleştirme yolunda adım adım ilerliyordu.

Ardından eski bir Yedinci Gün Adventisti olan gelecekteki eşi Laura ile tanıştı.

“Ölülerin gökte olmadığını biliyor muydun?” dedi Laura.

Nelson Laura'nın düşüncelerinden hoşlanmıyordu ama onu seviyordu. Bu yüzden birlikteliklerine devam ettiler.

Bir süre sonra Laura Adventist kilisesine geri döndü ve Nelson'ı ailesiyle tanışmaya davet etti. İlk buluşmalarında, yemeğe oturduklarında babası Nelson'ı çok şaşırttı. “Yemek için dua edelim,” dedi. Nelson daha önce hiç yemekten önce dua etmemişti.

Nelson ve Laura'nın babası iyi arkadaş oldular. Çok geçmeden Nelson yemeklerde dua etmeye başladı. Laura ile birlikte kiliseye gitmeye de başladı. İlk başta bundan pek hoşlanmamıştı çünkü Cumartesi günleri kiliseye gitmek garip geliyordu. Ama sonra Mısır'dan Çıkış 20:8-10 ayetlerindeki dördüncü emri okudu ve Tanrı'nın insanlara yedinci günü kutsal tutmalarını emrettiğini anladı. Kutsal olmak istedi.

Günümüzde 30 yaşındaki Nelson Silva, artık rumba'da akordeon çalmayan Adventist bir müzisyen. Onun yerine restoranlarda ve doğum günü partilerinde çalıyor. Dinleyicilerine Tanrı'nın merhametini anlatıyor ve onlar için dua ediyor. O ve bir grup kilise müzisyeni halk otobüslerinde de çalıyor.

“Müzik dünyada parlamamı sağladı ama şimdi Mesih için parlamak istiyorum” diyor.

_Müjdenin dünyanın dört bir yanındaki tüm kültürlere ve insan topluluklarına duyurulabilmesi için dua edin. Müjde'nin henüz ulaşılmamış ve yeterince ulaşılamamış halk topluluklarıyla paylaşılmasına yardımcı olan hizmet sunularınız için teşekkür ederiz. Nelson'ın akordiyon çaldığı bir YouTube videosunu şu adresten izleyebilirsiniz: https://bit.ly/Nelson-Silva._