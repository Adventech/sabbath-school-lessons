---
title:  Pantokrator
date:   17/02/2025
---

Tanrı’nın olağanüstü kudreti Kutsal Yazı boyunca gözler önüne serilmektedir. Kutsal Kitap Tanrı’nın gücünü kullanıp mucizeler gerçekleştirdiğine dair sayısız hikaye içermektedir. Buna rağmen, Tanrı’nın olmasını istemediği birçok şey gerçekleşmektedir.

`Vahiy 11:17, Yeremya 32:17-20, Luka 1:37 ve Matta 19:26 ayetlerini okuyun. İbraniler 1:3 ayetini de inceleyin. Bu ayetler Tanrı’nın kudreti hakkında ne öğretiyor?`

Bu ayetler ve diğerleri Tanrı’nın kudretinin her şeye yettiğini ve dünyayı kudreti sayesinde ayakta tuttuğunu öğretiyor. Gerçekten de Vahiy Tanrı’dan defalarca “Her Şeye Gücü Yeten… RAB Tanrı” diye söz etmektedir (örneğin, Va. 11:17; 2Ko. 6:18, Va. 1:8, Va. 16:14, Va. 19:15, Va. 21:22 ile karşılaştırın) ve “Her Şeye Gücü Yeten” diye tercüme edilen sözcük (pantokrator) kelimenin tam anlamıyla “her şeye Kadir olan” demektir. Tanrı’nın gücünün her şeye yettiği gerçeği sadece sözlerle doğrulanmakla kalmamış, aynı zamanda Tanrı’nın halkını kurtarmak için gücünü kullandığı ya da dünyaya mucizevi bir şekilde müdahale ettiği birçok inanılmaz olayda da kendini göstermiştir.

Ancak Tanrı’nın “gücü her şeye yeter” demek, Tanrı’nın her şeyi her ne olursa olsun yapabileceği anlamına gelmemektedir. Kutsal Yazı Tanrı’nın yapamayacağı bazı şeyler olduğunu öğretmektedir; örneğin, 2. Timoteos 2:13 ayeti Tanrı “kendi kendini inkâr edemez” demektedir.

Bu doğrultuda, Hristiyanların çoğu Tanrı’nın her şeye gücü yeten (kadir-i mutlak) olduğu konusunda hemfikirdir; bu da Tanrı’nın içinde çelişki barındırmayan, yani mantıksal olarak mümkün olan ve Tanrı’nın doğasıyla tutarlı olan her şeyi yapabilecek kudrete sahip olduğu anlamına gelmektedir. Tanrı için bazı şeylerin mümkün olmadığı, çünkü bunların bir çelişki içerdiği Mesih’in Getsemani’deki duasında açıkça görülmektedir. Mesih “Tanrı için her şey mümkündür” (Mat. 19:26) diye onaylamış olsa da, çarmıha gerileceği zaman yaklaşırken Baba’ya şöyle dua etmiştir: “Baba… Mümkünse bu kâse benden uzaklaştırılsın. Yine de benim değil, senin istediğin olsun” (Mat. 26:39).

Baba elbette Mesih’i çarmıhta acı çekmekten kurtaracak güce sahipti ama bir yandan günahkârları kurtarırken bir yandan da bunu yapamazdı. Ya biri ya da diğeri olacaktı, ikisi birden olamazdı.

`Kutsal Yazı ayrıca Tanrı’nın herkesi kurtarmak istediğini (örneğin, 1Ti. 2:4-6, Tit. 2:11, 2Pe. 3:9, Hez. 33:11), ancak herkesin kurtarılmayacağını öğretmektedir. Bu durum özgür irade gerçeği ve Tanrı’nın özgür iradeye sahip varlıklar üzerindeki kudretinin sınırları hakkında ne öğretmektedir?`