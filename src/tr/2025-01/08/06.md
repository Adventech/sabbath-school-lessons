---
title:  Mesih Dünyayı Yenmiştir
date:   20/02/2025
---

Her şey Tanrı’nın ideal isteğine göre gerçekleşmiş olsaydı, kötülük asla var olmayacak, yalnızca sevgi ve uyumun kusursuz mutluluğu olacaktı. Önünde sonunda evren Tanrı’nın bu kusursuz, ideal isteğine geri döndürülecektir. Bu arada Tanrı, yarattıklarının özgür seçimlerini dikkate alacak şekilde Kendi isteğini yerine getirmektedir.

Katılan herkesin belirli bir takım malzemeyi kullanmak zorunda olduğu, ancak istedikleri her türlü pastayı pişirmek için diledikleri diğer malzemeleri de kullanabilecekleri bir yemek yarışması olduğunu hayal edin. Sonunda, pastacı hangi pastayı yaparsa yapsın, en azından kısmen, sonuç kendisinin seçmediği bazı malzemeler tarafından belirlenmiş olacaktır.

Benzer şekilde (sınırlı bir açıdan), Tanrı sevgi için şart olan yaratılmışların özgür iradeye sahip olmalarına riayet etmeyi taahhüt ettiğinden, dünya tarihini şekillendiren “malzemelerin” birçoğu Tanrı tarafından seçilmemiştir ve aslında Tanrı’nın arzu ettiklerinin tam tersidir.

Bu görüşe göre, ilahi takdir, sanki Tanrı meydana gelen her şeyi tek taraflı olarak kontrol ediyormuş gibi basitçe tek boyutlu değildir. Bilakis bu durum Tanrı’nın takdirine (en azından) iki boyutlu bakmayı gerektirmektedir. Bu dünyadaki bazı şeylerin nedeni Tanrı’dır, ancak diğer olaylar yaratılmışların özgür kararlarının sonucudur (tüm kötülükler gibi). Tanrı’nın olmasını istemediği pek çok şey gerçekleşmektedir.

`Yuhanna 16:33 ayetini okuyun. Sıkıntıların içindeyken bile bu ayet bize nasıl bir umut veriyor?`

Özellikle sıkıntı ya da deneme zamanlarında insanların imanı zayıflayabilir, çünkü Tanrı’nın onları bu hayatta sıkıntı ve denemelerden koruyacağı ya da koruması gerektiği gibi yanlış bir inanışa sahip olabilirler. Fakat İsa bize çok farklı bir hikâye anlatmakta, ardından gidenleri bu dünyada denemeler ve sıkıntılar yaşayacakları konusunda uyarmaktadır, ancak umut vardır, çünkü Mesih dünyayı yenmiştir (Yu.16:33).

Sıkıntı ve denemelerle karşılaşıyor olduğumuz gerçeği, Tanrı’nın ideal olarak bizim için istediği şeyin bu olduğu anlamına gelmemektedir. Büyük resmi, yani büyük mücadeleyi her zaman aklımızda tutmalıyız. Bununla birlikte, kötülüğün kendisi iyilik için gerekli olmasa da, Tanrı’nın kötü olaylardan bile iyilik çıkarabileceğinden emin olabiliriz. Ve Tanrı’ya güvenirsek, Tanrı çektiğimiz acıları bile bizi Kendisine yaklaştırmak ve bizi şefkatli olmaya ve başkalarıyla ilgilenmeye teşvik etmek için kullanabilir.