---
title:  Tanrı’nın İdeal İsteği ve Telafi Edici İsteği
date:   19/02/2025
---

`Efesliler 1:9-11 ayetlerini okuyun. Bu ayetler önceden belirlenme konusunda ne söylüyor? Bazı insanların kurtarılması ve diğerlerinin de kaybedilmesi önceden belirlenmiş midir?`

Burada ve Kutsal Yazılar’ın başka yerlerinde “önceden belirlenme” diye tercüme edilen Grekçe sözcük (prohorizo) Tanrı’nın tarihi nedensellik temelinde belirlediğini öğretmemektedir. Daha ziyade, bu Grekçe sözcük basit bir şekilde “önceden karar vermek” anlamına gelmektedir.

Elbette, bir şeye önceden tek başına da karar verilebilir ya da başkalarının özgür seçimlerini dikkate alacak şekilde de karar verilebilir. Kutsal Yazı Tanrı’nın ikincisini yaptığını öğretmektedir.

Burada ve başka yerlerde (örneğin, Rom. 8:29, 30), “önceden belirlenen” diye tercüme edilen ifade, Tanrı’nın yaratılmışların özgür seçimleri hakkında önceden bildiklerini dikkate aldıktan sonra gelecek için yaptığı planları ifade etmektedir. Dolayısıyla, Tanrı gerçek bir sevgi ilişkisi için zorunlu olan yaratılmışların özgür iradelerine saygı gösterirken dahi, Kendi takdiriyle tarihi herkes için arzu ettiği iyi sonuçlara doğru yönlendirebilir.

Efesliler 1:11 ayeti Tanrı’nın “Her şeyi kendi isteği doğrultusunda” düzenlediğini söylüyor. Bu, Tanrı’nın her şeyin tam olarak istediği gibi olmasını belirlediği anlamına mı gelmektedir? Tek başına okunduğunda, Efesliler 1:9-11 ayetleri bu görüşü doğrular gibi görünebilir. Ancak bu yorum, insanların bazen “Tanrı’nın kendileriyle ilgili tasarısını” kabul etmediklerini gösteren daha önce incelediğimiz pek çok ayetle çelişecektir (Luk.7:30; Luk.13:34, Mez.81:11-14 ile karşılaştırın). Kutsal Kitap kendi içinde çelişkili değilse, bu ayetler birbiriyle tutarlı bir şekilde nasıl yorumlanabilir?

Bu ayetler, Tanrı’nın “ideal isteği” ile “telafi edici isteği” olarak adlandırabileceğimiz şeyler arasında bir ayrım yapıldığında tamamen anlamlı hale gelmektedir. Tanrı’nın “ideal isteği” aslında Tanrı’nın gerçekleşmesini tercih ettiği ve her kişi her zaman tam olarak Tanrı’nın arzu ettiği şeyi yaptığında gerçekleşecek olan şeydir. Öte yandan, Tanrı’nın “telafi edici isteği”, Tanrı’nın tercih ettiğinden zaman zaman uzaklaşan, yaratılmışların özgür kararları da dâhil olmak üzere, diğer tüm etmenleri önceden hesaba katmış olan Tanrı’nın isteğidir. Efesliler 1:11 ayetinde Tanrı’nın “telafi edici isteğinden” söz ediliyor gibi görünmektedir.

`Tanrı geleceği o kadar güçlü bir şekilde önceden bilmektedir ki, insanların yapacakları kötü seçimler de dâhil olmak üzere tüm seçimleri bilmesine rağmen, yine de “bütün şeylerin birlikte iyilik için” işlemesini sağlayabilir (Rom. 8:28 TC). Bu gerçekten nasıl bir teselli çıkarabilirsiniz?`