---
title:  Egemen Tanrımız
date:   16/02/2025
---

Gençlik pastörü orta öğrenim grubuna “Tanrı egemendir,” diye öğretti. “Bu, meydana gelen her şeyin O’nun denetiminde olduğu anlamına geliyor.” Kafası karışan bir ortaokul öğrencisi şöyle dedi: “Yani köpeğim öldüğünde de denetim Tanrı’da mıydı? Tanrı neden köpeğimi öldürsün ki?”

Gençlik pastörü bu soruyu yanıtlamaya çalışarak şöyle dedi: “Bu zor bir soru. Ancak bazen Tanrı gelecekte daha da zor durumlara hazırlıklı olmamız için sıkıntılı günler geçirmemize izin verir. Köpeğim öldüğünde ne kadar zor günler geçirdiğimi hatırlıyorum. Ama bunu tecrübe etmiş olmam, daha sonra büyükannem öldüğünde daha da zor bir dönemle başa çıkmama yardımcı oldu. Bunu anlıyor musun?”

Ortaokul öğrencisi biraz durakladıktan sonra şöyle cevap verdi: “Yani Tanrı köpeğimi, beni büyükannemi öldüreceği zamana hazırlamak için mi öldürdü?”—Marc Cortez, John C. Peckham’dan alıntı, Divine Attributes: Knowing the Covenantal God of Scripture [İlahi Nitelikler: Kutsal Yazı’nın Antlaşmaya Bağlı Tanrısını Tanımak], s. 141.

İnsanlar bazen gerçekleşen her şeyin tam da Tanrı’nın istediği gibi meydana geldiğini varsayarlar. Dünyada her ne oluyorsa tam olarak Tanrı’nın olmasını istediği gibi olmaktadır. Ne de olsa Tanrı her şeye gücü yetendir. O halde Tanrı’nın olmasını istemediği bir şey nasıl meydana gelebilir? Yani, ne olursa olsun, ne kadar kötü olursa olsun, meydana gelen şey Tanrı’nın isteğidir. En azından bu öğretinin söylediği budur.

`Mezmurlar 81:11-14; Yeşaya 30:15, 18; Yeşaya 66:4; ve Luka 13:34 ayetlerini okuyun. Bu ayetler Tanrı’nın isteğinin her zaman gerçekleşip gerçekleşmediği meselesi hakkında ne söylüyor?`

Pek çok insan Tanrı’nın her zaman istediğini elde etmesi gerektiğine inanıyor olsa da, Kutsal Kitap oldukça farklı bir hikâye anlatmaktadır. Kutsal Yazı defalarca Tanrı’nın gerçekleşmemiş arzuları olduğunu tasvir etmektedir. Yani, gerçekleşen şeyler genellikle Tanrı’nın aslında olmasını istediği şeylerle ters düşmektedir. Birçok durumda, Tanrı olanların Kendi istediğinin tam tersi olduğunu açıkça beyan etmiştir. Halkının bir konuda karar vermesini istemiştir, ancak onlar farklı bir tercih yapmışlardır. Tanrı Bizzat ağıt yakmıştır: “Ama halkım sesimi dinlemedi… Keşke halkım beni dinleseydi, İsrail yollarımda yürüseydi! Düşmanlarını hemen yere serer, hasımlarına el kaldırırdım!” (Mez. 81:11, 13, 14).

`Meydana gelen her şeyi Tanrı’nın doğrudan iradesine dayandıran herhangi bir öğretinin olası sonuçlarını düşünün. Özellikle kötülük söz konusu olduğunda, böyle bir öğreti ne gibi derin sorunlar yaratabilir?`