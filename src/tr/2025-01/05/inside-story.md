---
title:  İman Hayati
date:   31/01/2025
---

### “Şeytanın Kazanmasını mı İstiyorsun?”

Yazan _Andrew Mcchesney_

Amerikalı müjdeci Joanne (Park) Kim, Moğolistan'da dört sarhoş tarafından saldırıya uğradıktan sonra kendini evine kilitledi. Yaralanmıştı, korkmuştu ve ağlıyordu. Evine, Amerika Birleşik Devletleri'ne dönmek istiyordu.

İki gün sonra başka bir müjdeci onu görmeye geldi. Joanne onun kendisini teselli etmeye geldiğini sanıyordu ama aksine arkadaşı onu azarladı. “Cidden Joanne, buraya kadar dolabına tanıklık etmek için mi geldin?” dedi. “Şeytanın kazanmasını mı istiyorsun?”

Bu tam da Joanne'in işitmeye ihtiyaç duyduğu şeydi. Eğer müjdeci onu teselli etmiş olsaydı, muhtemelen mutsuzluğu içinde kıvranacak, pes edecek ve evine dönecekti. Fakat şimdi Moğolistan'a neden geldiğini düşünmeye başladı. Aslında Özbekistan'a gitmeyi planlamıştı, bu yüzden Kiril alfabesi de dâhil olmak üzere Rusça öğrenmeye başlamıştı. Bu plan suya düşünce, aynı Kiril alfabesinin kullanıldığı ama dillerinin tek kelimesini bile anlayamadığı Moğolistan'a gelmişti. İlk birkaç ay boyunca Moğolca öğrenmeye çalışmış ama başarısız olmuştu. Dil bilmediği için tanıklık etmekte zorlanıyordu. Dili bilmediği için, neredeyse her hafta sarhoş yabancılar tarafından saldırıya uğradığında yardım isteyemiyor ya da kendini savunamıyordu. İşin daha da karmaşık yanı, insanlar Koreli etnik kökeninden dolayı onun Moğol olduğunu ve Moğolca konuştuğunu varsaymaya devam ediyordu.

Joanne yine de Moğolistan'da İsa'nın sevgisini paylaşmak istiyordu, ancak çok sayıda sarhoşun saldırısına uğradıktan sonra paylaşacak sevgisi kalmış gibi hissetmiyordu.

“Rab'bim,” diye dua etti, “eğer burada kalmam konusunda ciddiysen, lütfen bu karmaşadan çıkmam için bana bir yol göster. Beni korumalısın ya da bu durumlarla baş etmem için bana bir yol göstermeli veya bu sarhoş adamlardan kurtulmamı sağlamalısın.”

Moğolistan'da kalmaya ve Tanrı'ya güvenmeye karar verdi.

Sarhoş saldırıları sona ermedi. Ama Tanrı Joanne'e kendini savunması için bir araç verdi. Sadece üç ay içinde çok iyi bir seviyede Moğolca konuşmayı öğrendi. Bu bir mucizeydi. Joanne Moğolca Kutsal Kitap dersleri verebiliyor, saldırıya uğradığında kendisini savunabiliyor ve yardım isteyebiliyordu. Ama İsa gibi sevemiyordu. Saldırıların acısı çok derinlere işlemişti.

_Bu müjdecilik öyküsü, Komünizm sonrası Moğolistan'da Yedinci Gün Adventistlerinin çalışmalarına başlamasına yardımcı olan ve orada müjdeci olarak görev yapmaya devam eden Amerikalı müjdeci Joanne (Park) Kim'e yakından bir bakış sunuyor. Siz de bu çeyrekteki On Üçüncü Sebt Sunusu aracılığıyla müjdecilik çalışmalarına katılabilirsiniz; bu sunuların bir kısmı Moğolistan'ın Ulan Batur kentinde çocukların ruhsal, zihinsel, sosyal ve fiziksel olarak gelişebilecekleri bir eğitim merkezi açılmasına yardımcı olacak. Joanne hakkında daha fazlasını gelecek hafta okuyabilirsiniz._