---
title:  Tanrı Tez Öfkelenmez
date:   27/01/2025
---

Tanrı kötülüğe öfkelenir çünkü Tanrı sevgidir. Tanrı o kadar merhametli ve bağışlayıcıdır ki, bir Kutsal Kitap peygamberi fazla merhametli olduğu için Tanrı’yı kınamıştır!

`Yunus’un hikayesini, Yunus 4:1-4 ayetlerinde Tanrı’nın merhamet göstererek Ninovalıları bağışlamasına Yunus’un verdiği tepkiyi düşünün. Bu Yunus ve Tanrı hakkında bize ne anlatıyor? (Ayrıca bkz. Mat. 10:8.)`

Yunus’un Tanrı’nın merhametine verdiği tepki iki temel açıdan anlamlıdır. Birincisi, Yunus’un kendi katı yürekliliğini göstermektedir. İsrail’e yaptıkları yüzünden Asurlular’dan o kadar nefret ediyordu ki, Tanrı’nın onlara merhamet göstermesini istemiyordu.

Bizim için ne büyük bir ders! Ne kadar anlaşılabilir olsa da, aynı tutuma sahip olmamak için dikkatli olmalıyız. Tüm insanlar içinde Tanrı’nın lütfunu almış olanlar, lütfun nasıl karşılıksız olduğunun farkına varmalı ve bu nedenle lütfu diğer insanlara da ulaştırmaya istekli olmalıdır.

İkinci olarak, Yunus’un tepkisi Tanrı’nın merhametinin ve lütfunun O’nun karakteri açısından ne kadar merkezi olduğunu pekiştirmektedir. Yunus Tanrı’nın merhametine o kadar aşinaydı ki –tam olarak Tanrı “lütfeden, acıyan” ve “tez öfkelenmeyen, sevgisi engin” olduğu için (Yun. 4:2)– Yunus Rab’bin Ninova’ya yargı getirmekten vazgeçeceğini biliyordu. Tanrı bütün halklara ve uluslara adil ve merhametli davranır.

“Tez öfkelenmeyen” ya da “sabırlı” diye tercüme edilen İbranice ifade, kelimesi kelimesine “burnu uzun” diye de tercüme edilebilir. İbranice dilinde öfke mecazi olarak burunla ilişkilendirilmiştir ve burnun uzunluğu da mecazi anlamda kişinin öfkelenmesinin ne kadar zaman aldığını ifade eder.

O halde Tanrı’ya “burnu uzun” diye atıfta bulunulması, O’nun tez öfkelenmeyen ve sabırlı biri olduğunu ifade etmektedir. İnsanların öfkelenmesi fazla zaman almazken, Tanrı son derece sabırlı ve tahammüllüdür, lütfunu karşılıksız olarak ve bol bol bahşeder, ancak bunu yaparken günahı mazur görmez ya da adaletsizliğe göz yummaz. Aksine, Tanrı’nın kendisi çarmıh aracılığıyla günahın ve kötülüğün kefaretini ödemiş, böylece kendisine iman edenlerin hem adaleti hem de aklayıcısı olabilmiştir (Rom. 3:25, 26).

`Size yanlış yapan birine merhamet etmekte ya da onu bağışlamakta hiç başarısız oldunuz mu? Tanrı’nın size gösterdiği bol lütfa karşılık olarak diğer insanlara karşı daha merhametli olabilmeniz için, Tanrı’nın sizin için yaptıklarını en iyi nasıl hatırlayabilirsiniz? Ve bunu, yani günaha göz yummadan, ya da istismara veya zulme imkân vermeden merhamet etmeyi ve bağışlamayı nasıl yapabiliriz?`