---
title:  İlahi Sevginin Öfkesi
date:   25/01/2025
---

### Konuyla İlgili Metinler

78. Mezmur; Yunus 4:1–4; Mat. 10:8; Mat. 21:12, 13; Yer. 51:24, 25; Rom. 12:17–21.

> <p>Hatırlama Metni</p>
> “Yine de Tanrı sevecendi, suçlarını bağışlıyor, onları yok etmiyordu; çok kez öfkesini tuttu, bütün gazabını göstermedi” (Mezmurlar 78:38).

Tanrı’nın merhameti sık sık övülse de, pek çok kişi O’nun öfkeli olduğu düşüncesini rahatsız edici bulur. Tanrı sevgiyse, O’nun asla öfkelenmemesi gerektiğini düşünürler. Ancak bu görüş yanlıştır. O’nun öfkesi doğrudan sevgisinden kaynaklanmaktadır.

Bazı kişiler Eski Ahit’teki Tanrı’nın bir öfke Tanrısı, Yeni Ahit’teki Tanrı’nın ise bir sevgi Tanrısı olduğunu iddia ediyorlar. Ancak tek bir Tanrı vardır ve O her iki Ahit’te de bir olarak açığa vurulmuştur. Sevgi olan Tanrı kötülük karşısında öfkelenir –ancak bunun sebebi tam olarak O’nun sevgi olmasıdır. İsa’nın Kendisi kötülüğe karşı yoğun bir öfke duyduğunu ifade etmiştir ve Yeni Ahit Tanrı’nın öfkesinin haklı ve yerinde olduğunu tekrar tekrar öğretmektedir.

Tanrı’nın öfkesi her zaman kötülük ve adaletsizliğe verdiği haklı ve sevgi dolu karşılıktır. Tanrısal öfke, kusursuz iyilik ve sevgi tarafından harekete geçirilen haklı bir kızgınlıktır ve tüm yaratımın gelişimini amaçlamaktadır. Tanrı’nın öfkesi basitçe kötülüğe ve adaletsizliğe karşı sevginin gösterdiği yerinde cevaptır. Dolayısıyla, kötülük Tanrı’yı kötülüğün kurbanları yararına ve kötülüğü yapanlara karşı öfkelenmeye sevk etmektedir. O halde Tanrısal öfke, ilahi sevginin bir başka ifadesidir.

_*1 Şubat Sebt Günü’ne hazırlık için bu haftanın konusunu çalışın._