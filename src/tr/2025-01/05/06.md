---
title:  Merhamet Gösterin
date:   30/01/2025
---

Tanrısal öfke “korkunç” bir şey olsa da, hiçbir şekilde ahlak dışı ya da sevgisiz değildir. Aksine, Eski ve Yeni Ahit’te Tanrı, sevgisi yüzünden kötülüğe karşı duyduğu öfkeyi ifade etmektedir. Tanrısal öfke, Tanrı’nın saf iyiliği ve görkeminin karşısında kötülüğün sinsi doğası olduğu için korkunçtur.

Bu bağlamda, Tanrı için sevgi esastır; öfke ise değildir. Kötülük ya da adaletsizliğin olmadığı yerde öfke de olmaz. Nihayetinde, Tanrı’nın en sevgi dolu eylemi olan kötülüğü evrenden yok etme işi, öfkeyi ve gazabı da etkili bir şekilde ortadan kaldıracaktır. Çünkü bir daha asla adaletsizlik ya da kötülük olmayacaktır. Sonsuza dek, kusursuz bir sevgi ilişkisi içinde yalnızca mutluluk ve adalet kalıcı olacaktır. Bir daha asla tanrısal öfke olmayacak çünkü bir daha asla buna ihtiyaç duyulmayacaktır. Ne kadar harika bir düşünce!

`Bazı kişiler tanrısal öfkenin istemeden de olsa insanların intikam almasına izin vermek olarak algılanabileceğinden endişe ediyorlar. Yasanın Tekrarı 32:35, Süleyman’ın Özdeyişleri 20:22, Süleyman’ın Özdeyişleri 24:29, Romalılar 12:17-21 ve İbraniler 10:30 ayetlerini okuyun. Bu ayetler insanların intikam almasına karşı nasıl koruma sağlıyor?`

Kutsal Yazı’ya göre, Tanrı hüküm verme hakkına sahiptir ve bunu yaptığında her zaman kusursuz bir adaletle yapar. Hem Eski hem de Yeni Ahit’te intikam almak sadece Tanrı’ya mahsus kılınmıştır. Pavlus’un Romalılar 12:19 ayetinde yazdığı gibi, “Sevgili kardeşler, kimseden öç almayın; bunu Tanrı’nın gazabına bırakın. Çünkü şöyle yazılmıştır: ‘Rab diyor ki, “Öç benimdir, ben karşılık vereceğim.” ’ ”(Yasanın Tekrarı 32:35 ayetinden alıntı).

Tanrı önünde sonunda adaletsizlik ve kötülük karşısında hüküm verecek olsa da, Mesih kendisine iman eden herkes için bir yol açmıştır. Gerçekten de, “bizleri gelecek gazaptan kurtaran” İsa’dır (1Se. 1:10; Rom. 5:8, 9 ile karşılaştırın). Ve bu Tanrı’nın planı uyarınca gerçekleşmektedir: “Çünkü Tanrı bizi gazaba uğrayalım diye değil, Rabbimiz İsa Mesih aracılığıyla kurtuluşa kavuşalım diye belirledi” (1Se 5:9). Tanrısal öfke geçersiz kılınmamıştır, ancak İsa’ya iman edenler Mesih sayesinde bu öfkeden kurtarılacaklardır.

`Mesih’in kefareti bir yandan bizi öfkeden kurtarırken adaleti ne şekilde sağlamıştır? Tüm kusurlarınıza rağmen sizin için bir hazırlık yapıldığını kabul edersek, diğer insanlara karşı çok daha lütufkâr olmanız gerekmez mi?`