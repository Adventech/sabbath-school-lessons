---
title:  Haklı Öfke
date:   28/01/2025
---

Öfkenin pek çok yersiz biçimi olsa da, Kutsal Kitap “haklı öfke” de olduğunu öğretmektedir.

Bir annenin oyun parkında oynayan üç yaşındaki kızını izlediğini ve sonra aniden adamın birinin kızına saldırdığını düşünün. Anne öfkelenmemeli mi? Elbette öfkelenmeli. Böyle bir durumda öfke sevginin yerinde tepkisidir. Bu örnek Tanrı’nın “haklı öfkesini” anlamamıza yardımcı olabilir.

`Matta 21:12, 13 ve Yuhanna 2:14, 15 ayetlerini okuyun. İsa’nın tapınağın kullanılma biçimine verdiği tepki, Tanrı’nın kötülüğe öfkelenmesi konusunda bize ne anlatıyor?`

Bu örneklerde İsa, Tanrı’nın mabedine alelade bir yermiş gibi davranan ve onu dullardan, yetimlerden ve yoksullardan istifade etmek amacıyla “haydut ini” haline getiren kişilere karşı haklı öfkenin “tanrısal ateşini” sergiliyor (Matta 21:13; Yu. 2:16 ile karşılaştırın). Tanrı’nın lütufkâr bağışlayıcılığını ve günahkârları arındırmasını simgelemesi gereken tapınak ve hizmetler, bunun yerine en savunmasız kişileri aldatmak ve onlara zulmetmek için kullanılıyordu. İsa bu iğrençliğe öfkelenmemeli miydi?

Markos 10:13, 14 ve Markos 3:4, 5 ayetleri O’nun haklı öfkesine başka örnekler de sunmaktadır. İnsanlar İsa’ya küçük çocuklar getirdiklerinde ve “öğrenciler onları” azarladıklarında, İsa “kızdı” –kelimenin tam anlamıyla “öfkelendi”. Onlara, “Bırakın çocuklar bana gelsin” dedi (Mar. 10:13, 14).

Başka bir örnekte, Ferisiler İsa’yı Sebt günü şifa vererek Sebt gününü ihlal etmekle suçlamak için beklerken, İsa onlara, “Kutsal Yasa’ya göre Şabat Günü iyilik yapmak mı doğru, kötülük yapmak mı? Can kurtarmak mı doğru, can almak mı?” diye sormuştu (Markos 3:4). “İsa, çevresindekilere öfkeyle baktı. Yüreklerinin duygusuzluğu O’nu kederlendirmişti” ve sonra adamı iyileştirmeye devam etti (Mar. 3:5). Mesih’in öfkesi burada onların katılığı karşısında duyduğu üzüntüyle ilişkilidir; Eski Ahit’te Tanrı’ya atfedilen öfkenin sevginin haklı öfkesi olması gibi, bu da sevginin haklı öfkesidir. Özellikle de kötülük sevginin hedeflerine zarar veriyorsa, sevgi kötülükten nasıl rahatsız olmaz?

`Bencilce bir öfkeyi “haklı öfke” diye meşru göstermeye çalışmaktan kaçınmak için nasıl dikkatli olabiliriz? Bunu yapmak neden kolay değildir ve kendimizi bu sinsi ama gerçek tuzaktan nasıl koruyabiliriz?`