---
title:  Tanrı İsteyerek Acı Çektirmez
date:   29/01/2025
---

Kutsal Kitap boyunca Tanrı, ezilenlerin ve mazlumların tarafında olduğunu ve mağdur edenlere ve zulmedenlere karşı haklı öfkesini defalarca göstermektedir. Kötülük olmasaydı, Tanrı öfkelenmezdi. O’nun öfkesi sadece ve her zaman yaratımına zarar verene karşıdır.

Ağıtlar 3:32, 33 ayetlerine göre, Tanrı isteyerek acı çektirmez (kelimenin tam anlamıyla, Tanrı “yüreğinden” acı çektirmez). Kötülük yapanlara karşı hüküm vermek istemez, ama sevgi nihayetinde adaleti gerektirmektedir.

Bu gerçek, Tanrı’nın halkını uzun süre bağışlamaya devam etmesi ve onlara tövbe etmeleri ve Kendisiyle barışmaları için defalarca fırsat vermesiyle örneklendirilmiştir. Tanrı, peygamberler aracılığıyla defalarca halkına seslenmiş, ancak onlar dinlemeyi reddetmişlerdir (bkz. Yer. 35:14-17, Mez. 81:11-14).

`Ezra 5:12 ayetini okuyun ve Yeremya 51:24, 25, 44 ayetleriyle karşılaştırın. Bu, Babilliler yoluyla Yeruşalim’in üzerine gelen hüküm konusunda ne açıklıyor? (Ayrıca bkz. 2Ta. 36:16.)`

Ezra 5. bölüme göre, halk ısrarla ve tövbe etmeyerek Tanrı’yı öfkelendirdikten sonra, Tanrı nihayetinde geri çekildi ve halkı “Babil Kralı Kildani Nebukadnessar’ın eline teslim etti” (Ezra 5:12). Fakat Tanrı bunu ancak çare kalmayınca yaptı ve daha sonra Yahudiye’yi aşırı derecede yıkıma uğrattığı için Babil’i yargıladı (Yer. 51:24, 25, 44; Zek. 1:15 ile karşılaştırın).

Kutsal Yazı’nın Tanrı tarafından verildiğini belirttiği diğer birçok hüküm, insanların Rab’bi terk edip diğer ulusların “tanrılarına” kulluk etme kararlarına istinaden (Hak. 10:6-16, Yas. 29:24-26), Tanrı’nın halkı düşmanlarına “teslim ettiği” vakalar olarak açıklanmaktadır (Hak. 2:13, 14; Mez. 106:41, 42). Tanrı’nın kötülüğe karşı olan ve sonunda tüm kötülüklerin tamamen ortadan kaldırılmasıyla neticelenecek olan öfkesi, O’nun tüm insanlara olan sevgisinden ve evrenin nihai iyiliği için duyduğu arzudan kaynaklanmaktadır ki, bu da tüm günah, isyan ve kötülük meselesinde kendi başına bir pay sahibidir.

`Tanrı’nın kimseye karşı hüküm vermek istememesi ilahi öfke ve gazap kavramlarını anlamanızı nasıl etkiliyor? Tanrı tez öfkelenmiyorsa, bizim de çevremizdeki insanlara karşı daha sabırlı ve tahammüllü olmamız gerekmez mi? Bir yandan haksızlığa uğrayanları korurken ve onlarla ilgilenirken bunu nasıl yapabiliriz?`