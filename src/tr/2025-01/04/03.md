---
title:  Yürek Sızlatan Sevgi
date:   20/01/2025
---

Tanrı’nın insanlığa duyduğu merhametli sevginin ölçülemez derinliği Hoşea kitabında gözler önüne serilmiştir. Tanrı peygamber Hoşea’ya şöyle buyurmuştu: “Git, kötü bir kadınla evlen, ondan zina çocukların olsun. Çünkü ülke halkı benden ayrılarak adice zina ediyor” (Hoş. 1:2). Daha sonra, Hoşea 11. bölümde Tanrı’nın halkıyla olan ilişkisi, çocuğunu seven bir baba benzetmesiyle tasvir edilmiştir.

`Hoşea 11:1-9 ayetlerini okuyun. Bu ayetlerdeki betimlemeler Tanrı’nın halkını nasıl sevdiğini ve onlarla nasıl ilgilendiğini ne şekilde ortaya koyuyor?`

Tanrı’nın halkına olan sevgisi, anne babanın çocuğuna olan şefkatli ilgisine benzetilmiştir. Kutsal Yazı’da küçük çocuğa yürümeyi öğretmek, çok sevdiği çocuğunu kucağına almak, iyileştirmek, beslemek ve başka yollarla halkıyla şefkatli bir şekilde ilgilenmek gibi tasvirler kullanılmıştır. Kutsal Yazı ayrıca Tanrı’nın, “çocuğunu taşıyan bir adam gibi” halkını “taşıdığını” belirtiyor (Yas. 1:31). Tanrı, “Sevgisi ve merhametinden ötürü onları kurtardı, geçmişte onları sürekli yüklenip taşıdı” (Yşa. 63:9).

Tanrı’nın sarsılmaz sadakatinin tersine, halkı defalarca sadakatsiz davranmış, nihayetinde Tanrı’yı kendilerinden uzaklaştırmış, yargıyı üzerlerine çekmiş ve O’nu derinden kederlendirmiştir. Tanrı merhametlidir, ancak asla adaleti göz ardı ederek değil. (İleriki bir derste göreceğimiz gibi, sevgi ve adalet birlikte ilerler.)

Hiç midenizi burkacak kadar üzüldüğünüz oldu mu? Tanrı’nın halkı hakkındaki duygularının yoğunluğu için kullanılan betimlemeler bu tarzdır. Birinin yüreğinin sızlaması ve merhametinin uyanması, hem Tanrı hem de insanlar için kullanılan, derin duyguları ifade eden mecazi bir dildir.

Yüreğin sızlaması tasviri (kamar), Süleyman’ın huzuruna gelen ve ikisi de aynı bebeğin kendilerine ait olduğunu iddia eden iki kadının vakasında kullanılmıştır. Süleyman bebeğin ikiye bölünmesini buyurduğunda (çocuğa zarar vermek gibi bir niyeti yoktu), bu betimleme gerçek annenin duygusal tepkisini tanımlamak için kullanılmıştır (1Kr. 3:26; Yar. 43:30 ile karşılaştırın).

`Anne baba olmuş her kişi bu dersin neyden bahsettiğini anlayabilir. Dünyadaki başka hiçbir sevgi bununla kıyaslanamaz. Bu, Tanrı’nın bize olan sevgisinin gerçekliğini anlamamıza nasıl yardımcı olabilir ve bu anlayıştan nasıl bir teselli çıkarabiliriz ve çıkarmalıyız?`