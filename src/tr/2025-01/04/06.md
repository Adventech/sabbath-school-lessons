---
title:  Merhametli ve Tutkulu
date:   23/01/2025
---

Kutsal Kitap’ın Tanrısı merhametli ve tutkuludur ve bu ilahi duygular İsa Mesih’te üstün bir şekilde örneklenmiştir. Tanrı duygudaştır (Yşa. 63:9, İbr. 4:15 ile karşılaştırın), halkının üzüntülerinden derinden etkilenir (Hak. 10:16, Luk. 19:41) onları dinlemeye, yanıtlamaya ve teselli etmeye isteklidir (Yşa. 49:10, 15; Mat. 9:36; Mat. 14:14).

`1. Korintliler 13:4-8 ayetlerini okuyun. Bu ayetler ne şekilde bizi diğer insanlarla olan ilişkilerimizde Tanrı’nın merhametli ve muhteşem sevgisini yansıtmaya çağırıyor?`

Hepimiz 1. Korintliler 13:4-8 ayetlerinde tarif edilen gibi bir sevgiye örnek teşkil edecek kişilerle ilişki içinde olmayı arzuluyoruz. Ancak ne sıklıkla başkalarına karşı böyle bir insan olmaya çalışıyoruz? Kendimizi sabırlı ve nazik yapamıyoruz; kıskanç, kibirli, kaba ya da çıkarcı olmamaya zorlayamıyoruz. Her şeye katlanan, her şeye inanan, her şeyi umut eden, her şeye dayanan ve asla son bulmayan bir sevgiyi kendi içimizde hazır bulunduramıyoruz (1Ko. 13:7, 8). Yaşamlarımızda böyle bir sevgi ancak Kutsal Ruh’un meyvesi olarak ortaya çıkabilir. Ve Tanrı’ya şükürler olsun ki, Kutsal Ruh iman yoluyla Mesih İsa’da olanların yüreklerine Tanrı’nın sevgisini dökmektedir (Rom. 5:5).

Tanrı’nın lütfu ve Kutsal Ruh’un gücüyle, Tanrı’nın son derece duygusal ancak her zaman kusursuz bir şekilde adil ve akılcı olan sevgisine hangi somut şekillerde karşılık verebilir ve onu yansıtabiliriz? Öncelikle, yegane doğru yanıt sevgi olan Tanrı’ya ibadet etmektir. İkinci olarak, diğer insanlara faal bir şekilde merhamet ve yardımsever bir sevgi göstererek Tanrı’nın sevgisine karşılık vermeliyiz. Hristiyan inancımızla teselli bulmakla yetinmemeli, başkalarını da teselli etmek için harekete geçmeliyiz. Son olarak da, yüreklerimizi değiştirmeye gücümüzün yetmeyeceğini, ancak Tanrı’nın bunu yapabileceğini anlamalıyız.

O halde Tanrı’dan Kendisi ve başkaları için bize yeni bir yürek, iyi olanı yücelten ve içimizdeki pislikleri temizleyen saf ve arındırıcı bir sevgi vermesini dileyelim.

Duamız şu olsun: “Rab birbirinize ve bütün insanlara beslediğiniz sevgiyi, bizim size beslediğimiz sevgi ölçüsünde çoğaltıp artırsın! Öyle ki, Rabbimiz İsa bütün kutsallarıyla geldiğinde, Babamız Tanrı’nın önünde kutsallıkta kusursuz olmanız için yüreklerinizi pekiştirsin” (1Se. 3:12, 13).

`Böyle bir sevgiyi ortaya çıkarmanın yegane yolu neden benliğimizi ve doğal kalbimizdeki bencillik ve yozlaşmayı ortadan kaldırmaktır? Benliğimizi bu şekilde ortadan kaldırabilmek için yapabileceğimiz seçimler nelerdir?`