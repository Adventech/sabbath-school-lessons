---
title:  İman Hayati
date:   24/01/2025
---

### Sarhoşların Saldırısına Uğradı

Yazan _Andrew Mcchesney_

Sarhoşun biri halk otobüsünde 21 yaşındaki bir kadın müjdeciye sarkıntılık etti ve ona sarılıp öpmeye çalıştı. Kadın adama karşı koymaya çalışırken, diğer yolcular başka tarafa bakıyordu, ta ki yaşlı bir kadın otobüs şoförüne bağırarak bir şeyler söyleyene kadar. Otobüs durdu, ardından yaşlı kadının yönlendirmesiyle birkaç yolcu adamı otobüsten attı. Kadın hıçkırarak ağlayan müjdecinin yanına geldi, onun kolunu okşadı ve anlayamadığı bir şeyler söyledi.

Joanne (Park) Kim Moğolistan'da neredeyse her hafta böyle bir kabusla karşılaşıyordu. 1990'ların başıydı ve o, komünizmden yeni kurtulmuş, yoksul Moğolistan'daki ilk Yedinci Gün Adventist müjdecilerinden biri olarak hizmet eden Amerikalı bekâr bir kadındı.

Başka bir olayda, sarhoş bir komşusu Joanne'in dairesini kendi dairesi sanmıştı. Adam çelik burunlu çizmeleriyle çürük ahşap kapıyı tekmeleyerek kırdı ve ona vurmaya başladı. Joanne eline geçirdiği bir süpürgeyle çığlıklar atarak ona karşılık verdi. Joanne süpürgeyi tavana vurmak için kullanana ve Amerikalı evli bir çift olan müjdeci arkadaşları üst kattaki dairelerinden duyup onu kurtarmak için aşağıya koşana kadar bu Joanne’in kaybettiği bir mücadeleydi.

Joanne için bardağı taşıran son damla, kendisi gibi müjdeci olan bir arkadaşıyla birlikte Moğolistan'ın başkenti Ulan Batur'un kenar mahallelerinde bir otobüs durağında beklerken geldi. Bir kadın onları çocuğunun ilk saç kesimine davet etmişti ve bu Moğolistan'da büyük bir kutlama olarak kabul ediliyordu. Joanne'e otobüs durağında beklemesi söylenmişti, çünkü isimsiz sokaklarda evi bulması imkansızdı, bu yüzden o ve müjdeci arkadaşı kaldırıma oturup annenin gelmesini bekliyorlardı.

Sonra dört sarhoş adam yanlarına oturdu ve Joanne'e sarılıp onu öpmeye çalıştılar.

Joanne ve arkadaşı oradan uzaklaştılar ama adamlar onları takip etti. Kalabalık otobüs durağındaki herkes yüzünü başka yöne çevirmişti. Adamlar kadınları ıssız bir sokağa sürüklediler. Joanne çığlık attı, onları tekmeledi ve karşı koydu, ama dört adama karşı koyacak gücü yoktu. Ardından adamlar kadınları yere savurdu. Joanne sonunun geldiğini düşünüyordu.

Birden adamların yüzleri soldu. Arkalarını dönüp kaçmaya başladılar.

Joanne onları kurtarmaya kimin geldiğini görmek için etrafına bakındı. Orada kimse yoktu. O anda Joanne adamların muhtemelen bir melek görmüş olduklarını anladı.

_Bu müjdecilik öyküsü, Komünizm sonrası Moğolistan'da Yedinci Gün Adventistlerinin çalışmalarına başlamasına yardımcı olan ve orada müjdeci olarak görev yapmaya devam eden Amerikalı müjdeci Joanne (Park) Kim'e yakından bir bakış sunuyor. Siz de bu çeyrekteki On Üçüncü Sebt Sunusu aracılığıyla müjdecilik çalışmalarına katılabilirsiniz; bu sunuların bir kısmı Moğolistan'ın Ulan Batur kentinde çocukların ruhsal, zihinsel, sosyal ve fiziksel olarak gelişebilecekleri bir eğitim merkezi açılmasına yardımcı olacak. Joanne hakkında daha fazlasını gelecek hafta okuyabilirsiniz._