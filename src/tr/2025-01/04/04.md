---
title:  İsa’nın Merhameti
date:   21/01/2025
---

Yeni Ahit’te de, Tanrı’nın merhametini betimlemek için Eski Ahit’tekiyle aynı türden betimlemeler kullanılmıştır. Pavlus Baba’dan “Her türlü tesellinin kaynağı olan Tanrı… merhametli Baba” diye söz etmiştir (2Ko. 1:3). Dahası, Pavlus Efesliler 2:4 ayetinde Tanrı’nın merhametinin bol olduğunu ve “bizi çok sevdiği için” insanları kurtardığını açıklamaktadır.

Çeşitli benzetmelerinde Mesih’in Kendisi, Baba’nın merhametini tasvir etmek için tekrar tekrar yürek parçalayıcı, iç burkan duygu ifadeleri kullanmıştır (Mat. 18:27, Luk. 10:33, Luk. 15:20). Eski Ahit ve Yeni Ahit’te ilahi merhameti tasvir eden aynı ifadeler Müjdeler’de de İsa’nın sıkıntı çekenlere verdiği merhamet dolu yanıtları tasvir etmek için kullanılmıştır.

`Matta 9:36, Matta 14:14, Markos 1:41, Markos 6:34 ve Luka 7:13 ayetlerini okuyun. Ayrıca Matta 23:37 ayetine de bakın. Bu ayetler Mesih’in insanların sıkıntılarından ne şekilde etkilendiği konusuna nasıl aydınlatıyor?`

Müjdelerde defalarca, sıkıntılı ya da muhtaç durumdaki insanlar karşısında Mesih’in merhametle dolduğu ifade edilmiştir. Ve O yalnızca merhamet duymakla kalmamış, aynı zamanda insanların ihtiyaçlarını da karşılamıştır.

Ve evet, İsa halkı için ağıt da yakmıştır. Kenti seyrederken Mesih’in gözlerindeki yaşları hayal edebilirsiniz: “Tavuğun civcivlerini kanatları altına topladığı gibi ben de kaç kez senin çocuklarını toplamak istedim, ama siz istemediniz” (Mat. 23:27). Burada, Mesih’in ağıdının Eski Ahit boyunca karşımıza çıkan Tanrı tasviriyle birebir örtüştüğünü görüyoruz. Hatta birçok Kutsal Kitap araştırmacısı, yavrusuyla ilgilenen kuş betimlemesinin eski Yakın Doğu’da yalnızca tanrısal varlıklar için kullanılan bir benzetme olduğunu belirtmektedir. Birçok kişi burada Yasa’nın Tekrarı 32:11 ayetindeki Tanrı’nın yavrularının üzerinde kanat çırpan, onları koruyan ve gözeten bir kuş olarak tasvir edilmesine bir gönderme görmektedir.

`Tanrı’nın bize duyduğu büyük şefkatli sevgiye İsa’nın Kendisinden daha büyük bir örnek yoktur –O, sevginin mutlak örneği olarak bizim için Kendisini feda etmiştir. Ancak Mesih yalnızca Tanrı’nın kusursuz bir sureti değildir. O aynı zamanda insanlığın da kusursuz bir örneğidir. Yaşamlarımızı Mesih’in yaşamını örnek alarak, diğer insanların hissedilir ihtiyaçlarına odaklanarak ve böylelikle Tanrı’nın sevgisini sadece vaaz etmekle kalmayıp onu somut bir biçimde sergileyerek nasıl sürdürebiliriz?`