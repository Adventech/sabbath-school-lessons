---
title:  Bir Annenin Sevgisinden Daha Öte
date:   19/01/2025
---

Belki de insan yaşamında bilinen en büyük sevgi, anne babanın çocuğuna duyduğu sevgidir. Kutsal Kitap, Tanrı’nın insanlara duyduğu olağanüstü şefkati betimlemek için sık sık anne-baba-çocuk ilişkisi benzetmesini kullanmış ve Tanrı’nın şefkatinin aynı duygunun en yoğun ve en güzel insani dışavurumundan bile kat be kat daha üstün olduğunu vurgulamıştır.

`Mezmurlar 103:13, Yeşaya 49:15 ve Yeremya 31:20 ayetlerini okuyun. Bu tasvirler Tanrı’nın merhametinin doğası ve derinliği konusunda ne anlatıyor?`

Bu ayetlere göre, Tanrı bizimle sevgili çocukları olarak ilgilenmekte, iyi bir anne ve babanın çocuklarını sevdiği gibi bizi sevmektedir. Yine de, Yeşaya 49:15 ayetinde açıklandığı gibi, bir anne bile “emzikteki çocuğunu unutabilir” ya da “rahminden çıkan çocuktan sevecenliği esirger” ancak Tanrı çocuklarını asla unutmaz ve O’nun sevgisi hiç tükenmez (Ağıtlar 3:22).

Dikkat çekici şekilde, burada ve Tanrı’nın engin şefkatli sevgisini anlatan diğer birçok ayette merhamet için kullanılan İbranicedeki raḥam sözcüğünün, İbranicedeki rahim (reḥem) sözcüğünden türetildiği düşünülmektedir. Bu nedenle, araştırmacıların da belirttikleri gibi, Tanrı’nın şefkati “ana rahmine benzer bir anne sevgisidir”. Gerçekten de, herhangi bir insanın şefkatinden, hatta bir annenin yeni doğan bebeğine duyduğu şefkatten bile kat be kat daha üstündür.

Yeremya 31:20 ayetine göre Tanrı, Kendisine karşı defalarca isyan etmiş ve O’nu kederlendirmiş olmalarına rağmen, antlaşma halkını “değerli oğlu” ve “hoşnut olduğu çocuğu” olarak görmektedir. Her şeye rağmen Tanrı, “Yüreğim onu özlüyor” ve “ona merhamet edeceğim” [KM] diyor. Burada merhamet olarak tercüme edilen sözcük, yukarıda ilahi şefkat (raham) için kullanılan aynı sözcüktür. Dahası, “Yüreğim onu özlüyor” ifadesi kelimesi kelimesine “İçim kükrüyor” diye tercüme edilebilir. Bu tanımlama ilahi duyguların yoğun içsel dilidir ve Tanrı’nın halkına duyduğu şefkatli sevginin derinliğine işaret etmektedir. Sadakatsizliklerine rağmen, Tanrı halkına bol şefkat ve merhametini bahşetmeye devam etmekte ve bunu tüm makul beklentilerin ötesinde yapmaktadır.

`Bazılarımız için, Tanrı’nın bize olan şefkatinin sevgi dolu bir anne ya da babanın şefkatine benzediğini bilmek son derece teselli edicidir. Öte yandan, bazı kişiler anne ya da babaları sevgi dolu olmadığı için bu konuda zorlanabilirler. Tanrı’nın şefkati bu kişilere başka hangi yöntemlerle gösterilebilir?`