---
title:  Kıskanç Bir Tanrı mı?
date:   22/01/2025
---

Kutsal Kitap’ın Tanrısı “merhametli Tanrı”dır. İbranicede Tanrı el raḥum olarak adlandırılmıştır (Yas. 4:31). “El” sözcüğü “Tanrı” anlamına gelir ve raḥum da merhamet için kullanılan (raḥam) kökünün farklı bir biçimidir. Ancak Tanrı sadece merhametli Tanrı olarak değil, aynı zamanda kıskanç Tanrı, el qana’ diye de adlandırılmıştır. Yasanın Tekrarı 4:24 ayetinde ifade edildiği gibi, “Çünkü Tanrınız RAB yakıp yok eden bir ateştir; kıskanç bir Tanrı’dır [el qana’]” (Bkz. Yas. 4:24, Yas. 6:15, Yeş. 24:19, Nah. 1:2.)

`Birinci Korintliler 13:4 ayeti “sevgi kıskanmaz” diyor. O halde Tanrı nasıl “kıskanç bir Tanrı” olabilir? 2. Korintliler 11:2 ayetini okuyun ve Kutsal Kitap’taki hikayeler boyunca Tanrı’nın halkının O’na nasıl sadakatsizlik ettiğini düşünün (örneğin bkz. Mez. 78:58). Bu ayetler ilahi “kıskançlığın” anlaşılması için nasıl bir ışık tutabilir?`

Tanrı’nın “kıskançlığı” genellikle yanlış anlaşılmaktadır. Birinden kıskanç bir koca ya da hanım diye bahsediyorsanız, muhtemelen bunu bir iltifat olarak söylemiyorsunuzdur. Kıskançlık kavramı birçok dilde çoğunlukla olumsuz çağrışımlara sahiptir. Ancak Kutsal Kitap’ta ilahi kıskançlığın hiçbir olumsuz anlamı yoktur. Sevgi dolu bir kocanın karısıyla mahrem bir ilişki kurmak için duyduğu haklı tutkudur.

Sevginin karşıtı olan bir tür kıskançlık bulunsa da (1Ko. 13:4), 2. Korintliler 11:2 ayetine göre iyi ve haklı bir “kıskançlık” da bulunmaktadır. Pavlus bundan “tanrısal bir kıskançlık” diye söz ediyor (2Ko. 11:2). Tanrı’nın kıskançlığı sadece ve her zaman doğru bir kıskançlıktır ve Tanrı’nın halkına duyduğu tutkulu sevgi olarak tanımlanması daha uygundur.

Tanrı’nın halkına olan tutkusu (qana’), onlara olan yoğun sevgisinden ileri gelmektedir. Tanrı, halkıyla özel bir ilişki arzulamaktadır; sadece Kendisi onların Tanrısı olmalıdır. Yine de Tanrı sıklıkla sevgisi karşılıksız kalan, reddedilmiş bir sevgili olarak tasvir edilmiştir (bkz. Hoşea 1-3, Yer. 2:2, Yer. 3:1-12). Dolayısıyla, Tanrı’nın “kıskançlığı” ya da “tutkusu” asla nedensiz değildir, ancak her zaman sadakatsizliğe ve kötü insanlara karşı tepkilidir. Tanrı’nın kıskançlığında (ya da “tutkulu sevgisinde”) insan kıskançlığının olumsuz çağrışımları bulunmamaktadır. Asla hasetli değildir aksine her zaman halkıyla özel bir ilişki için ve onların iyiliği uğrunda doğru ve haklı bir tutkudur.

`Tanrı’nın bize gösterdiği bu iyi “kıskançlığı” diğer insanlara yansıtmayı nasıl öğrenebiliriz?`