---
title:  Mesih’in Bağ Kiracıları Benzetmesi
date:   12/03/2025
---

Matta 21. bölümdeki bağ kiracıları benzetmesinde İsa, Yeşaya 5. bölümde bırakılan yerden devam ederek, toprak sahibinin karakterine ve bağı için yaptıklarına daha fazla ışık tutuyor.

`Matta 21:33-39 ayetlerini özellikle Yeşaya 5:4 ayetindeki soruyu aklınızda tutarak okuyun. Yaptıklarından daha fazla, O ne yapabilirdi?`

Mesih’in benzetmesinin ilk bölümü, doğrudan Yeşaya 5. bölümdeki bağ sahibi ve bağıyla ilgili ezgiden alıntı yapıyor. Daha sonra İsa, toprak sahibinin bağını “bağı bağcılara kiralayıp yolculuğa” çıktığını ekliyor (Mat. 21:33). Ancak toprak sahibi iki kez kölelerini (peygamberleri) ürünü toplamaları için gönderdiğinde, bağını kiralayanlar köleleri dövüp öldürdüler (Mat. 21:34-36). Sonunda, “Oğlumu sayarlar” diyerek Oğlunu (İsa’yı) gönderdi (Mat. 21:37). Ama onlar “‘Mirasçı bu; gelin, onu öldürüp mirasına konalım” diyerek “onu yakaladılar, bağdan atıp öldürdüler” (Mat. 21:38, 39).

O daha ne yapabilirdi? Tanrı dünyayı o kadar çok sevdi ki, biricik Oğlu’nu verdi (Yu. 3:16). Evrensel mücadele burada belirtildiği gibi ise, ilahi gücün kullanılmasıyla zamanından önce çözümlenemezdi, aksine öncelikle Tanrı’nın karakterinin açıkça sergilenmesi gerekiyordu. Bu sergileme mutlak bir şekilde Mesih’in işiyle gerçekleşmiştir (Rom. 3:25, 26; Rom. 5:8). Tanrı adaletinden ve kusursuz sevgisinden hiçbir şekilde ödün vermeden bizi aklayabilmek amacıyla Kendisini (Mesih’te) bizim için ölüme vermişken, bundan daha fazla ne isteyebiliriz ki?

Çarmıh olayı, Tanrı’nın kötülüğü azaltmak ve ortadan kaldırmak için yapılabilecek her şeyi yaptığını, ancak gerçek sevginin gelişmesi için uygun ortamı bozmadığını göstermektedir. Tanrı için bundan daha tercih edilebilir bir yol olsaydı, onu seçmez miydi? İnsanlar bu evrensel mücadelede büyük acılar çekiyor olsa da, en büyük acıyı Tanrı’nın Kendisi çekmektedir. Çarmıh’a baktığımızda, gerçekten de günahın Tanrı’nın Kendisine ne kadar acı ve ıstırap verdiğini görebiliriz. Yine de, sevginin doğasında var olan özgür irade o kadar kutsaldır ki, Mesih bizim uğrumuzda buna katlanmaya razı olmuştur.

`Yeşaya 53:4 ayetini okuyun. Mesih çarmıhta kimin “hastalıklarını” ve “acılarını” yüklenmiştir? Bu Tanrı’nın bizim için yaptıkları ve kurtuluşun O’na neye mal olduğu konusunda bize ne söylemelidir?`