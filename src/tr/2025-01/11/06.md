---
title:  Tanrı’nın Adının Aklanması
date:   13/03/2025
---

Sonunda, Tanrı’nın adı her yönden aklanacaktır. Baba, Oğul ve Kutsal Ruh’un kurtuluş tasarısındaki işleri sayesinde, Tanrı’nın kusursuz doğruluğu ve sevgisi her türlü geçerli şüphenin ötesinde sergilenmiş olacaktır (bkz. Rom. 3:25, 26; Rom. 5:8).

`Romalılar 3:1-4 ayetlerini Yeşaya 5:3, 4 ayetleri ışığında okuyun. Bu, evrensel mücadelede Tanrı’nın Kendisinin aklanması konusunda ne öğretiyor?`

Romalılar 3. ve Yeşaya 5. bölümlerde, Tanrı’nın sırf yaratılmışları (sınırlı bir ölçüde) Kendi karakterini yargılamaya davet ettiğini görüyoruz, oysa bunu yapmaya hakkımız yoktur ya da böyle bir mevkide değiliz. Sonunda, tüm “kitaplar” açıldığında, Tanrı’nın kusursuz bir şekilde adil ve doğru olduğunun kanıtını göreceğiz. Tanrı tüm zeki varlıkların huzurunda Kendisini aklayacaktır.

`Vahiy 15:3 ve Vahiy 19:1-6 ayetlerini okuyun. Bu ayetler sonunda Tanrı’nın adının aklanması konusunda ne öğretiyor?`

Tanrı Kutsal Yazı boyunca Kendi adına önem göstermiştir. Peki neden? Karakterinden tiksindiğiniz ya da güvenmediğiniz bir kişiyle derin bir sevgi ilişkisine sahip olamazsınız. Birisi eşinize ya da müstakbel eşinize karakteriniz hakkında korkunç yalanlar söylese, bu iddialara yanıt vermek için elinizden geleni yaparsınız, çünkü sevdiğiniz bu iddialara inanırsa, sevgi ilişkiniz zedelenecektir.

Sonunda Tanrı çarmıhta ve tüm kurtuluş planı boyunca aklanmaktadır. İkinci geliş öncesi yargılamada, Tanrı seyirci olan evrenin huzurunda aklanmaktadır.

Daha sonra, kurtarılanların “melekleri bile” (1Ko. 6:2, 3) yargılayacağı ikinci geliş sonrası yargılamada Tanrı aklanacaktır, çünkü kurtarılanlara kayıtları gözden geçirme ve Tanrı’nın neden öyle davrandığını ve Tanrı’nın tüm hükümlerinin her zaman ve sadece kusursuz bir şekilde doğru ve sevgi dolu olduğunu kendi gözleriyle görme fırsatı verilecektir. Aramızda yanıtlanması gereken pek çok sorusu olmayan var mı? Her şey sonuçlanmadan önce, bu soruların yanıtlarını almış olacağız (bkz. 1Ko. 4:5).

Sonunda her diz çökecek ve her dil İsa’nın Rab olduğunu ikrar edecektir (Flp. 2:10, 11). Tüm bunlar Tanrı’nın karakterinin aklanmasının bir parçasıdır.