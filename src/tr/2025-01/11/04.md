---
title:  Sevgilimin Ezgisi
date:   11/03/2025
---

Tanrı, evrensel mücadelenin ortasında sevgisini ve doğruluğunu şaşırtıcı yollarla sergilemiştir. Yine de şu soruyu soran kişiler olacaktır: Tanrı kötülüğü önlemek ve/veya ortadan kaldırmak için yaptığından daha fazlasını yapmalı mıydı? Tanrı’nın, Kendisi ile insanlar arasındaki sevgi ilişkisinin mümkün olduğunca gelişmesi için elzem olan özgür iradeye riayet etmek maksadıyla hareket ettiğini gösteren bir evrensel mücadele zemini olduğunu görmüştük. Dahası, Tanrı’nın ahlaki kısıtlamalar ya da çatışma kuralları çerçevesinde hareket ettiği, karakterine ilişkin evrensel bir ihtilafın ancak O’nun sevgisinin ortaya konulmasıyla çözüme kavuşturulabileceği anlaşılmaktadır.

`Yeşaya 5:1-4 ayetlerini okuyun. Bu ayetlerde konuşan kimdir? Yeşaya kim hakkında konuşuyor? Bağ ve bağ sahibi kimi temsil ediyor? Bağ sahibinin bağ için yaptıkları ne ifade ediyor? Sonuç ne oluyor?`

Bu ayetlerde Yeşaya sevgilisinin bağı için ezgiyi okuyor. Bağın sahibi Tanrı’nın Kendisidir ve bağ da Tanrı’nın halkını temsil etmektedir (örneğin bkz. Yşa. 1:8, Yer. 2:21). Ancak burada ima edilen şeyler, Tanrı’nın bu dünyadaki kapsamlı işiyle ilgili olarak da genişletilebilir. Bu ayetlere göre, bağ sahibi (Tanrı) bağının gelişmesini sağlamak amacıyla makul olarak yapılabilecek her şeyi yapmıştır. Bağın kaliteli üzümler vermesi gerekirken, sadece “yabanıl üzüm” vermiştir ki bu diğer çevirilerde “değersiz” olarak ifade edilmiştir. Aslında, buradaki İbranice ifade tam anlamıyla kokuşmuş meyve olarak tercüme edilebilir. Tanrı’nın bağı çürük üzümler vermiştir.

Yeşaya 5:3 ayetinde Tanrı’nın Kendisi konuşmaya başlıyor ve insanları Kendisi ile bağı arasında “hakemlik” yapmaya davet ediyor. Ve Yeşaya 5:4 ayetinde Tanrı Bizzat çok önemli olan şu soruyu yöneltiyor: “Bağım için yapmadığım ne kaldı? Ben üzüm vermesini beklerken niçin yabanıl üzüm verdi?”. Daha ne yapabilirdi ki? Hatta başkalarından, yaptıklarını yargılamalarını istemesi ne kadar büyüleyici.

`Tanrı’nın tüm günahlarımız için Kendisini kurban olarak sunduğu çarmıha baktığınızda, “Bağım için yapmadığım ne kaldı?” ifadesi nasıl son derece çarpıcı bir anlam kazanıyor?`