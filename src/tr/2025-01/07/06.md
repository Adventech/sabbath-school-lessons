---
title:  Sevgi ve Kötülük?
date:   13/02/2025
---

Tanrı, sevgi için zaruri olduğu gerekçesiyle yarattıklarına özgür irade bahşetmiştir; kötülüğün nedeni bu özgür iradenin yanlış kullanılmasıdır. Yine geriye pek çok soru kalmaktadır. Tanrı kötülüğü şiddetle reddederken ona (bir süreliğine) izin veriyor, çünkü onun olabilirliğini ortadan kaldırmak sevgiyi ortadan kaldırmak anlamına gelecektir ve onu vaktinden önce yok etmek sevgi için elzem olan güvene zarar verecektir.

“Yeryüzü Allah’ın yanlış anlaşılmasıyla karardı. Kasvetli karanlıkların aydınlatılması ve dünyanın Allah’a geri getirilebilmesi için, Şeytan’ın aldatıcı gücü kırılmalıydı. Bu, güç kullanarak ya­pılamazdı. Zor kullanmak Allah’ın yönetiminin ilkelerine ay­kırıdır; O yalnızca sevgiyle yapılan hizmeti arzular; oysa sevgiye hükme­dilemez; sevgi zorla ya da otorite yoluyla elde edilemez. Sevgi ancak sevgiyle uyandırılır. Allah’ı tanımak O’nu sevmektir; O’nun karakteri Şeytan’ın karakterine tezat olarak ortaya konulmalıdır.”—Ellen G. White, Sevgi Öğretmeni.

Özgür irade olmasa sevgi de olamazdı ve Tanrı sevgi ise, sevgiyi ya da sevginin var olması için gereken özgürlüğü engellemenin Tanrı için bir seçenek olmadığı açıkça görülmektedir. Tanrı’nın bildiği gibi biz de sonu başından beri biliyor olsaydık, O’nun özgür olmamızdan vazgeçmesini istemeyeceğimiz de tahmin edilebilir. Nihayetinde, kim sevgisiz bir evrende yaşamak ister ki?

`Romalılar 8:18 ve Vahiy 21:3, 4 ayetlerini okuyun. Bu ayetler, dünyamızdaki tüm kötülüğe rağmen Tanrı’nın iyiliğine itimat etmemiz için bize nasıl güven verebilir?`

Biz karanlığın ardını göremesek de, Tanrı sonu başlangıçtan itibaren görebilmektedir. O, İsa’ya iman eden herkese vaat edilmiş olan sonsuz mutluluğu da görebilmektedir. Romalılar 8:18 ayetine göre, “bu anın acıları, gözümüzün önüne serilecek yücelikle karşılaştırılmaya değmez.” Bu muhteşem vaade inanacak imanımız ve güvenimiz var mı?

Ayrıca, sevgi ve sevginin doğasında var olan özgürlük o kadar kutsal, o kadar temeldi ki, İsa onu bizden esirgemektense, onun kendisini büyük acılar çekeceği çarmıha göndereceğini biliyordu. Yine de, Kendisine neye mal olacağını bilmesine rağmen bu özgürlüğü bize bağışladı. Bu neden her zaman aklımızda tutmamız gereken çok önemli bir düşüncedir?

`Tanrı’nın bize özgür irade bahşettiği gerçeğini aklımızda tutmak, bizi meydana gelen her şeyin Tanrı’nın isteği olduğunu düşünmekten korumaya nasıl yardımcı olur?`