---
title:  Özgür İrade Savunması
date:   12/02/2025
---

Tanrı’nın yöntemlerini ve düşüncelerini ne kadar anlamasak da, Kutsal Yazı kötülük sorununu çözmemize yardımcı olacak bazı hususları açıklamaktadır. Mantıksal kötülük sorununu çözmenin yollarından biri de özgür irade savunması olarak bilinmektedir.

Özgür irade savunması, kötülüğün yaratılmışların özgür iradelerini kötüye kullanmalarının bir sonucu olduğu görüşüdür. O halde kötülük için Tanrı suçlanamaz, çünkü kötülük Tanrı’nın bize iyi amaçlarla verdiği özgür iradenin yaratılmışlar tarafından kötüye kullanılmasının bir sonucudur. Peki ama Tanrı neden böyle bir özgür irade vermiştir? Bu bağlamda, C. S. Lewis bir keresinde şöyle yazmıştı: “Özgür irade, kötülüğü mümkün kılsa da, aynı zamanda sahip olmaya değer herhangi bir sevgiyi, iyiliği ya da neşeyi de mümkün kılan yegane şeydir. Otomatlardan oluşan bir dünya –makine gibi çalışan varlıklar– yaratılmaya değmezdi. Tanrı’nın yarattığı üstün varlıklar için tasarladığı mutluluk, O’nunla ve birbirleriyle özgürce ve gönüllü olarak birlik olmanın sağladığı mutluluktur . . . Bunun için de özgür olmaları gerekmektedir.” —Mere Christianity [Öz Hristiyanlık], s. 52.

`Yaratılış 2:16, 17 ayetlerini okuyun. Bu ayetler Adem ve Havva’ya tanınan ahlaki özgürlüğü nasıl sergilemektedir?`

Başlangıçta özgür iradeye sahip olmasalar neden onlara emredilsin? Adem ve Havva yasak meyveden yediler ve o günden bu yana gezegenimiz kötülükle doldu. Yaratılış 4. bölümde, Düşüş anlatışından sonraki kısımda, günahın korkunç sonuçları Habil’in kardeşi tarafından öldürülmesiyle karşımıza çıkıyor. Düşüş hikayesi, Adem ve Havva’nın özgür iradelerini yanlış kullanmalarının gezegenimizin tarihine nasıl günah ve kötülük getirdiğini göstermektedir.

Kutsal Yazı’nın tamamında özgür ahlaki irade gerçeğini görüyoruz. (Bkz. Yas. 7:12, 13; Yşa. 24:14, 15; Mez. 81:11-14 ve Yşa. 66:4.) Yaşamımızın her günü, şu ya da bu derecede, Yaratıcımız tarafından bize verilmiş olan özgür iradeyi bizzat kullanmaktayız. Özgür irade olmasaydı, insan olmanın ayırt edici özelliklerinden yoksun olurduk. Daha çok bir makine, hatta bilinçsiz bir robot gibi olurduk.

`Sony firması, Aibo adında bir robot köpek üretti. Bu köpek hastalanmıyor, pire kapmıyor, ısırmıyor, aşıya ihtiyaç duymuyor ve tüy dökmüyor. Etten kemikten köpeğinizi bir Aibo ile değiştirir miydiniz? Değiştirmem diyorsanız, bu seçiminiz, tüm risklerine rağmen Tanrı’nın bizi neden özgür irademizle yarattığını daha iyi anlamanıza nasıl yardımcı olabilir?`