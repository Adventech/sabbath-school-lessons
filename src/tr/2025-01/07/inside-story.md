---
title:  İman Hayati
date:   14/02/2025
---

### Karanlıktaki Ses

Yazan _Andrew Mcchesney_

Grace Babcock gecenin bir yarısı aniden öfkeli bir sesin gürültüsüyle uyandı. “Bilmiyorsun,” diyordu ses. “Anlamıyorsun.”

Grace korkmadı. Sadece öğretmen olarak çalıştığı Holbrook Yerli Okulu'ndaki tek yatak odalı dairesinde uyandırıldığı için canı sıkılmıştı. Dinlemeye başladı.

“Tanrı seni bir kukla gibi kullanıyor,” dedi ses. “Bilmediğin şeyler var. Tanrı'yı körü körüne izliyorsun ve Tanrı çok acımasız.”

Grace Tanrı'ya güvenmekte zorlanıyordu. Holbrook'lu bir öğrencinin yakın zamanda bir otobüs kazasında ölmesi onu çok etkilemişti. Tanrı'ya soracak pek çok sorusu vardı ama O'nunla bunlar hakkında konuşmak istememişti.

Şimdi de bu ses Tanrı'yı suçluyordu ve bu da hoşuna gitmemişti.

“Git buradan,” dedi. “Seninle konuşmak istemiyorum.”

Ses sustu.

Ancak Tanrı'ya yönelik suçlamalar odada asılı kalmıştı. Grace Tanrı'yla konuşmak istemiyordu, ama O'na bir cevap verme fırsatı verilmesinin adil olacağını düşündü. Duyduğu her bir suçlama için Tanrı'ya sorular sordu. Ses yok. Uykuya daldı.

Ertesi gün Grace sık sık derin düşüncelere dalmayı sevdiği doğadaki bir noktaya gitti. Kahverengi bir kayanın üzerine oturdu ve yine Tanrı'ya suçlamalardan söz etti. Ses yok. Gece çökerken evine döndü.

Ertesi gün, yeniden oraya gitti. Yine ses yok. Ama eve doğru yürürken bir sesin şöyle dediğini hissetti: “Sorduğun bu soruların yanıtlarını bilmene gerek yok. İnançlı olman ve güvenmen gerekiyor.”

“Bu doğru,” dedi. “Yanıtları bilmeme gerek yok. Ama Senin iyi olduğunu bilmeye ihtiyacım var. Şu anda Senin iyi olduğunu bilmiyorum.”

Grace evde Yetişkinler için Sebt Okulu Çalışma Kitapçığı'nı açtı ve okumaya başladı. Okurken bir sesin “Yukarı bak” dediğini hissetti.

Başını kaldırınca buzdolabının üzerindeki, bir boyama kitabından alınmış resmi gördü. Resmi ona bir beşinci sınıf öğrencisi vermişti ve resimde İsa'nın çarmıhı ve Yuhanna 3:16 ayetindeki sözler yer alıyordu. “İsa, Sen bunu bizim için yaptın,” dedi Grace. “Bunu yaptığına göre, Sen iyisin. Sen gerçekten iyisin. Tüm sorularıma yanıt bulamasam da Sana güvenebilirim.”

_Bu müjdecilik öyküsü, daha önceki bir On Üçüncü Sebt projesine yakından bir bakış sunuyor. Grace Babcock, 2021 yılında On Üçüncü Sebt Sunusu alan ABD merkezli Holbrook Yedinci Gün Adventist Yerli Okulu'nda ilkokul öğrencilerine öğretmenlik yapıyor. Bu çeyrekte 29 Mart tarihindeki On Üçüncü Sebt Sunusu ile müjdenin yayılmasına destek olduğunuz için teşekkür ederiz._