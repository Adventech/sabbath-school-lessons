---
title:  “Ne Zamana dek, Ya RAB?”
date:   09/02/2025
---

Kötülük sorunu yalnızca günümüz dünyasında değil, Kutsal Yazılar’ın kendisinde de dile getirilmektedir.

`Eyüp 30:26, Yeremya 12:1, Yeremya 13:22, Malaki 2:17 ve Mezmurlar 10:1 ayetlerini okuyun. Bu ayetler kötülük sorununu insan yaşamının ön saflarına nasıl taşımaktadır?`

Bu ayetler bugün hâlâ aklımızda olan pek çok soruyu gündeme getirmektedir. Neden kötüler kazançlı çıkıyor ve kötülük yapanlar her zaman olmasa da sıklıkla kötülüklerinden fayda sağlıyor gibi görünüyor? Doğru kişiler neden bu kadar çok acı çekiyor? Kötülük ortaya çıktığında Tanrı nerede oluyor? Tanrı neden bazen bizden uzakta, hatta saklı gibi görünüyor?

Bu sorular ve daha genel anlamda kötülük sorunu hakkında ne söylersek söyleyelim, kötülüğü hafife almadığımızdan emin olmalıyız. Dünyadaki kötülüğün türünü ya da miktarını küçümseyerek sorunu çözmeye çalışmamalıyız. Kötülük son derece zararlıdır ve Tanrı kötülükten bizden daha da çok nefret etmektedir. Bu nedenle, dünyadaki pek çok kötülük ve adaletsizlik karşısında Kutsal Yazılar boyunca yankılanan şu haykırışa katılabiliriz: “Ne Zamana dek, Ya RAB?”

`Matta 27:46 ayetini okuyun. İsa’nın bu sözlerinden ne anlıyorsunuz? Kötülüğün en çarpıcı şekilde Tanrı’ya nasıl dokunduğu konusunda ne anlatıyorlar?`

Çarmıhta İsa’nın kendisi şu soruyu dile getirmişti: “Tanrım, Tanrım, beni neden terk ettin?” (Mat. 27:46). Burada özellikle Tanrı’nın Kendisinin kötülükten etkilendiğini görüyoruz; bu inanılmaz gerçek, dünyanın tüm kötülüklerinin Mesih’in üzerine çöktüğü çarmıhta çektiği acı ve ölümle güçlü bir şekilde vurgulanmıştır.

Ancak burada bile umut bulunmaktadır. Mesih’in çarmıhta yaptığı şey kötülüğün kaynağı olan Şeytan’ı yenilgiye uğratmıştır ve sonunda kötülüğü bütünüyle ortadan kaldıracaktır. İsa bu sözleri Mezmur 22:1 ayetinden alıntı yapmıştır ve bu Mezmur’un devamı zaferle sonuçlanmaktadır.

`İsa çarmıhtayken, o sırada göremediği bir umudu dört gözle bekliyordu. Biz de önümüzde uzanan umudu göremediğimizde, O’nun yaşadığı tecrübeden nasıl teselli bulabiliriz?`