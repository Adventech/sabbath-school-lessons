---
title:  Sevgi ve Adalete Sımsıkı Tutunun
date:   06/02/2025
---

Kutsal Yazı sürekli olarak “Tanrınız RAB’bin Tanrı olduğunu bilin. O güvenilir Tanrı’dır. Kendisini sevenlerin, buyruklarına uyanların bininci kuşağına kadar antlaşmasına bağlı kalır” diye öğretmektedir (Yas. 7:9). O’nun iyilik ve sevgiden oluşan karakteri İsa tarafından çarmıhta en yüce şekilde sergilenmiştir (bkz. Rom. 3:25, 26; Rom. 5:8). Mezmurlar 100:5 ayetine göre, “RAB iyidir, sevgisi sonsuzdur. Sadakati kuşaklar boyunca sürer” (Mez. 89:2 ile karşılaştırın). Bu nedenle Tanrı’ya güvenilebilir; O çocuklarına sadece iyi armağanlar verir (Yak. 1:17; Luka 11:11-13 ile karşılaştırın). Aslında, kendilerini O’nun düşmanları olarak konumlandıran kişilere bile iyi şeyler bahşeder.

`Matta 5:43-48 ayetlerini okuyun. Bu ayetler Tanrı’nın olağanüstü sevgisi hakkında ne öğretiyor? İsa’nın bu öğretisi ışığında diğer insanlara nasıl davranmalıyız?`

Matta 5. bölümde Tanrı’nın sevgisi kusursuz sevgi olarak tanımlanmaktadır. Kusurlu sevgi sadece sizi sevenleri sevmektir. Ancak Tanrı kendisinden nefret edenleri, hatta kendisini düşmanı olarak konumlandıranları bile sevmektedir. O’nun sevgisi tamdır ve bu nedenle de kusursuzdur.

Tanrı’nın sevgisi ve merhameti her türlü makul beklentinin çok ötesinde olsa da, asla adaleti çiğnemez ya da adalete karşı gelmez. Tam tersine, adalet ve merhameti bir araya getirir (Mez. 85:10). Aynı şekilde Kutsal Kitap da bize şöyle öğüt vermektedir: “Tanrı’na dön sen, sevgiye, adalete sarıl, sürekli Tanrı’nı bekle” (Hoş. 12:6). Başka bir çeviride de söylendiği gibi: “İyiliği ve hakkı tut” (Hoş. 12:6 [KM]; Luka 11:42 ile karşılaştırın).

Nihayetinde, Tanrı’nın Kendisi kusursuz adaleti sağlayacaktır. Romalılar 2:5 ayeti O’nun “adil yargısının açıklanacağını” öğretiyor (Rom. 2:5). Sonunda, kurtarılanlar şu ilahiyi söyleyecekler: “Her Şeye Gücü Yeten Rab Tanrı, Senin işlerin büyük ve şaşılası işlerdir. Ey ulusların kralı, Senin yolların doğru ve adildir. Ya Rab, senden kim korkmaz, adını kim yüceltmez? Çünkü kutsal olan yalnız sensin. Bütün uluslar gelip sana tapınacaklar. Çünkü adil işlerin açıkça görüldü.” (Va. 15:3, 4; Va. 19:1, 2 ile karşılaştırın).

`Yeşaya 25:1 ayeti şöyle sesleniyor: “Ya RAB, sensin benim Tanrım, Seni yüceltir, adını överim. Çünkü sen eskiden beri tasarladığın harikaları tam bir sadakatle gerçekleştirdin.” Kötü zamanlarda bile Tanrı’yı yüceltmeyi nasıl öğrenebiliriz? Yaşamınız hangi yollarla etki alanınız içinde adaleti sağlayacak şekilde Tanrı’ya bir övgü sunusu olabilir?`