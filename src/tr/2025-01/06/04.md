---
title:  Tanrı’nın Değişmez Karakteri
date:   04/02/2025
---

`Malaki 3:6 ve Yakup 1:17 ayetlerini okuyun. Bu ayetler Tanrı’nın karakteri hakkında ne öğretiyor?`

Malaki 3:6 ayetinde Tanrı, “Ben RAB’bim, değişmem” diyor. Bazı kişiler ayetin bu bölümünü okuyup Tanrı’nın hiçbir şekilde değişmediği anlamına geldiğini düşünse de, ayetin geri kalanı ve yakın bağlamı, burada belirtilen Tanrı’nın değişmezliğinin, Tanrı’nın ahlaki değişmezliği olduğunu göstermektedir. Ayetin geri kalanı Tanrı’nın göreceli olarak değişebileceğini göstermektedir, çünkü Tanrı şöyle diyor:

“Siz bunun için yok olmadınız, ey Yakup soyu!” Ve hemen bir sonraki ayette Tanrı halkına şöyle sesleniyor, “Bana dönün, ben de size dönerim” (Mal. 3:7).

Sonuç olarak, Tanrı yarattığı varlıklarla karşılıklı ilişkiye girmektedir, ancak tüm bu karşılıklı ilişkilerde ve diğer her şeyde Tanrı’nın karakteri değişmezdir. Bu durum, tüm iyi ve mükemmel armağanların, kendisinde hiçbir değişkenlik olmayan Tanrı’dan geldiğini söyleyen Yakup 1:17 ayetinde de aynı şekilde teyit edilmektedir. Kötülüğün kaynağı Tanrı değildir.

Burada ve başka yerlerde Kutsal Yazı tekrar tekrar Tanrı’nın karakterinin değişmez olduğunu öğretmektedir. Başka bir deyişle, Kutsal Kitap sürekli olarak Tanrı’nın ahlaki açıdan değişmez olduğunu öğretmektedir. Ancak Tanrı, her zaman sevgi ve adaletle karşılık verdiği yaratılmışlarla gerçek bir ilişki içine girebilir ve girmektedir.

`2. Timoteos 2:13; Titus 1:2; ve İbraniler 6:17, 18 ayetlerini okuyun. Bu ayetler Tanrı hakkında ne öğretiyor?`

Tanrı Kendisini inkâr edemez; Tanrı asla yalan söylemez ve Tanrı’nın vaatleri bozulamaz. Kutsal Kitap’ın Tanrısı’nın, (Mesih’te) çarmıhta bizim için Kendisini seve seve feda eden aynı Tanrı olduğundan emin olabiliriz. O, hiç tereddütsüz güvenilebilecek bir Tanrı’dır ve İbraniler 13:8 ayetinde belirtildiği gibi, “İsa Mesih dün, bugün ve sonsuza dek aynıdır.”

`Hayatınızda işler gerçekten kötü gittiğinde dahi Tanrı’nın iyiliğine güvenmeyi nasıl öğrenebilirsiniz? Tanrı’nın çarmıhtaki görüntüsü O’nun iyiliğine güvenmeyi öğrenmenize nasıl yardımcı olabilir?`