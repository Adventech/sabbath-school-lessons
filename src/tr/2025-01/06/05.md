---
title:  Tövbe Eden Bir Tanrı mı?
date:   05/02/2025
---

Tanrı “tövbe edebilir” mi? Eğer edebilirse, bu ne anlama geliyor olabilir? Tanrı’nın karakterinin asla değişmediğini görmüştük. Ancak bazı Kutsal Kitap ayetlerinde Tanrı’nın “tövbe ettiği” ya da “pişmanlık duyduğu” ifade edilmiştir. En azından insanlar için tövbe, kişinin yanlış bir şey yaptığını kabul etmesi anlamına gelir. O halde nasıl oluyor da bazı Kutsal Kitap ayetleri Tanrı’nın “tövbe ettiğini” ifade edebiliyor?

`Mısır’dan Çıkış 32:14 ayetini okuyun ve Yeremya 18:4-10 ayetleriyle karşılaştırın. Tanrı’nın bu vazgeçiş tasvirlerinden ne anlıyorsunuz?`

Bu ve başka birçok ayette Tanrı, insanların tövbe etmesine ya da arabuluculuk çalışmalarına karşılık olarak hüküm vermekten vazgeçmiş olarak tasvir edilmektedir. Tanrı, insanlar kötülüklerinden vazgeçtikleri takdirde, tasarlamış olduğu hükümden vazgeçeceğini vaat etmektedir. İnsanların tövbe etmesine karşılık olarak Tanrı’nın hüküm vermekten vazgeçmesi Kutsal Yazılar’da yaygın olarak görülen bir temadır.

`Çölde Sayım 23:19 ve 1. Samuel 15:29 ayetlerini okuyun. Bu ayetler Tanrı’nın “düşüncesini değiştirip değiştirmediği” konusunda ne öğretiyor?`

Bu ayetlerde açık bir şekilde şöyle söyleniyor, Tanrı “insan değil ki, düşüncesini değiştirsin” (1Sa. 15:29) ve “Tanrı insan değil ki, yalan söylesin; İnsan soyundan değil ki, düşüncesini değiştirsin. O söyler de yapmaz mı? Söz verir de yerine getirmez mi?” (Say. 23:19). Diğer ayetlerin ışığında okunduğunda, bu ayetler Tanrı’nın asla “düşüncesini değiştirmediği” anlamına gelmiyor, aksine O’nun insanların yaptığı gibi “düşüncesini değiştirmediği” ya da “tövbe etmediği” gerçeğini ifade ediyor. Bilakis, Tanrı her zaman verdiği vaatleri yerine getirir ve insanların tövbe etmelerine karşılık olarak yönünü değiştirecek olsa da, bunu her zaman iyiliğine ve Sözü’ne dayanarak yapar. Tanrı tövbeye karşılık olarak hüküm vermekten vazgeçer, çünkü O’nun karakteri iyi, doğru, sevgi dolu ve merhametlidir.

`Kutsal Kitap’taki ilahi “acıma” tasvirlerinin önemi nedir? Bu, Tanrı’nın karakterinin değişmezliğinin yanı sıra, O’nun için gerçekten bir fark yaratan sahici bir alma-verme ilişkisine girdiği gerçeği konusunda ne ifade ediyor?`