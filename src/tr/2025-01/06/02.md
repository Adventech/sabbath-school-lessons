---
title:  Sevgi ve Adalet
date:   02/02/2025
---

Kutsal Yazı boyunca sevgi ve adalet bir arada bulunur. Gerçek sevgi adaleti gerektirir ve gerçek adalet ancak sevgiyle yönetilebilir ve ancak sevgiyle tesis edilebilir. Bu iki kavramı birlikte düşünmeye alışık değiliz, ancak bunun tek nedeni hem sevginin hem de adaletin insanlar tarafından büyük ölçüde saptırılmış olmasıdır.

`Mezmurlar 33:5, Yeşaya 61:8, Yeremya 9:24, Mezmurlar 85:10 ve Mezmurlar 89:14 ayetlerini okuyun. Bu ayetler Tanrı’nın adalet konusundaki endişelerini nasıl aydınlatıyor?`

Bu ayetler Tanrı’nın adaleti sevdiğini açıkça ifade etmektedir (Mez. 33:5, Yeş. 61:8). Kutsal Yazı’da sevgi ve adalet kavramları ayrılmaz bir biçimde birbirine bağlıdır. Tanrı’nın sevgisi ile Tanrı’nın doğruluğu bir arada ilerler ve Tanrı bu dünyada doğruluğun ve adaletin yerine getirilmesiyle yakından ilgilenmektedir.

O halde peygamberler haklı olarak, adaletsiz yasalar, hileli teraziler, yoksullara, dullara ya da savunmasız kişilere yapılan haksızlıklar ve baskılar da dâhil olmak üzere her türlü adaletsizliği sürekli olarak kınamışlardır. İnsanlar pek çok kötülük ve adaletsizlik yapsalar da, Tanrı sürekli olarak dünyada iyilik yapmakta, adaleti, doğruluğu sağlamaktadır (Yer. 9:24). Dolayısıyla, Kutsal Yazı boyunca, Tanrı’ya sadık olanlar ilahi yargıyı çok iyi bir şey olarak görmektedirler çünkü yargı kötülük yapanları ve zalimleri cezalandırırken, adaletsizlik ve zulüm kurbanları için de adalet ve kurtuluş sağlar.

Aslında Tanrı’nın yönetiminin temelinde doğruluk ve adalet bulunmaktadır. Tanrı’nın ahlaki sevgi yönetimi adil ve doğrudur, bu dünyanın genellikle kişisel kazanç ve kişisel güç uğruna adaletsizliği destekleyen yozlaşmış yönetimlerinden oldukça farklıdır. Tanrı’da “sevgiyle sadakat buluşacak, doğrulukla esenlik öpüşecek” (Mez. 85:10).

Ve Tanrı bizden ne beklediğini açıkça belirtmektedir. “Ey insanlar, Rab iyi olanı size bildirdi; adil davranmanızdan, sadakati sevmenizden ve alçakgönüllülükle yolunda yürümenizden başka Tanrınız Rab sizden ne istedi?” (Mika 6:8). Tanrı’nın karakterinden yansıtmamız gereken bir unsur varsa, o da sevgi ve ondan kaynaklanan adalet ve merhamettir.

`Günümüzde bile saptırılmış olan beşeri adaletin örnekleri nelerdir? O halde, Tanrı’nın kusursuz adaletinin bir gün gelmesi için haykırmayalım da ne yapalım?`