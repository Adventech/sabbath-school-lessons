---
title:  İman Hayati
date:   07/02/2025
---

### “Onun Yanından Geçip Gidemezsin”

Yazan _Andrew Mcchesney_

Amerikalı müjdeci Joanne (Park) Kim, Moğolistan'ın Ulan Batur kentinde kiraladığı daireye doğru yürüyordu. Kış mevsiminin en soğuk günleriydi ve öğleden sonra sıcaklık eksi 40 derece civarındaydı.

Derken Joanne kaldırımda yatan sarhoş bir adam gördü. Geçen yıl Moğolistan'da pek çok kez sarhoş adamların saldırısına uğramıştı bu yüzden durmak istemedi. Ya o da kendisine saldırırsa? Adamın yanından geçip gitmeye çalıştı ama sonra durdu. İçinden bir ses, “Onun yanından geçip gidemezsin” der gibiydi.

Joanne ona yardım etme düşüncesiyle mücadele ediyordu. “Rabbim,” dedi, ”neredeyse benim iki katım ağırlığında. Ona nasıl yardım edebilirim?”

Etrafına bakındı. Sokak bomboştu. Görünürde başka kimse yoktu.

Joanne adama yeniden baktı. “Eğer yanından geçip gidersem ölecek,” diye düşündü. “Birkaç saat içinde bedeni donacak.”

Etrafta apartmanlar olduğunu gördü. Her binanın giriş katında bir bekçi için küçük bir oda bulunuyordu, bu yüzden giriş oldukça sıcak oluyordu. En yakın bina yaklaşık 300 metre uzaklıktaydı. “Tamam, Rabbim," dedi Joanne. “Bu adamı oraya taşıyacağım.” Kollarını adamın koltuk altına yerleştirdikten sonra güç için dua etti ve adamı çekmeye başladı. Bir şekilde onu binaya kadar sürükledi. Onu girişe yerleştirince bir adım geri çekildi ve ona baktı. Kalbi yeni bir duyguyla doldu. Merhamet ve acıma hissetti.

Bu karşılaşma Joanne'in müjdecilik çalışmalarında bir dönüm noktası oldu. Artık saldırganlara karşı herhangi bir kötü duygu beslemiyordu. Aksine, yüreğini merhamet ve acıma duyguları sarmıştı. Nihayet İsa gibi sevebiliyordu.

Joanne, 1992'den 1998 yılına kadar kendisini destekleyen bir müjdecilik kuruluşunda öncü müjdeci olarak çalıştı ve Ulan Batur'da ilk Adventist kilisesinin kurulmasına yardım etti. Joanne 2017 yılında oraya geri döndü ve şu anda Moğolistan'daki Adventist Kilisesi'nde eğitim ve gelişim sorumlusu olarak görev yapıyor.

Şimdi bile sarhoş yabancılar zaman zaman ona saldırıyor, ama onun Tanrı'ya ve O'nun halkına olan sevgisi hiç sarsılmıyor. Joanne “Şeytan asla pes etmiyor,” dedi. “Beni yıpratabileceğini biliyordu. Ama Tanrı bana Moğolca dilini ve bir yürek değişimi bağışladı. Tanrı bana sürekli saldıran sarhoş adamları bile seviyor, bu yüzden onları sevmeli ve elimden geldiğince onlara yardım etmeliyim.”

_Siz de bu çeyrekteki On Üçüncü Sebt Sunusu aracılığıyla Moğolistan’daki müjdecilik çalışmalarına katılabilirsiniz; bu sunuların bir kısmı Ulan Batur kentinde çocukların ruhsal, zihinsel, sosyal ve fiziksel olarak gelişebilecekleri bir eğitim merkezi açılmasına yardımcı olacak._