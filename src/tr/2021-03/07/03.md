---
title:  Sahne Kuruluyor
date:  09/08/2021
---

Yusuf ağabeylerini bağışlamıştı. Bunu ne zaman yaptığını bilmiyoruz fakat onlar ortaya çıkmadan çok önce olduğu belli. Eğer onları bağışlamamış olsaydı, Yusuf Mısır’da asla başarılı olamazdı çünkü büyük ihtimalle öfkesi ve kızgınlığı onun canını yiyip bitirirdi, Rab ile olan ilişkisine zarar vermiş olurdu.

Diğer insanlar yüzünden facialar yaşayan ve kurtulan kişiler üzerinde yapılan çeşitli araştırmalar şu gerçeği gözler önüne sermiştir, iyileşmelerinin ve yaşamlarını tekrar yoluna koymanın anahtar unsurlarından biri bağışlamaktır. Bağışlamadığımız sürece kurbanlar olmaya devam ediyoruz. Bağışlamak bize zarar vermiş kişi ya da kişilerden çok bizimle ilgili.

Yusuf ağabeylerini bağışlamış olsa da, aile bağlarının kaldığı yerden, yani Dotan’daki kurumuş kuyudan devam etmesi gibi bir isteği yoktu. Bir şeylerin değişip değişmediğini görmesi gerekiyordu.

`Yusuf onların hangi sözlerine kulak misafiri oluyor? Yaratılış 42:21-24 ayetlerini oku. Ağabeyleri ile ilgili ne öğreniyor?`

Görüşmeleri bir tercüman aracılığıyla gerçekleştiği için, Yusuf’un ağabeyleri, onun söylediklerini anladığının farkında değildiler. Yusuf ağabeylerinin itiraflarını duydu. Ağabeyleri ondan kurtulduklarında, onun, yaptıkları kötülükleri babalarına bildirmesinden kurtulacaklarını düşünmüşlerdi. Artık onun düşlerine katlanmak ya da babasının en sevdiği olmaktan mest olmasını izlemek zorunda kalmayacaklarını düşünmüşlerdi. Oysa rahat bulmak bir yana dursun, bunca yıl boyunca suçlu vicdanları onları rahatsız etmişti. Yaptıkları, huzursuz olmalarına yol açmış, Allah’ın onları cezalandıracağı korkusu ise felç etmişti.  Yusuf aslında onların çektikleri acıya üzülmüştü. Onlar için gözyaşı döktü.

Yusuf kuraklığın bir kaç yıl daha süreceğini biliyordu, bu yüzden bir sonraki sefer buğday almaya geldiklerinde Benyamin'i de yanlarında getirmeleri için ısrar etti (Yaratılış 42:20). Sonra da rehin olarak Şimon’u aldı (Yaratılış 42:42).

Benyamin’in hâlâ hayatta olduğunu gördükten sonra, bir yemek düzenledi ve o yemekte eski kıskançlık adetlerinin hâlâ sürüp sürmediğini görmek için Benyamin’i çok beğendiğini açıkça belli etti (Yaratılış 43:43). Ağabeyleri herhangi kıskançlık emaresi göstermediler fakat Yusuf onların ne kadar kurnaz olabileceklerini iyi biliyordu. Sonuçta daha önce bir kasabanın tümünü kandırmışlıkları vardı (Yaratılış 34:13) ve Yusuf kendi kaderi ile ilgili babalarına yalan söylemiş olduklarını tahmin edebiliyordu (Yaratılış 37:31–34). Bu sebeple son bir sınama daha tertip etti. (Bkz. Yaratılış 44.)

`Yaratılış 45:1-15 ayetlerini oku. Bu, Yusuf’un ağabeyleri ve onları bağışlamış olması konusunda ne düşündüğü ile ilgili bize ne anlatıyor? Bu öyküden kendimiz için hangi dersleri çıkarmalıyız?`