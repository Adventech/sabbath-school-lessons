---
title:  Yıpranmış ve Yorgun
date:  18/07/2021
---

Ilık bir ilkbahar akşamı huzursuz kral Davut sarayının damına çıkmıştı. Aslında Ürdün’ün diğer tarafında, ordusunun yanında olması gerekiyordu. Ammonlular ile sürdürülen savaşta, onları alt etmek ve sonunda krallığa barış getirmek için Allah’ın halkına önderlik ediyor olması gerekiyordu

`Olması gereken yerde olmamak Davut için ayartılmanın yolunu açtı. 2. Samuel 11:1-5 ayetlerindeki öyküyü oku. Ne oldu ve Davut hangi büyük günahı işledi?`

Davut, sarayının damında “çok güzel bir kadının” yıkandığını gördü. O akşam günahkâr dürtülerine yenik düştü ve ordunun güvenilir subaylarından birinin karısı olan Bat-Şeva ile yattı. Eski dünyanın tüm kralları gibi Davut da mutlak güce sahipti. Kral olduğu için diğer herkesin tabi olduğu kanunlara uymak zorunda değildi. Fakat yaşamın akışını değiştiren bu olayın arkasından Davut’un ailesinin başına gelenler, kral olsa bile onun Allah’ın yasasının üzerinde olmadığı gerçeğini bize hatırlatıyor.

Aslında yasa bir önlem, bir teminat olarak vardır ve onun dışına çıkan bir kral da olsa korkunç sonuçlarına katlanır. Davut, Allah’ın yasasının sınırlarını ihlâl ettikten hemen sonra bu davranışının etkilerini yaşamının tüm alanlarında hissetmeye başladı.  Davut, tutkulu kaçamağının fark edilmediğini düşünüyordu fakat Bat-Şeva hamile kalmıştı ve kocası da uzaktaydı

`2. Samuel 11:6-27 ayetlerini oku. Davut günahını ne şekilde saklamaya çalıştı?`

Davut’un Uriya’yı, eve, karısı Bat-Şeva’nın yanına getirme planlarından en karmaşık olanları bile işe yaramadı. Saygıdeğer bir adam olan Uriya Davut’un tavsiyelerine şu cevabı verdi: “Sandık da, İsrailliler’le Yahudalılar da çardaklarda kalıyor… Komutanım Yoav’la efendimin adamları kırlarda konaklıyor. Bu durumda nasıl olur da ben yiyip içmek, karımla yatmak için evime giderim?” (2.Samuel 11:11). Sonunda çaresiz kalan Davut, günahını örtmek için uzaktan kumanda bir suikast tasarladı

`Allah’ın bol bol verdiği Davut’un böyle bir şey yapmaya tenezzül ettiğine inanmak çok zor. Bu öyküden, her kim olursak olalım hangi dersi çıkartmalıyız?`