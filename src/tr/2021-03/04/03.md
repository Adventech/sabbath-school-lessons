---
title:  Uyarı Alarmı
date:  19/07/2021
---

Davut’un yaşamının en karanlık zamanlarında, iyi bir şey oldu: Allah peygamberini gönderdi. Natan ve Davut birbirlerini iyi tanıyorlardı. Natan daha önce Davut’un bir tapınak inşa etme planlarıyla ilgili ona tavsiyede bulunmuştu. Fakat şimdi peygamber, kralı için gerçekleştirilecek yeni bir görevle geliyordu.

`Sence Natan Davut’u doğrudan işaret ederek onu utandırmak yerine neden bir öykü anlatmayı tercih etti? 2. Samuel 12:1-14 ayetlerini oku.`

Natan ne söyleyeceğini biliyordu ve onu Davut’un anlayabileceği şekilde söyledi. Daha önce çobanlık yapmış olan Davut’un anlayabileceği bir öykü anlattı. Davut’un iyi gelişmiş bir adalet ve doğruluk hissine sahip olduğunu biliyordu.  Yani, bir anlamda Natan’ın, Davut’un doğrudan üzerine yürüdüğü bir tuzak kurduğu söylenebilir.

Davut farkında olmayarak kendi ölüm emrini dillendirdiğinde, Natan ona “O adam sensin!” (2.Samuel 12:7) dedi. “O adam sensin” demenin çeşitli yolları vardır. Birisi haykırarak söyler, biri parmağıyla karşısındakinin suratını işaret eder ve suçlar, ötekisi ise ilgi ve alaka göstererek bunu ifade eder. Natan’ın sözleri lütufla işlenmiş olmalıydı. O anda, Davut, evlatlarından biri bile isteye Kendi iradesinin dışına çıktığında Allah’ın hissettiği acıyı hissetmiş olmalı.  Davut’un zihninde bir jeton düşmüştü. Yüreğinde bir şey parçalanmıştı.

`Davut neden “Bat-Şeva’ya karşı günah işledim” ya da “Ben bir katilim” demek yerine “RAB’be karşı günah işledim” diyor? (2.Samuel 12:13; ayrıca bkz. Mezmurlar 51:4).`

Davut günahının farkına varmıştı. Kendimize zarar verdiğimizde, diğer insanları da etkileriz. Ailemizi ya da kilisemizi utandırırız. Fakat kesinlikle Allah’ı incitiriz ve Golgota’da göğe bakan kaba kirişe bir çivi daha çakmış oluruz.

“Peygamberin azarı Davut’un yüreğine dokundu; vicdanı uyandı; suçu tüm büyüklüğüyle göründü. Canı Allah’ın önünde tövbeyle eğildi. Titreyen dudaklarla ‘Rabb’e karşı günah işledim’ dedi. Başkalarına yapılan tüm haksızlıklar, zarar gören kişiden Allah’a kadar ulaşır. Davut hem Uriya’ya hem de Bat-Şeva’ya karşı korkunç bir günah işlemişti ve bunu kuvvetle hissediyordu. Fakat Allah’a karşı günahı sonsuz ölçüde daha büyüktü”—Ellen G. White, Patriarchs and Prophets, s. 722.