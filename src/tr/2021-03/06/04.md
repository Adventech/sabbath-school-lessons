---
title:  Gerçek Özsaygıyı Buluyor
date:  03/08/2021
---

Yusuf’un kurtulup eve dönmeye dair taşıdığı umutlar Mısır’a varıp da seçkin bir haneye satılmasıyla bütünüyle suya düştü. Yaratılış 39:1 ayeti şöyle diyor, “Firavunun görevlisi, muhafız birliği komutanı Mısırlı Potifar onu İsmaililerden satın almıştı.” Genç adam bir anda değişik bir lisan ve kültürün içine girivermişti.

Ailelerimizin ve yakın ilişkilerimizin özsaygımızın gelişmesinde önemli işlevi vardır. Yusuf kendisinin özel olduğuna inanarak büyümüştü, en sevilen eşin en büyük oğluydu (Yaratılış 29:18). Kesinlikle babasının da en sevdiği evladıydı ve renkli, güzel bir giysisi olan bir tek oydu.

Fakat şimdi kimdi? Bir köle, mal gibi alınıp satılan biri. Durumunun ne kadar da çabuk değiştiğine bir bakın. Yaşamın nasıl da ona sırtını döndüğüne bir bakın.

Aslında Yusuf hepimizin öğrenmesi gereken bir dersi öğreniyordu. Eğer değerli olduğumuzu bize söylesinler diye diğer insanlara bağlıysak, işimiz zor olacak ve kafamız korkunç şekilde karışacak demektir çünkü herkes kim olduğumuzu ya da nasıl olduğumuzu takdir etmeyecek. Onun yerine öz değerimizi şu anda sahip olduğumuz rollerde değil de Allah'ın bizim için düşündüğünde–Allah’ın bizi nasıl gördüğünde–bulmak zorundayız.

`Allah her birimizi nasıl görüyor? (Yeşaya 43:1; Malaki 3:17; Yuhanna 1:2; Yuhanna 15:15; Romalılar 8:14; 1.Yuhanna 3:1, 2).`

Allah her birimize lütufla renklendirilmiş gözlüklerle bakıyor. Bizim hayal bile edemeyeceğimiz bir potansiyel, güzellik ve yetenek görüyor. Nihayetinde, biz aslında yaratıldığımız şey olma fırsatına sahip olalım diye, O bizim için ölmeye hazırdı. Çarmıh bir yandan bize günahkârlığımızı ve bizi ondan kurtarmanın bedelinin ne kadar büyük olduğunu gösterirken, öte yandan Allah için ne kadar değerli olduğumuzu gösteriyor. Diğer insanların düşüncelerinden ve hatta bizim kendimiz hakkındaki düşüncelerimizden bağımsız olarak Allah bizi seviyor ve bizi sadece şimdi günahların gücünden kurtarmaya çalışmakla kalmayıp aynı zamanda onların yol açtığı ebedi ölümden de kurtarmaya çalışıyor.

O halde anahtar soru hep aynı: Allah’ın İsa Mesih’te açıklanmış olan sevgisine nasıl karşılık veriyoruz?

`Bize kendimizi olduğumuz gibi sevmemizi ve eleştirmeden kabullenmemizi söyleyen pek çok topluluk ya da kişi var. Bu neden aslında kendini kandırmaktır? Bizim değerimizin kendimizin dışından, bizi Yapan ve gerçek potansiyelimizi Bilenden kaynaklanıyor olması neden önemli?`