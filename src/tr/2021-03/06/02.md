---
title:  Evde Bozukluk
date:  01/08/2021
---

Yusuf bozuk ailelerden haberdardı. Bu sorun, büyük anne ve büyük babası İbrahim ve Sara ile çok önceden başlamıştı. Sara kısır olduğunu anladığında, İbrahim’i cariyesi Hacer’e gitmeye ikna etmişti. Hacer hamile kalır kalmaz, aralarında çekişme baş gösterdi. Bu ortam içinde büyüyen İsmail ve İshak, gerginliklerini kendi ailelerine taşıdılar. İshak Esav’a iyilik etmeye özen gösteriyordu, Yakup ise ömrünü babasının sevgi ve saygısını kazanmaya çalışarak geçirdi. Daha sonra, Yakup kandırılarak, birbirleriyle anlaşamayan, kimin daha çok çocuk sahibi olacağı konusunda birbirleriyle rekabete giren, hatta Yakup’a çocuk doğursunlar diye cariyelerinden yardım alan iki kız kardeş ile evlendi.

`Yaratılış 34. bölümde açıklanan olayı gözden geçir. Bu olay bir bütün olarak aile ve genç Yusuf üzerinde nasıl bir duygusal etki bırakmış olabilir?`

Anneler arasındaki çekişme açık şekilde çocuklara da sirayet etti. Hepsi her an kavga çıkarmaya hazır bir mizaca sahip olarak büyüdüler. Genç yetişkinler olduklarında Yusuf’un büyük ağabeyleri Şekem kasabasındaki tüm erkekleri öldürdüler. En büyük ağabeyleri Ruben, yaşlı babasını tahakküm altına alıp ona saygısızlık ederek, Raşel’in cariyesi ve Yakup’un çocuklarından bazılarının annesi olan Bilha’yla yattı (Yaratılış 35:22). Bu arada Yusuf’un ağabeyi Yahuda, bir fahişe sanarak dul kalmış gelinini hamile bıraktı ve ondan ikiz çocukları oldu (Yaratılış 38).

Yakup’un, Yusuf’a pahalı ve renkli bir giysi vererek ona açıkça iltimas geçmesi, aile içindeki bu gerginlik yangınına benzin dökmüş oldu (Yaratılış 37:3). Bu aile, bozuk aile olmak konusunda her aileyle yarışacak seviyedeydi.

`Karışık aile ilişkilerine rağmen, İbrahim, İshak ve Yakup’un üçü de neden İbraniler 11:17–22 ayetlerinde iman kahramanları olarak geçiyorlar?`

Allah’ın iman savunucuları sıklıkla kendi beklentilerini de Allah’ın onlardan beklentilerini de karşılamakta başarısız olurlar. Bu adamlar İbraniler 11. bölümde karışık aile ilişkilerine sahip oldukları için değil, bu duruma rağmen yer bulabildiler. Onlar, bu aile meseleleriyle mücadele ederken, Allah’a iman etmeyi, O’nu sevmeyi ve O’na güvenmeyi –genellikle de zor yoldan– öğrendiler.

`Sana hangi aile bozukluğu miras kaldı? Kendini Rabb’e ve O’nun yollarına teslim etmek, bu bozukluğu düzeltmene ne şekilde yardım edebilir?`