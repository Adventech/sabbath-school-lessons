---
title:  Allah’ın Yöntemiyle İlişkiler Kuruyor
date:  04/08/2021
---

Yusuf’un Mısır’daki öyküsü sonunda olumlu bir deneyime dönüşüyor. Yusuf, kendisini Allah’a teslim etmiş, Allah da onu bereketleyerek, Potifar’ın hanesinde hayal bile edemeyeceği mevkilere yükseltmişti.

`Allah’ın bereketleri Yusuf’un yaşamında hangi şekillerde kendisini gösteriyordu? Yusuf’un insanlarla karşılıklı ilişkileri nasıldı? Yaratılış 39:1-6 ayetlerini oku.`

Yusuf Potifar’la çok iyi anlaşıyor ve ev halkı ve çevresi ile ilişkileri düzgün gibi görünüyor olsa da, bela kapıdaydı. Evde huzursuz biri vardı.

`Yusuf hangi ilişki sorunuyla karşı karşıya kalıyor? Bu sorunu ne şekilde halletmeye çalışıyor? Yaratılış 39:7-10 ayetlerini oku.`

Yusuf’un sorunu Potifar’ın karısıylaydı. Belki de şöyle demeliyiz: Potifar’ın karısı sorunluydu. Diğer insanları kullanılacak ve idare edilecek “şeyler” olarak görüyordu. Yusuf’u da “kullanmak” istedi. Yusuf, “güzel yapılı, yakışıklı” (Yaratılış 39:6) diye tarif ediliyor. Kutsal Kitap nadiren insanların fiziksel özelliklerinden bahseder “çünkü RAB insanın gördüğü gibi görmez; insan dış görünüşe, RAB ise yüreğe bakar” (1.Samuel 16:7). Bu durumda, Yusuf’un yakışıklılığı, onun saflık ve Allah’ın ilkelerine bağlılık arayışında bir yardımcı olmak yerine bir engel olmuştu.

Kötü kadının ısrarlarına rağmen, Yusuf görünüşe göre ters etki etmiş olan bir şey yapıyor. Kutsal Kitap ilkelerini tüm ilişkilere, yani bu durumda Potifar’ın karısına uyguluyor. Kutsal Kitap’ın ilişkiler için olan ilkeleri, günahın sonuçları yüzünden acı çekmiş olan herhangi kişinin (yani herkesin) tasdik edeceği üzere, eski moda değildir.

Kutsal Kitap’taki öykü bunun bir kerelik bir ayartma olmadığını söylüyor. Potifar’ın karısı defalarca onun peşine düşmüştü (Yaratılış 39:10). Yusuf verdiği kararın sebeplerini açıklamaya çalışmıştı (Yaratılış 39:8, 9) fakat bu işe yaramışa benzemiyordu.

Yusuf diğer insanların seçimlerini denetim altında tutamadığının farkına varmıştı. Fakat buna rağmen Allah’ı onurlandıracak şekilde yaşamaya, sevmeye ve çevresindeki insanlara muamele etmeye karar vermişti. Yusuf Allah’ın varlığında yaşamayı öğrenmişti. Bu farkındalık, ayartmaya karşı koyarken ona yardım ediyordu.

`Kutsal Kitap ilkelerini, karşındaki “adil davranmadığında” bile bütün ilişkilerine uygulamayı hiç denedin mi? Ne sonuç verdi? Matta 5:43-48 ayetlerini oku. Böyle yaşamak neden önemli?`