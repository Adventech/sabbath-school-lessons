---
title:  Rahat Bulma ve Daha Fazlası
date:  19/08/2021
---

Allah tüm bu koşuşturmanın İlyas’ı yorduğunu biliyordu. Allah, İlyas’ın bedensel olarak yorgun olmaktan daha fazla duygusal olarak yorgun olduğunu ve muazzam bir suçluluk yükü altında ezildiğini biliyordu. Yıllar sonra İsa’nın felçliye yapacağı gibi, Allah geçmişe sünger çekti ve İlyas’ın rahatlamasını sağladı. Sonunda gerçekten uyuyabilir ve dinlenebilirdi.

Bunun öykünün sonu olmasını beklenir fakat öyle değil. Allah’ın sağladığı rahatlama bir seferlik değildir. Allah’ın rahatına girmek, iyileşmekle, olumsuz düşünce kalıplarını ve zarar veren alışkanlıkları yavaş yavaş geride bırakmakla ilgilidir. Allah iyileşmeyi aceleye getirmez.

`1. Krallar 19:5-8 ayetlerini oku. İlyas nereye gidiyor ve neden?`

İlyas dinlendikten sonra yeniden harekete geçiyor. Fakat bu sefer yönünü değiştiriyor. Allah bu günahkâr dünyadaki yaşamın depresyona sebep olabileceğini ve olacağını biliyor. Bizim kaçma dürtümüzü anlıyor fakat bu kaçışın yönünü değiştirmek istiyor. Denediğimiz kendimize zarar veren başa çıkma yöntemleri yerine O bizim O’na kaçmamızı istiyor. Ve bir kere ona kaçmaya başladığımızda, bize rahat verecek olan “ince yumuşak sesi” (1. Krallar 19:12) dinlemeyi öğretmek istiyor.

İlyas kendisini ayaklandırıp Allah’la buluşma yolculuğunu gerçekleştirmesini sağlayacak enerjiye sahip değildi. Allah buluşma için gerekli enerjiyi sağladı ve daha iyi bir gelecek vaadinde bulundu.

İlyas retem çalısının altında uzanıp ölmeyi dilediği sırada, iyi günlerinin geçmişte kaldığına inanıyordu.

`1. Krallar 19:15, 16 ve 2. Krallar 2:11 ayetlerini oku. İlyas’ı bekleyen daha neler vardı?`

Allah İlyas’ın iyi günlerinin onun geleceğinde olduğunu biliyordu. Peygamber, yaşamını Allah’ın ahengine göre düzenlemeyi ve O’nun rahatını kabul etmeyi öğrendikçe iyileşme onu bulacaktı. Daha atanacak krallar ve meshedilecek bir halef vardı. Allah, İlyas’a bir oğul kadar yakın olacak olan Elişa’yı önceden biliyordu. Allah, İlyas’ın imanla yeniden gökten ateş indireceğini biliyordu (2. Krallar 1:10). İlyas’ın ölümü bir retem çalısının altında çaresizlik içinde olmayacaktı, tersine o ateşten bir atlı arabayla göksel istirahata alınacaktı.

`İlyas’ın öyküsünden, kendimizi ne kadar kötü hissedersek hissedelim, yine de neden Allah’ın gücüyle vazgeçmemeye çalışmamız gerektiğine dair ne öğrenebiliriz?`