---
title:  İyileşme Dinlenmesi
date:  15/08/2021
---

Dinlenmeye en çok hasta olduğumuz zaman ihtiyaç duyarız. Bedenlerimiz bağışıklık sistemimizi toparlayabilsin diye fiziksel olarak dinlenmeye gereksim duyarız.

Sıklıkla zihnimizi dinlendirmeye de ihtiyaç duyarız. Bazen sebebi soğuk algınlığı ya da migren gibi korkutucu bir şey değildir. Yapmamız gereken ama yapamadığımız şeyleri düşünmemeye çalışarak öylece uzanırız.

Bazen, söz konusu olan korkutucu bir şey olduğunda, gözlerimiz açık uzanır ve hastanedeki test sonuçlarının ne olacağını düşünüp endişeleniriz. Ve genellikle bunun neden başımıza geldiğini sorarız. Bu sağlıksız yaşam tarzı sonunda bizi enselemiş miydi? Acaba sebebi yirmi yıl önce aldığımız haplar mı? Yoksa son yıllarda aldığımız kilolardan mı? Allah, kimsenin bilmediği gizli günahımız yüzünden bizi cezalandırıyor mu?

`Markos 2:1-4 ayetlerini oku. Burada ne oluyor?`

Bu öyküdeki felçli için aslında her şey açıktı. Olayın perde arkasını Sevgi Öğretmeni’nden (s. 244–249) öğreniyoruz. Felçli hiç de gurur duymadığı bazı şeyler yapmıştı. Bu hastalığa onun günahkâr yaşamı sebep olmuştu ve ruhsal uzmanlar sebep ve sonuç arasına doğrudan bir çizgi çekmişlerdi. Bu rahatsızlığı işlediği günahlarla kendi üzerine çekmişti ve bunun çaresi yoktu.

Bu yaklaşımla çok sık karşılaşabiliriz. Genellikle kimin sebep olduğuna takılır kalırız. Eğer bir suç işlendiyse, birisi bunun edelini ödemeli. Eğer bir yerde bir kaza olduysa, birisi dava edilmeli. Fakat suçluyu saptamak hasta olan kişinin iyileşmesini ya da bütün hissetmesini sağlamıyor.

Allah’ın asıl tasarımı acı, hastalık ve ıstırap barındırmıyordu. Hastalık bu gezegene günahın girmesi ile birlikte geldi. Allahın bize sağlık ilkeleri vermiş olmasının sebebi budur, daha kaliteli bir yaşamın tadını şimdi çıkarabilelim diye. Fakat sağlık ilkelerini ne kadar özenli bir şekilde yerine getirmeye çalışıyor olursak olalım, günahın hasta ettiği bu dünyada olduğumuz sürece, sağlıklı olmamızın bir güvencesi bulunmamaktadır.

İyi haber şu, hasta da olsak, sağlıklı da olsak; hastalığımızın sebebi kendi yaptıklarımız ya da başka birinin ihmali sonucu olsa, sebep taşıdığımız genler ya da bu günahkâr dünyada yaşamanın yan ürünü olsun fark etmez, Allah bizi rahata kavuşturabilir. Allah bizi nasıl rahata kavuşturacağını bilir.

`Birisi hastalandığında bunun suçlusunu saptamaya çalışmak iyi değildir. Öte yandan, bazı durumlarda hastalığa neyin sebep olduğunu anlamak neden iyileşmek ve düzelmek için çok önemli bir adımdır?`