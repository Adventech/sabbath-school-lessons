---
title:  Kök Tedavisi
date:  16/08/2021
---

Felçli İsa’nın önüne indirilmişti ve tüm gözler İsa’daydı. Açıkça günahkâr olan birini iyileştirecek miydi? Hastalığa ders vermek için bir şeyler söyleyecek miydi?

`İsa felçliyi iyileştirme işini ne şekilde ele alıyor? İsa’nın onun için yaptığı ilk şey ne? Markos 2:5-12 ayetlerini oku.`

Biz genellikle belirtileriyle karşılaşmadan hastalığın farkında olmadığımız için, sıklıkla hastalığın sadece belirtilerinden ibaret olduğunu sanırız. Belirtilerden kurtulduğumuzda iyileşeceğimizi düşünürüz. İsa’nın hastalığa yaklaşımı ise çok farklıydı. O, çekilen tüm acıların ve hastalığın kökenini biliyordu ve önce bunu iyileştirmek istiyordu.

Felçli söz konusu olduğunda, İsa onun hastalığının görünen belirtilerini hemen iyileştirmek yerine, doğrudan adamın en çok dert ettiği şeyin kökenine indi. Felçli, suçunun ağırlığını ve Allah’tan ayrılmışlığını hastalığından daha acı verici bir şekilde hissediyordu. Allah’ta rahat bulan kişi, günahın hasta ettiği bu dünyada başına gelebilecek herhangi bedensel acıya dayanma gücüne sahiptir. Bu sebeple, İsa doğrudan işin kökenine inerek ona öncelikle bağışlanma sunuyor.

Dini önderler İsa’nın ona bağışlandığını söylediğini duyduklarında çok şaşırdılar. İsa onların dile getirmedikleri suçlamalarına bir soru sorarak karşılık verdi.

`Markos 2:8, 9 ayetlerini oku. İsa burada yazıcılara hangi soruyu soruyor? O aslında hangi meseleyle ilgileniyordu?`

Konuşmak genelde kolaydır fakat konuşan Allah olduğunda değil. Her şey Allah’ın güçlü sözü ile var oldu (Yaratılış 1). Bağışlanma bizim görebildiğimiz bir şey olmasa da, bedeli ağırdır. Bağışlanma Allah’ın Oğlu’nun çarmıhta yaşamını vermesine mal oldu. Bunun yanında her şey ikinci derecede önemlidir. İsa bağışlanmanın gücünü ve gerçekliğini göstermek için felçliyi iyileştirmeyi seçti.

Allah bizi önce içten iyileştirmek istiyor. Bazen de felçlinin durumunda olduğu gibi bizi hemen fiziksel olarak iyileştirmeyi seçiyor ya da fiziksel iyileşmeyi tecrübe etmek için diriliş sabahını beklemek zorunda kalacağız. Her şekilde, Kurtarıcı’mız bizim, şimdi, acılar içindeyken dahi O’nun sevgisinin ve lütfunun güvencesiyle rahat bulabilmemizi istiyor.

`İyileşmek için ettiğimiz dualar bile yanıtlanmazken, en azından şimdilik rahat ve huzuru nasıl bulabiliriz?`