---
title:  Kaçıp Gitmek
date:  17/08/2021
---

Dünya Sağlık Örgütü (WHO) verilerine göre dünya çapında en yaygın olan, her yıl üç yüz milyon insanı etkileyen hastalığın her zaman açıkça görünen belirtileri bulunmuyor. Depresyon, dünya çapındaki iş göremezliğin önde gelen sebebi ve küresel hastalık yükünün en önemli parçalarından biridir.

Maalesef, Hristiyanlıkta depresyon hakkında pek konuşulmaz çünkü bu imanda eksikliğin bir göstergesi olarak algılanabilir. Sonuçta Hristiyanların her zaman neşe ve mutlulukla dolu olmaları gerekmiyor mu? O halde, depresyon bizim Allah ile olan ilişkimizde bir şeylerin yanlış olduğunun bir göstergesi değil mi?

Çoğu kişi bunun doğru olmadığını bilir. Hristiyanlar, imanlı Hristiyanlar da zaman zaman, özellikle sarsıcı bir olay yaşadıktan sonra depresyona düşebilirler ve bu imandaki ya da Allah’a duyulan güvendeki eksikliğin bir göstergesi değildir.  Mezmurları okuyarak Allah’ın sadık halkının çektiği acıları, dertleri ve ıstırapları görebiliriz.

Bazen depresyon bizi yavaş yavaş ve belli etmeden etkisi altına alır, ancak etkisi çok yoğunlaştığında onun farkına varırız. Bazense, özellikle de bunaltıcı bir fiziksel ya da duygusal olay sonrasında bir anda geliverir. Örneğin Allah’ın sadık peygamberi İlyas, Karmel dağından sonra duygusal ve fiziksel olarak bütünüyle bunalmış durumdaydı.

`1. Krallar 18. bölümde İlyas Allah’ın gökten gelen ateş mucizesine henüz yeni tanık olmuştu. Duasına yanıt olarak yağmurun yağdığını ve üç yıl süren kuraklığa son verdiğini gördü. İlyas İzebel’in tehdidi sonrasında neden kaçtı? 1. Krallar 19:1-5 ayetlerini oku.`

İlyas çok zahmetli bir yirmi dört saat geçirmişti. Bu tecrübenin üzerine sert bir şekilde uyandırılması ve ölüm tehdidi alması onun depresyona girmesini tetikleyen etmenler oldu.

Ayrıca, aşağı yukarı 850 kişi olan Baal’in peygamberleri öldürülürken İlyas oradaydı, belki de bazılarını kendi elleriyle öldürmüştü (1. Krallar 18:40). Doğru bir gaye için olsa da böyle bir olay, ona tanık olanları, daha da kötüsü olayın bir parçası olanları kolayca sarsabilir.

Bu sebeple İlyas kaçmaya, uzaklaşmaya çalıştı.  Bazen buzdolabının kapağını açıp sırf keyfimiz yerine gelsin diye bir şeyler atıştırırız. Bazı durumlarda ise uyuyarak duygusal bitkinliğimizin üstesinden gelmeye çalışırız. Bazen kaçış arayışımızda yeni bir ilişki yaşamaya, yeni bir iş bulmaya ya da yaşadığımız yeri değiştirmeye çalışırız. Bazen de neşemize ve rahatımıza engel olan her neyse ondan kaçmak için çabalarken kendimizi işe, iş teslim tarihlerine ve görevlere gömeriz. Elbette pek çok kişi acıyı hissizleştirmek için çeşitli “ilaçlar” kullanıyor. Fakat sonuçta bunlar belirtileri gizlemekten başka bir işe yaramıyor çünkü sorunları çözmüyorlar ve sıklıkla daha kötü yapıyorlar.