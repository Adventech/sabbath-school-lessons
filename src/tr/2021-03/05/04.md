---
title:  Ben Yumuşak Huylu Alçakgönüllüyüm”
date:  27/07/2021
---

Nezaket günümüzde değeri bilinmeyen bir nitelik. Alçakgönüllülüğe ise gülünüyor. Sosyal medya bize çok ses çıkarana, gürültücüye, garip ve vahşi olana ve gösterişliye dikkat etmeyi öğretti. Gerçekten, dünyanın standartlarının pek çoğu Allah’ın önemli ve değerli tuttuğu şeylere o kadar zıt ki.

“Gerçeğin bilgisi zekâ gücünden çok amaçta paklığa ve samimi, bağımlı bir imanın basitliğine dayanır. Alçakgönüllü bir kalple ilahî kılavuzluk isteyenlere, Allah’ın melekleri yaklaşır. Gerçeğin zengin hazinelerini onlara açması için Kutsal Ruh verilir”—Ellen G. White, Christ’s Object Lessons [Mesih’in Örnek Dersleri], s. 59.

`Matta 5:5, 1. Petrus 3:4 ve Yeşaya 57:15 ayetlerini oku. Alçakgönüllülük ve yumuşaklığı bu ayetlere dayanarak nasıl tarif edersin?`

Pavlus, 2. Korintliler 10:1 ayetinde Mesih’in alçakgönüllülüğünden ve yumuşaklığından bahsediyor. Yumuşaklık ve alçakgönüllülük kolay kananların, kendi ayakları üzerinde duramayan insanların özellikleri değildir. İsa’nın Kendisi karı karşıya gelme peşinde değildi ve sıklıkla bundan kaçınıyordu çünkü görevi henüz tamamlanmamıştı (Yuhanna 4:1–3). Fakat yüz yüze geldiğinde ise cesaretle karşılık veriyordu. Ama yine de nezaketle konuşuyordu. Örneğin, O’nun, çarmıhtan hemen önce Yeruşalim için söylediği ağıtlar bağırarak söylenmiş lanet okumalar değil, yıkımla dolu bir geleceğin gözyaşlarıyla resmedilen sözcükleriydi.

İsa Yeni Ahit’te sıklıkla ikinci Musa diye tasvir edilir. O, krallığının ilkelerini düzenlerken, bir dağdan konuşmaktadır (Matta 5:1). O, büyük kalabalıklara mucizevi şekilde yiyecek sağladı (Matta 14:13–21). Çölde Sayım 12:3 ayeti Musa’yı “alçakgönüllü” olarak tarif ediyor. Aynı tanımlama Matta 11:29 ayetinde de mevcuttur.  500 kişinin beslendiğine şahit olan insanlar hayretler içerisinde “Gerçekten dünyaya gelecek olan peygamber budur” (Yuhanna 6:14) diye bağırdılar. Bu da Yasa’nın Tekrarı 18:15 ayetine ve Musa’nın bir peygamber olarak gördüğü işleve bir atıftır.

İsa’nın alçakgönüllülüğü ve yumuşaklığı açık bir şekilde Musa’nınkinden üstündür. Sonuçta, O bizim ilahi Kurtarıcımız. Musa halkını kurtarmak için kendisini vermeyi teklif ettiyse de (Mısır’dan Çıkış 32:32), onun ölümü hiçbir şeyi başaramazdı çünkü Musa'nın kendisi de bir günahkârdı ve bir Kurtarıcı'ya, onun günahlarının bedelini ödeyecek bir günah taşıyıcıya muhtaçtı. Musa’dan ve onun yaşam öyküsünden öğrenebiliriz fakat kurtuluşu onda bulamayız.

Biz, sadece bizim Vekilimiz olacak bir Arabulucu’ya değil, bizim yerimize ayakta duracak bir Kurtarıcı’ya da muhtacız. Arabuluculuk önemli fakat günahlarımızın yol açacağı yasal sonuçlardan bizi kurtarabilecek olan, günahımızın cezasını Kendisini vererek ödemiş olan ve bizim günah Taşıyıcımız olarak çarmıhta asılı duran yegâne Allah’tır. Bu sebeple, İsa bizim için çok büyük bir örnek olsa da, çarmıh ve diriliş olmasa bunların hepsi boşuna olacaktı.