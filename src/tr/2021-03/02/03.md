---
title:  O Bulaşıcı
date:  05/07/2021
---

`Çölde Sayım 12:1-3 ayetlerini oku. Miryam ve Harun neye üzülmüşlerdi?`

Görünüşte Miryam ve Harun’u mutsuz eden Musa’nın Kûşlu bir kadınla evlenmiş olmasıydı. Sippora Midyan’lı bir yabancıydı (bkz. Mısır’dan Çıkış 3:1). İsraillilerin “seçkinleri” arasında bile, doğamızın düşkünlüğü, her zaman olduğu gibi hiç hoş olmayan bir şekilde ortaya çıkıyor.

Fakat Kutsal Kitap ayetleri bunun bir bahane olduğunu açıkça gösteriyor. Onların şikâyetlerinin odağında aslında peygamberlik armağanı vardı. Bir önceki bölümde, Allah, Musa’ya önderlik etmenin idari yükünü taşımasına yardım etsinler diye İsrail’in ihtiyarlarından yetmiş tanesini atamasını söylemişti (Çölde Sayım 11:16, 17, 24, 25). Harun ve Miryam’ın da önderlikte önemli işlevleri vardı (Mısır’dan Çıkış 4:13–15, Mika 6:4), oysa şimdi önderlik konusundaki bu yeni gelişmeyle kendilerini tehdit altında hissettiler ve şöyle dediler, “RAB yalnız Musa aracılığıyla mı konuştu?... Bizim aracılığımızla da konuşmadı mı?” (Mısır’dan Çıkış 12:2).

`Allah bu şikâyete ne karşılık veriyor? Çölde Sayım 12:4-13 ayetlerini oku. Sence Allah neden bu kadar katı bir şekilde karşılık veriyor?`

Allah derhal ve çok net bir şekilde karşılık verdi. Peygamberlik armağanı daha çok güce sahip olmak için kullanılacak bir silah değildir. Musa önderlik etmeye çok uygundu çünkü Allah'a son derece bağımlı olduğunu öğrenmişti.

1. ayette Miryam’ın adının Harun’dan önce geçmesi, Musa’ya yapılan bu eleştiriyi onun kışkırttığını düşündürüyor.  O dönemde, Harun İsrail’in başrahibi olarak hizmet etmeye çoktan başlamış durumdaydı. Eğer deri hastalığına (cüzam) yakalanırsa, tapınağa girerek halk adına hizmet etme görevini yerine getiremezdi. Allah’ın Miryam’ı geçici deri hastalığı ile cezalandırması, her ikisinden de hoşnut olmadığını canlı biçimde ortaya koyuyor ve bu ailenin ihtiyaç duyduğu tavır değişikliğinin gerçekleşmesine yardım ediyor.  Harun’un Miryam için özür dilemesi onun da işin içinde olduğunu doğruluyor (Çölde Sayım 12:11) ve şimdi de onun eleştiride bulunmak ve huzursuz tavırlar sergilemek yerine Miryam için yalvardığını görüyoruz, ayrıca Musa’nın da onun için arabuluculuk ettiğine şahit oluyoruz (Çölde Sayım 12:11–13). İşte Allah’ın halkında görmek istediği tavır budur. O da, onlara kulak verdi ve Miryam’ı iyileştirdi.

`Her seviyede, kilise yönetimini eleştirmek her zaman kolay olsa da, şikayet etmek yerine, onlarla aynı fikirde olmadığımızda bile kilise önderlerimiz adına aracılıkta bulunsak, kilisemiz de, kendi manevi dünyamız da çok daha iyi olmaz mı?`