---
title:  Bir Arabulucu
date:  07/07/2021
---

`Allah bu isyan karşısında Musa’ya hangi fırsatı sunuyor? Çölde Sayım 14:11, 12 ayetlerini oku.`

Allah, İsraillileri yok etmeyi ve Musa’nın hepsinin babası olacağı yeni bir ulus yaratmayı teklif ediyor.

`Musa, sadece kendisine değil, Allah’a karşı edilen bu açık isyana ne karşılık veriyor? (Çölde Sayım 14:13-19).`

İşte Allah’ın gerçek adamını görebileceğimiz an budur. Musa’nın zamanda donup kalan yanıtı, 1400 yıldan uzun süre sonra dertleri için öğrencilerine dua edecek olan Arabulucu’yu bekliyor (Yuhanna 17). Aslında, pek çok ilahiyatçı ve Kutsal Kitap öğrencisi, Musa’nın burada yaptığı şeyde Mesih’in bizler için yaptığının bir örneğini görmüştü. Onların da bizim de günahkâr olduğumuz şüphe götürmez. Fakat buna rağmen Musa, “büyük sevgin uyarınca onları bağışla” (Çölde Sayım 4:19) diye yalvarıyor. Rab o zaman Musa’nın arabuluculuğuyla yapmış olduğu şeyi, İsa sayesinde, O’nun bizim için ölmesi, dirilmesi ve arabuluculuk etmesi sayesinde bizim için de yapıyor.

Musa şöyle yalvarmıştı: “Mısır’dan çıkışlarından bugüne dek bu halkı nasıl bağışladıysan, büyük sevgin uyarınca onların suçunu bağışla” (Çölde Sayım 14:19). Lütuf, isyan ve huzursuzluğun özü ile mücadele eder. Bağışlanma yeni başlangıçlar sunar.

Fakat ödenecek bedeller de vardır. Lütuf asla ucuz olamaz. Bağışlanmış olsalar da, halk isyanlarının sonuçlarına katlanacaktı ve bu soy vaat edilmiş ülkeye giremeyecekti (Çölde Sayım 14:20–23).

Evet, Allah 38 yıl daha çölde bakacaktı onlara. Onları besleyecekti. Tapınaktan onlarla konuşacaktı. Çölde onların yanında olacaktı. Fakat bu soy ölecek, yeni bir soy gelecek ve onlar vaat edilmiş ülkede rahat bulacaktı.

Bir cezalandırma gibi görünse de, aslında bu bir lütuftur. Daha O’na güvenmeyi öğrenememiş bu soy, Kenan ülkesinin güçlü site devletlerini fethetmeyi nasıl başaracaktı?  Kendileri karanlıkta bocalıyorken nasıl uluslara ışık olacaklardı?

`Bağışlanan günahın sonuçları ile ilgili hangi zor dersleri öğrendin?`