---
title:  Huzursuzluk İsyana Yol Açıyor
date:  06/07/2021
---

Öykü olumlu bir şekilde başlıyor.İsrailliler sonunda Kenan ülkesinin sınırlarına ulaşmışlardı ve bölgeyi keşfetmeleri için 12 casus gönderilmişti. Geri dönen casusların verdiği bilgiler sıra dışıydı.

`Çölde Sayım 13:27–33 ayetlerindeki casusların aktardıklarını oku. İsraillilerin beklentileri hangi noktada darbe yemişti?`

Kalev’in müdahale etmesine rağmen şüphe edenlerin ve kuşkucuların sesleri üstün gelmişti. İsrail Allah’ın onlara vaat ettiğini fethetmek için yola çıkmayacaktı. Yürekleri huzursuz olduğu için, zafer için bağırmak ve yola koyulmak yerine ağlanıp söylenmeyi tercih ettiler.

Yüreğimizde huzursuz olduğumuzda, imanla yürümeyi beceremeyiz. Fakat huzursuzluğun etkilediği sadece duygularımız değildir. Bilim insanları yetersiz dinlenme (uykusuzluk dahil) ile kötü tercihler yapma arasında doğrudan bir sebep sonuç ilişkisi olduğunu söylüyorlar ve bu kötü tercihler aşırı şişmanlığa, bağımlılıklara, daha fazla huzursuzluğa ve mutsuzluğa yol açıyor.

`Çölde Sayım 14:1-10 ayetlerini oku. Peki sonra ne oldu?`

İşler daha da kötüleşti. Kalev’in “Ancak RAB’be karşı gelmeyin” (Çölde Sayım 14:9) diyerek umutsuzca yalvarması da önemsenmedi ve oradakilerin hepsi kendi önderlerini taşa tutmaya hazırlandı. Huzursuzluk isyana yol açar ve isyanın sonu mutlaka ölümdür.

“Sadakatsiz casuslar seslerini yükselterek Kalev ile Yeşu’yu kınadılar ve halk taşlanmaları için bağırmaya başladı. Çıldırmış kalabalık bu sadık adamları öldürmek için taşlar topladı. Cinnet naraları atarak koştular, ancak bir anda ellerindeki taşlar düştü, üzerlerine bir sükûnet geldi ve korkuyla titrediler. Allah canice tasarılarını durdurmak için araya girmişti. O’nun mevcudiyetinin görkemi alevli bir ışık gibi buluşma çadırını aydınlattı. Tüm halk Rabb’in işaretini gördü. Onlardan daha kudretli biri Kendisini göstermişti, bu durumda hiçbiri direnişine devam edemedi. Şeytanî haberi getiren casuslar dehşete kapılmış bir halde sinerek, nefes nefese çadırlarına koştular.”—Ellen G. White, Patriarchs and Prophets, s. 390.

Fakat tam o anda Rabb’in görkemi kendisini açıktan açığa gösterdi. Çölde Sayım 14. bölümdeki öyküyü okuduğumuzda, sanki tüm sahnenin bir anda donmuş olduğunu ve şimdi de Allah’ın Musa ile olan özel konuşmasını dinliyormuşuz gibi hissederiz. Taşlar Musa, Kalev ve Yeşu için hazırlanmış olsa da, Allah, isyanın nihayetinde Kendisine yönelik olduğunu fark etmişti.