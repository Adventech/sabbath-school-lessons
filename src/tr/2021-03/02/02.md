---
title:  Çölde Huzursuzluk
date:  04/07/2021
---

İsrailliler Kenan ülkesine giderken Sina’dan ayrıldıklarında kendilerini huzursuz ve mutsuz hissetmiş olmalılar. Mısır’dan ayrılmalarının üzerinden bir yıldan daha uzun süre geçmişti (Çölde Sayım 1:1). Vaat edilen Ülke’ye girmeye hazırlardı. Sayılmış ve teşkilatlanmışlardı. İlahi iyiliğin muazzam bir biçimde sergilenmesine ve Allah’ın varlığının açık işaretlerine tanıklık etmişlerdi. Buna rağmen Sina’dan ayrıldıktan sonraki ilk konaklarında şikâyet etmeye başladılar.

`Çölde Sayım 11:1-15 ayetlerini oku. İsrailliler neden şikâyet ediyorlar?`

İsrailliler et istiyorlardı, Mısır’ın salatalığını, karpuzunu, pırasasını, soğanını, sarımsağını istiyorlardı. “Keşke yiyecek biraz et olsaydı!... Mısır’da parasız yediğimiz balıkları, salatalıkları, karpuzları, pırasaları, soğanları, sarmısakları anımsıyoruz. Şimdiyse yemek yeme isteğimizi yitirdik. Bu mandan başka hiçbir şey gördüğümüz yok” (Çölde Sayım 11:4–6). Yemeği hatırlayıp da köleliği ve yaşadıkları inanılmaz zorlukları unuttuklarına göre seçici hafıza sorunu yaşadıklarına da şüphe yoktu (Mısır’dan Çıkış 1. bölüm ile karşılaştır).

Bir yıldan uzun süredir Allah’ın temin ettiği man ile besleniyorlardı fakat yine de huzursuzdular ve başka şeyler istiyorlardı. Musa bile etkilenmişti. Huzursuz bir insan topluluğuna önderlik etmeye çalışmak kolay değildir. Fakat Musa kime döneceğini biliyordu. “Kuluna neden kötü davrandın?... Seni Hoşnut etmeyen ne yaptım ki, bu halkın yükünü bana yüklüyorsun?”

`Allah şikayetlere ne karşılık veriyor? Çölde Sayım 11:16-33 ayetlerini oku.`

Biz kendimizi huzursuz hissettiğimizde, Allah bizim ihtiyaçlarımızı duymazlık etmez. O, ete olan açlıklarını bastırsın diye İsraillilere bıldırcın verdi. Fakat İsraillililer’in asıl istediği et değildi. Mutsuz, huzursuz ve öfkeli olduğumuzda aslında anlaşmazlığa sebep olan şeye değil genellikle onu tetikleyene karşı öfkeliyizdir. Daha derinlerdeki bir yanlış esas ilişkilerimizi etkilediği için karşı koyarız. İsrailliler Allah’ın yönetimine başkaldırmışlardı. Bu, mevcut durumumuz ne olursa olsun hepimizin dikkatli olmasını gerektiren bir konudur çünkü bu hataya düşmek sandığımızdan çok daha kolaydır.

`Geçmişi gerçekte olduğundan daha iyi hatırlamak neden daha kolaydır?`