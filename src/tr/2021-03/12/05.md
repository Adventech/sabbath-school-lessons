---
title:  Öfkeli, Huzursuz bir Müjdeci
date:  15/09/2021
---

Yunus’un öyküsü maalesef 3. bölümde sona ermiyor.

`Yunus 4:1-11 ayetlerini oku. Yunus’un sorunu neydi? Onun oldukça kusurlu karakterinden hangi dersleri çıkarabiliriz?`

Yunus kitabı 4. bölüm, Yunus’un müjdeleme faaliyeti başarılı olduğu için Allah’a öfkelenmesiyle başlıyor. Yunus bir aptal gibi görünmekten korkuyordu. Allah’ın zaman ayırarak peygamberiyle konuştuğunu ve onu ikna etmeye çalıştığını görüyoruz fakat Yusuf ağlama krizine girmiş bir çocuk gibi davranıyordu.

İşte Allah’ın gerçek takipçilerinin –peygamberlerin bile– gelişmeye ihtiyaç duyabileceğine, onların da üstesinden gelmeleri gereken şeyler olduğuna bir kanıt.

“Yunus Allah’ın, tövbe eden kenti bütün kötülüğüne rağmen esirgemeye yönelik tasarısını öğrendiği zaman, O’nun şaşırtıcı lütfundan ötürü ilk sevinmesi gereken kişi kendisi olmalıydı. Ancak o, sahte peygamber olarak görülmekten korktu. Kafası sefil kentteki canların sınırsız değerinden çok kendi şöhretiyle meşguldü.”—Ellen G. White, Geçmişten Sonsuzluğa, 2. Cilt s. 160.

Allah’ın peygamberine gösterdiği sabır gerçekten hayret verici. Maksatlı olarak Yunus’u kullanmak istemişti fakat Yunus kaçtığında bir fırtına ve arkasından da balığı gönderip kaçağı geri getirdi. Şimdi de Yunus muhalefet ettiğinde, Allah onu ve olumsuz tavrı karşısında şu sözlerle onu ikna etmeye çalışıyordu: “Ne hakla öfkeleniyorsun?” (Yunus 4:4).

`Luka 9:51-56 ayetlerini oku. Bu öykü Yunus’un öyküsü ile ne şekilde benzerlik gösteriyor?`

“Çünkü Tanrı dünyayı o kadar çok sevdi ki, biricik Oğlu’nu verdi. Öyle ki, O’na iman edenlerin hiçbiri mahvolmasın, hepsi sonsuz yaşama kavuşsun” (Yuhanna 3:16) ya da Allah’ın Yunus 4:11 ayetinde dediği gibi: “Ben Ninova’ya, o koca kente acımayayım mı? O kentte sağını solundan ayırt edemeyen yüz yirmi bini aşkın insan, çok sayıda hayvan var” Nihayetinde kalpleri, zihinleri ve gerekçeleri yargılayacak olan biz kendimiz değil de Allah olduğu için ne kadar da müteşekkir olmalıyız.

`Diğer insanlara karşı Allah’ın sahip olduğu şefkat ve sabra sahip olmayı, ya da en azından bu şefkat ve sabrı yansıtmayı nasıl öğrenebiliriz?`