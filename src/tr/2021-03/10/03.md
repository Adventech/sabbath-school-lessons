---
title:  Özgürlüğün Kutlanması
date:  30/08/2021
---

Daha önce gördüğümüz gibi Şabat Günü sadece yaratılışın günlerine işaret etmekle kalmıyor. On Emir’i ikinci defa duyduğumuzda, Musa İsrail’in çölde geçen kırk yılını değerlendiriyor. Bu sefer, Şabat Günü’nü kutsal saymanın sebebini açıklayan cümle yaratılıştan değil, Mısır’daki kölelik ve esaretten kurtulmaktan bahsediyor (Yasa’nın Tekrarı 5:12–15).

Her ne kadar bugün bizler Mısır’da köle olmasak da, hepimiz başka türden köleliklere maruz kalabiliriz ve bunlar en az İsraillilerin Mısır’daki tecrübesi kadar baskıcı olabilir.

`Bizler bugün köleliğin hangi diğer şekilleriyle karşı karşıyayız? Yaratılış 4:7, İbraniler 12:1 ve 2. Petrus 2:19 ayetlerini oku.`

Şabat Günü bizi esir eden her türlü şeyden kurtulmamızın bir kutlamasıdır. Şabat Günü’nde bize günahtan kurtuluşun mümkün olduğu fakat bunun kendi gücümüzle değil bize iman yoluyla sunulmuş olan Allah’ın gücüyle olduğu hatırlatılır. Ayrıca bunun bizim kazandığımız bir özgürlük olmadığı da hatırlatılır. İsraillilerin ilk doğan çocukları Mısır’dan çıkışlarından önceki akşam kapı sövelerine sürülen Kuzu’nun kanı ile kurtarılmışlardı (Mısır’dan Çıkış 12). Biz de Kuzu’nun kanıyla kurtarıldık ve artık İsa Mesih’te bizim olan özgürlükle yürümemiz gerekiyor.

`Romalılar 6:1-7 ayetlerini oku. Pavlus burada Şabat Günü’nde bize verilmiş olanla bağlantı kurulabilecek ne söylüyor?`

Yasa’nın Tekrarı 5:15 ayetindeki ifadeyle –“Mısır’da köle olduğunu ve Tanrın RAB’bin seni oradan güçlü ve kudretli eliyle çıkardığını anımsayacaksın”–, insanlara onları kurtaranın Allah’ın onların yararına gerçekleştirdiği işi ve O’nun kudreti olduğu yeniden hatırlatılıyor. Peki biz Hristiyanlar olarak bizi günahtan kurtaranın Mesih’in bizim yararımıza gerçekleştirdiği işi ve O’nun kudreti olduğunun daha ne kadar farkında olmalıyız?

Bu emir bize Allah’ın güçlü eliyle bizim için kazanmış olduğu kurtuluşta rahat bulmamızı söylüyor. Biz, Allah’ın Yaratan olduğunu ve bizi yeniden yaratması için ve eğer içimizde çalışmasına izin verirsek şimdi bile bizi günahın esaretinden kurtarması için O’na güvenebileceğimizi hatırladığımızda, doğruluk kazanmak için kendi çabalarımıza gerek kalmayacak.

`Günahın köleliğine ilişkin senin kendi tecrüben ne oldu? Bu kölelikten kurtulmak için İsa’da bize verilmiş olan vaatleri kendimize mal etmeyi nasıl öğrenebiliriz?`