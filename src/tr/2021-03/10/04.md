---
title:  Aranızdaki Yabancılar
date:  31/08/2021
---

`Mısır’dan Çıkış 19:6 ayetini oku. Bu ayet eski İsrail’in durumu hakkında ne söylüyor? (Ayrıca bkz. 1. Petrus 2:9.)`

İsrailliler Allah’ın antlaşma halkı olsunlar diye Mısır’dan çıkartılmışlardı. İmanlı kalmayı başarırlarsa, müjde dünyaya onlar aracılığıyla yayılacaktı. Onların Allah’ın özel ilgi ve alakasına muhatap olduklarına, onlara özel ayrıcalıklar tanındığına ve aynı zamanda özel sorumluluklar verildiğine şüphe yok.

`Mısır’dan Çıkış 23:12 ayetini oku. Burada başka ne oluyor? Bu ayet Allah’ın İsraillilerle birlikte onların yanlarında olan yabancıları nasıl gördüğüne dair bize ne öğretiyor?`

Pek çok kişi Şabat Günü’nün evrensel olduğunu gözden kaçırıyor. En yaygın yanlış, elbette onun sadece Yahudiler için olduğu düşüncesi. Oysa bu düşüncenin yanlış olduğu Yaratılış kitabının ilk iki bölümünde meydana çıkarılıyor. Sonuçta, Allah tüm insanları yarattı, bu sebeple tüm insanlar Şabat Günü’nü anımsamalı.

Şabat Günü’nün bizim için neyi temsil ettiğini her zaman aklımızda tutmalıyız fakat aynı zamanda bize diğer insanlar hakkında ne anlattığını da anımsamalıyız. Dinlenmemiz ve Yaratıcımız ve Kurtarıcımız ile ilişki kurmamız bir anlamda diğer insanlara yeni gözlerle bakmamızı, onların da bizi yaratan aynı Allah tarafından yaratıldıklarını görmemizi, bizi seven Allah’ın onları da sevdiğini, aynı Allah’ın bizim için olduğu kadar onlar için de öldüğünü görmemizi sağlayacaktır. Daha önce gördüğümüz üzere (Mısır’dan Çıkış 20:10, Yasa’nın Tekrarı 5:14), kölelerin, yabancıların, hatta hayvanların bile Şabat günü dinlenmeye hakkı vardır.

Aralarındaki yabancıların bile, yani İsrail’e verilmiş olan antlaşma vaatlerinin (henüz) ortağı olmayanların bile Şabat dinlenmesinden faydalanmaları çok şey söylüyor. İnsanlar, hatta hayvanlar bile asla sömürülmemeli, istismar edilmemeli ya da onlardan faydalanılmamalı. İbrani halkına (ve bize de) her hafta güçlü bir şekilde diğer insanlarla ne kadar ortak noktamız olduğu hatırlatılmalıdır. Diğerlerinin sahip olmadığı bereketlerin ve ayrıcalıkların keyfini çıkarıyor olsak da, hâlâ aynı insanlık ailesinin bir parçası olduğumuzu ve bu sebeple diğer insanlara karşı saygılı ve onlara değer vererek davranmamız gerektiğini hatırlamalıyız.

`Senin Şabat Günü’nü tutman, ne şekilde Şabat tutmayan kişiler için bir bereket olmuş olabilir? Yani, Şabat Günü’nü diğer insanlara tanıklık etmek için nasıl kullanabilirsin?`