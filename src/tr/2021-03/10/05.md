---
title:  Diğerlerine Hizmet Etmek Şabat’ı Onurlandırır
date:  01/09/2021
---

Yeni Ahit dünyasında, dini önderler Şabat Günü’nü tutmayı mükemmele ulaştırmışlardı. Şabat Günü’nün kutsal sayılmasına yardımcı olmak için onlarca yasak ve kural tesis edilmişti.

Bunlar arasında, bir şeyi bağlamak ya da bağı çözmek, iki iplik dokumak, ateşi söndürmek, herhangi bir nesneyi özel alandan kamusal alana taşımak ya da kamusal alandaki bir şeyi belli bir mesafenin üzerinde taşımak gibi yasaklar vardı.

`Yuhanna 5:7–16 ayetlerinde İsa’ya ne ceza veriliyor?`

İsa’nın gerçekleştirdiği muhteşem mucizeyi ve adamı hastalıktan kurtarmış olmasını tümüyle görmezden gelen yöneticiler, iyileşen adamın Sebt Günü kamusal alanda şiltesiyle yürümesine kafayı takmışlardı. Yöneticiler, “Şabat Günü’nün Rabbi’[nin]” (Markos 2:28) bu özel günden nasıl istifade ettiğini görmek yerine, kendi koydukları kural ve yönetmelikleri sürdürmekte kararlıydılar. Kendi şartlarımız dahilinde ve kendi yöntemlerimizle benzer hatalar yapmamak için çok dikkatli olmalıyız.

`Yeşaya 58:2, 3 ayetleri Allah’ın Sebt Günü’nü tutmak konusundaki anlayışını ne şekilde özetliyor?`

Allah’ın istediği dindar bir sessizlik içinde gerçekleştirilen içi boş ibadet değil. O, halkının diğer insanlarla, özellikle de mazlumlar ve ötekileştirilenlerle yakın ilişki kurduğunu görmek istiyor.

Yeşaya, Yeşaya 58:13, 14 ayetlerinde bunu açıklığa kavuşturuyor: “ ‘Kutsal günümde dilediğinizi yapmaz, Şabat Günü’nü çiğnemezseniz, Şabat Günü’ne ‘Zevkli’, RAB’bin kutsal gününe ‘Onurlu’ derseniz, kendi yolunuzdan gitmez, keyfinize bakmayıp boş konulara dalmaz, o günü yüceltirseniz, RAB’den zevk alırsınız. O zaman sizi yeryüzünün yüksek yerlerine çıkarır, atanız Yakup’un mirasıyla doyururum.’ Bunu söyleyen RAB’dir.” (Yeşaya 58:13, 14).

Keyfimize bakmak (bkz. Yeşaya 58:13 ya da Kitab–ı Mukaddes tercümesiyle “kendi zevkini bulmak”), Şabat Günü’nü çiğnemekle aynı şeydir. İnsanların gündemleri Allah’ın Şabat Günü gayesinin bir parçası değildir. Tersine, biz zorluk yaşayanlara, tutsak olanlara, aç ve çıplak olanlara, karanlıkta yürüyen ve adlarını kimsenin hatırlamadıklarına sahip çıkmaya çağrılıyoruz. Şabat Günü, haftanın diğer günlerinden daha fazla bizi kendimizden, kendi bencilliğimizden çıkarmalı ve sadece kendimiz ve kendi ihtiyaçlarımızı düşünmeyi bırakıp daha çok diğer insanları ve onların ihtiyaçlarını düşünmeye sevk etmelidir.