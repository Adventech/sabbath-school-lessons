---
title:  Dinlenmek İçin Bir Sebep Daha
date:  25/08/2021
---

İsrail Ürdün’ün doğusunda ordugâh kurmuştu. Başan kralının ve Amorlular’ın iki kralının topraklarını ele geçirmişlerdi. Bu çok önemli anda, Musa bir kez daha İsraillileri bir araya topladı ve Sina’da yapılan antlaşmanın sadece onların anne babaları için değil onlar için de geçerli olduğunu onlara hatırlattı. Daha sonra da, yine onların yararı için On Emir’i tekrarlamaya başladı.

`Mısır’dan Çıkış 20:8–11 ve Yasanın Tekrarı 5:12–15 ayetlerini karşılaştır. Sebt Günü emrinin ifade edilme biçimi açısından ikisi arasında ne fark var?`

Mısır’dan Çıkış 20:8 ayetindeki emirde “anımsa” fiili kullanılırken, Yasa’nın Tekrarı 5:12 ayetindeki emirde “tut” fiili kullanılıyor.  “Anımsa” fiili emirde yine kullanılıyor fakat daha ilerideki bir ayette (Yasa’nın Tekrarı 5:15). Bu ayette onlara eskiden köle olduklarını anımsamaları söyleniyor. Bu nesil hür büyümüş olsa da, eğer mucizevi kurtuluşları olmamış olsa hepsi birer köle olarak doğmuş olacaktı. Sebt Günü emri, Yaratılış öyküsünde faal olan aynı Allah’ın onların kurtarılmalarında da iş başında olduğunu onlara hatırlatmak içindi: “Tanrın RAB’bin seni oradan güçlü ve kudretli eliyle çıkardığını anımsayacaksın” (Yasa’nın Tekrarı 5:15).

Bu gerçek, ilk kuşak sefil bir şekilde başarısız olduktan kırk yıl sonra Vaat Edilmiş Ülke’nin sınırına dayanmış olan İsraillilerin o zaman içinde bulundukları koşullara uyuyor. Bu toprakları fethetmek için en az Mısır’dan kaçan ataları kadar yardıma muhtaçtılar. “Güçlü kudretli eliyle” müdahale eden bu Allah’a ihtiyaçları vardı.

Sebt Günü’ne yeni bir boyut eklenmek üzereydi. Allah bir özgürleştirme Tanrısı olduğu için, İsraillilerin Sebt Günü’nü tutmaları gerekiyordu (Yasa’nın Tekrarı 5:15).

Farklı sebeplere dayanmasına rağmen, Çölde Sayım 5. bölümde bile yaratılış elbette Sebt Günü’nden çok uzak değildir. İsraillilerin Mısır Ülkesinden çıkıp özgürlüklerine kavuşmaları bir anlamda, Yaratılış kitabındaki Yaratılış öyküsüne benzeyen yeni bir yaratılışın ilk adımıydı. İsrail, özgürlüğüne kavuşmuş bir halk olarak Allah’ın yeni yaratımıydı (örn. bkz. Yeşaya 43:15).

Mısır’dan Çıkış günahtan kurtuluşun, yani Kurtarılışın bir simgesi olarak görüldüğü için, Sebt Günü’nde hem Yaratılış’ın hem de Kurtarılış’ın simgesini bulabiliriz. Bu sebeple, Sebt Günü kelimenin tam anlamıyla bize Yaratıcımız ve Kurtarıcımız olan İsa’yı işaret etmektedir.

`Yuhanna 1:1-13 ayetlerini oku. Bu ayetler İsa’nın bizim Yaratıcımız ve Kurtarıcımız olmasına dair bize ne öğretiyor?`