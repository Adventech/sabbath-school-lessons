---
title:  Dinlenme Emri
date:  23/08/2021
---

Yaratım “çok iyi” olabilirdi fakat daha tamamlanmamıştı. Yaratılış Allah’ın dinlenmesiyle ve yedinci günün yani Sebt Günü’nün özel olarak bereketlenmesiyle sona eriyor. “Yedinci günü kutsadı. Onu kutsal bir gün olarak belirledi. Çünkü Tanrı o gün yaptığı, yarattığı bütün işi bitirip dinlendi.” (Yaratılış 2:3).

Sebt Günü Allah’ın yaratımının bir parçası, bir bölümüdür. Aslında o Yaratılış’ın zirvesidir. Allah dinlenmeyi yaparak insanların (o günlerde Adem ve Havva’dan oluşan çekirdek aile) günlük faaliyetlerini durdurup Yaratıcıları ile yan yana dinlenmeleri için bir alan açmış oldu.

Maalesef bu dünyaya günah girdi ve her şeyi değiştirdi. Artık Allah ile doğrudan birliktelik yoktu. Onun yerine artık acı veren doğumlar, zorlayıcı işler, kırılgan ve işlevsiz ilişkiler, yani hepimizin bu düşkün dünyadaki yaşam olarak çok iyi bildiği bitmeyen dertler var. Ama yine de, tüm bunların içinde Allah’ın Sebt Günü yaratılışımızın kalıcı bir simgesi ve aynı zamanda yeniden yaratılışımızın umudu ve vaadi olarak durmaya devam ediyor. Eğer günahtan bile önce Sebt Günü’ne ihtiyaç duydularsa, sonrasında ne kadar ihtiyaç olduğunu düşünün.

Uzun yıllar sonra, Allah çocuklarını Mısır’daki kölelikten kurtardığında, onlara yeniden bu özel günü hatırlattı.

`Mısır’dan Çıkış 20:8-11 ayetlerini oku. Bu, Sebt Günü’nün Yaratılış ile olan ilişkisine dair bize ne öğretiyor?`

Allah bu emirle bizden kökenlerimizi hatırlamamızı istiyor. Pek çoklarının inandığının tersine, biz soğuk, ilgisiz ve kör güçlerin şans eseri ortaya çıkmış ürünleri değiliz. Tam tersi, biz Allah’ın suretinde yaratılmış varlıklarız. Biz Allah’la paydaşlık edelim diye yaratıldık. İsraillilerin değersiz köle muamelesi görmüş olmalarının bir önemi yok. Onlardan her Sebt Günü’nde özel bir şekilde gerçekte kim olduklarını, Allah’ın Kendisi’nin suretinde yaratılmış varlıklar olduklarını hatırlamaları isteniyordu.

“Yaratılışın anısı olduğu için Sebt, İsa’nın gücünün ve sevgisinin bir simgesidir”—Ellen G. White, Sevgi Öğretmeni, s. 261.

`Altı gün çalışma doktrininin ne kadar önemli olduğunu düşün. Sonuçta hangi diğer öğreti Allah’ın istisnasız her hafta, hiç unutmadan yaşamlarımızın yedide birini ona adamamızı emredeceği kadar önemli? Sadece bu gerçek, Yaratılış kitabında tarif edilen asıl kökenlerimizi hatırlamamızın ne kadar önemli olduğuna dair bize ne öğretmeli?`