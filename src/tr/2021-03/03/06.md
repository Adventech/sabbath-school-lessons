---
title:  Huzursuzluğu Kökünden Sökmek
date:  15/07/2021
---

`Yuhanna 14:1-6 ayetlerini oku. Kendi huzursuzluğumuz içinde, yüreklerimiz sıkılmasın diye ne yapabiliriz? Ayrışmanın, bencilliğin, ihtirasın, ikiyüzlülüğün üstesinden gelmenin ve gerçek anlamda rahat bulmanın anahtarı nedir?`

Huzursuzluğun üstesinden gelmek her zaman İsa ile başlar. O, yol, gerçek ve yaşamdır. Biz medyanın doyurduğu dünyamızda amaçsızca gezinirken doğru yönü bilen O’dur; ilahi Yasa Koyucu olarak O, Bizzat yaşayan gerçektir ve O’nun Ruh’u bizi tüm gerçeğe yöneltecek (Yuhanna 16:13). Biz incindiğimizde, yorulduğumuzda, yıprandığımızda, hastalandığımıza ve cesaretimizi kaybettiğimizde, O herhangi bir yaşam değil yaşamın kendisidir. Aslında, O bize bol yaşam vaat etmişti (Yuhanna 10:10). Bu, ebedi evimizi ve ebedi yaşamı kapsamaktadır fakat aynı zamanda burada farklı niteliklere sahip olan bir yaşamı gerekli kılmaktadır. Yaratan elbette şimdi dahi bol bol ve ölçüsüz derecede verme kudretine sahiptir.

“Yüreğiniz sıkılmasın”, beklenti içinde bir yaşam sürme davetidir. Kendimizi düşmüş hissettiğimizde, O bizi yükseltebilir. Karanlıkla ve günahla mücadele içinde olduğumuzda, bizdeki iyi işine başlamış olan ve aynı zamanda o işi sonlandıracak olan yine O’dur (Filipililer 1:6).

Burada işler ne kadar kötü giderse gitsin (ve evet işler gerçekten kötü gidebilir), bize İsa’da verilmiş olan vaade bir bak. O, bize bir “yer”, acılarımızın, huzursuzluğumuzun ve ıstırabımızın sonsuza kadar uzaklaştırılacağı bir yer hazırlıyor. Bize İsa’da verilmiş olan umut budur ve bu umut, kim olursak olalım, nereden geliyor olursak olalım, geçmişimiz ya da bugünümüz ne kadar kirli olursa olsun her birimize verilmiştir.

Anahtar, zayıflıklarımızda, acımızda, kırgınlığımızda ve genel düşkün durumumuzda tüm bunlara rağmen O’nun bizi kabul ettiğinin bilincinde olarak bizim Allah’a gelmemizdir. Lütuf işte budur ve bu sebeple eğer onu imanla ararsak onun bize verildiğine inanmalıyız.

`Yeremya 3:22 ayetini oku. Allah bizden ne yapmamızı istiyor ve O buna karşılık olarak daha sonra bizim için ne yapacak?`

`İsa’nın şu sözlerini düşün: “Siz de benim bulunduğum yerde olasınız diye yine gelip sizi yanıma alacağım” (Yuhanna 14:3). Bu, İkinci Geliş vaadinin ne kadar esas ve önemli olduğu hakkında bize ne anlatmalı? Özellikle biz Adventistler için (ölüm anlayışımıza dayanarak) İkinci Geliş vaadi neden çok değerli?`