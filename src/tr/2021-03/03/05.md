---
title:  İkiyüzlülük
date:  14/07/2021
---

İkiyüzlü kişi, oyun oynayan, aslında olmadığı biri gibi görünmeye çalışan kişidir. Bu sözcük, Matta 23. bölümde, İsa’nın Yahudi dini önderliğinin merkezinde bulunan yazıcıları ve Ferisileri açıkça mahcup ettiği bir konuşmasında yedi defa kullanılmıştır (Matta 23:13, 14, 15, 23, 25, 27, 29). Müjdeler bize İsa’nın zina yapanlara, vergi toplayıcılarına, hayat kadınlarına ve hatta katillere lütuf ve bağışlanma sunduğunu gösteriyor fakat O, ikiyüzlülere hiç şefkat göstermemişti (Matta 6:2, 5, 16, Matta 7:5; Matta 15:7–9; Matta 22:18 ayetlerindeki ilave pek çok kaynağa da bakın).

`Matta 23:1–13 ayetini oku ve İsa’nın belirttiği, ikiyüzlülerin dört ana özelliğini sırala.`

İsa yazıcılara ve Ferisilere dört özellik yakıştırıyor. Milattan sonra birinci yüz yıl Yahudiliğinde Ferisiler muhafazakâr dini sağ görüşü temsil ediyorlardı. Yazılı ve sözlü yasa ile ilgileniyorlardı ve törenlerin saflığını vurguluyorlardı. Öteki tarafta ise Sadukiler bulunuyordu. Çoğunlukla varlık sahibi yöneticilerden oluşan bu topluluk, seçkin rahip sınıfı ile bağdaştırılıyordu. Bir hayli Helenize olmuşlardı (yani Grekçe konuşuyorlardı ve Grek felsefesine aşinaydılar) ve ne yargılamaya ne de ölümden sonra bir yaşam olduğuna inanmıyorlardı. Onları liberaller olarak tanımlayabiliriz. Bu topluluklardan her ikisi de ikiyüzlüydüler.

İsa’ya göre, söylediğimizi yapmıyorsak, aynı standartları kendimize uygulamadan, dini başkaları için zorlaştırıyorsak, diğer insanlardan dini gayretimizi alkışlamalarını bekliyorsak ve sadece göksel Babamız’a ait olan onur ve itibarı talep ediyorsak, biz ikiyüzlüyüz.

Sözleri ne kadar sert ve tam yerinde olsa da, İsa’nın ikiyüzlüler dediği bu kişilere verdiği söz, yine de bu ikiyüzlüler için bile sevgi ve ilgi doluydu.

“Tapınağa ve kendisini dinleyen kalabalığa doğru baktığında Allan Oğlu'nun yüzünde O'nun ilahi şefkati görülür. Acı dolu yüreğiyle ve göz yaşları içinde şöyle haykırır: ‘Ey Yeruşalim! Peygamberleri öldüren, kendisine gönderilenleri taşlayan Yeruşalim! Bir tavuk civcivlerini kanatları altına nasıl toplarsa, ben de kaç kez senin çocuklarını öylece toplamak istedim, ama siz istemediniz. Bakın eviniz ıssız bırakılacak! Size şunu söyleyeyim: 'Rab'bin adıyla gelene övgüler olsun!' diyeceğiniz zamana dek beni bir daha görmeyeceksiniz.’ ”—Ellen G. White, Sevgi Öğretmeni, s. 611

`İsa’nın burada üstüne basa basa suçladığı ikiyüzlülükten suçlu olman için bir dini önder olman neden şart değildir? Eğer kendimizde varsa bu ikiyüzlülüğü görmeyi nasıl öğrenebiliriz ve ondan nasıl kurtulabiliriz?`