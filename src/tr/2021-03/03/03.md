---
title:  Bencillik
date:  12/07/2021
---

Kavak ağaçları ve büyük toprak altı şebekesinde olduğu gibi, bencillik bizi İsa’daki gerçek rahatı bulmaktan alıkoyan “günah” adındaki dev yeraltı şebekesinin bir parçasıdır. Günahın yaşamlarımızda bulduğu ifadeler içinde, dışavurumu en kolay olan bencillik gibi görünüyor öyle değil mi? Pek çoğumuz için bencillik nefes almak kadar doğal.

`Luka 12:13–21 ayetlerini oku. İsa’nın benzetmesinde altı çizilen sorunu tarif et. Gelecek için plan yapmak bencillik ve Allah’ın krallığına yapılan bir saygısızlık mıdır? Eğer değilse, ya da her durumda değilse, o halde İsa bizi neye karşı uyarıyor?`

Bu benzetme sadece Luka’nın müjdesinde bulunuyor ve dinleyenlerden adı meçhul birinin sorduğu soruya cevaben anlatılıyor. Soru miras ile ilgiliydi fakat İsa, kardeşler arasında hakem olma işlevini kabul etmeyerek cevap vermişti. İsa miras sorusuna cevap vermek yerine onun altında yatan daha büyük soruna, bencillik konusuna değinmeyi tercih etmişti. Bizim bireysel davranışlarımızın altında yatan kök yığınını göstermek için de derinlere kadar kazmıştı.

`Bencilliğin senin yaşamındaki dışavurumlarını düşün. Bencillik Allah ile olan, eşimiz ve ailemiz ile olan, kilise ailemiz ile olan, komşularımız ve iş arkadaşlarımız ile olan ilişkimizi ne şekilde etkiliyor? Filipililer 2:5–8 ayetlerindeki hangi anahtar bulunmaktadır?`

İsa’nın benzetmesindeki adı meçhul varlıklı adam, sadece kendi ihtiyaçları ve ihtiraslarına odaklanarak, görünmeyen göksel gerçekleri dikkate almayı unutmuştu. Allah’ın krallığının temel ilkeleri daha çok, daha iyi ve daha fazlası değildir. Pavlus, İsa’nın bizim vekilimiz olmaya karar vermesine neyin sebep olduğunu işaret etmişti.

Filipililer 2:5–8 ayetleri cömertliğin, alçak gönüllülüğün ve sevginin şablonunu tarif eder. Eğer Allah’a ve diğer insanlara karşı beslediğimiz sevgi, seçimlerimize ve önceliklerimize yön vermiyorsa, burada kendimize daha çok ambar inşa edecek ama gökte daha az hazine biriktirmiş olacağız (Matta 6:20).

`Zenginliğe ve maddi varlık sahibi olma arzusuna kapılmak neden çok kolay? Yaşamımızı sürdürmek için hepimiz belirli bir miktar paraya ihtiyaç duysak da, neden ne kadarına sahip olursak olalım her zaman daha fazlasını istiyoruz gibi görünüyor?`