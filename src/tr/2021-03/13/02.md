---
title:  Sona İlişkin Bir Görüm
date:  19/09/2021
---

Gerçekten İsa’nın yanında olmuş ve hayatta kalmayı başarmış en yaşlı öğrenci, kendisine yakın olan ve sevdiği her şeyden uzak kayalık bir zindan adasındaydı. Kendisini bu ıssız adada karaya oturmuş olarak bulduğunda Yuhanna’nın zihninde neler dolaşıyordu? Bu zindanı nasıl boylamıştı ve bu bile hoşuna gitmişti? Sonuçta o, İsa’nın ayrıldığını görmüş ve orada duran iki meleğin şunları söylediğini duymuştu: “Ey Celileliler, neden göğe bakıp duruyorsunuz… Aranızdan göğe alınan İsa, göğe çıktığını nasıl gördünüzse, aynı şekilde geri gelecektir” (Elçilerin İşleri 1:11).

Fakat bunun üzerinden uzun yıllar geçmişti ve İsa dönmemişti. Bu arada o gün orada olan diğer elçiler çoktan ölmüştü, çoğu da İsa’ya tanıklık ettikleri için şehit edilmişti. Genç kilise bir kuşak değişimi yaşamış ve şimdilerde dışarıdan korkunç bir zulüm görmekte, içeride ise acayip kâfir akımlarla mücadele etmekteydi. Yuhanna kendisini yalnız, yorgun ve huzursuz hissediyor olmalıydı. Fakat daha sonra, bir anda ona bir görüm gösterildi.

`Yuhanna’nın bu görüm sayesinde ne teselli bulduğunu düşünüyorsun? Vahiy 1:9-19 ayetlerini oku.`

İsa takipçilerine “dünyanın sonuna dek her an sizinle birlikteyim” (Matta 28:20) demişti. Bu sözler yalnız başına sürgünde olan Yuhanna’ya şüphesiz cesaret vermişti. Bu görümün, İsa’nın bu “vahyinin” onu son derece teselli etmiş olduğuna şüphe yok çünkü o İsa’nın “Alfa ve Omega, başlangıç ve son” Olan’ın sürgündeki bu elçiye Kendisini çok özel bir yolla gösterdiğinin farkındaydı.

Bu ayetleri dünyanın geleceğine dair görümler takip etti. Tarihin muazzam, kuşbakışı bir görüntüsü onun önüne serildi. Temel olarak bu bizim için Hristiyan kilisesinin tarihi olarak bildiğimiz şeydir fakat onun için bu gelecekti. Bu görümde, Yuhanna’ya gelecekteki denemeler ve sıkıntılar içinde her şeyin nasıl sonlanacağı da gösterildi. “Bundan sonra yeni bir gökle yeni bir yeryüzü gördüm. Çünkü önceki gökle yeryüzü ortadan kalkmıştı. Deniz de yoktu artık. Kutsal kentin, yeni Yeruşalim’in gökten, Tanrı’nın yanından indiğini gördüm. Güveyi için hazırlanmış süslü bir gelin gibiydi” (Vahiy 21:1, 2).

Yuhanna’nın Vahiy kitabına kaydettiği büyük gelecek ile ilgili görüm, onun Allah’ın hükümleri ve vaatlerinde güven içinde huzur bulmasına yardım etti.

`Hayat zor, hatta bazen korku verici olabilir. Peki, Allah’ın geleceği bildiğini ve bu geleceğin, uzun vadede iyi olduğunu bilmek bizi bugün nasıl teselli edebilir?`