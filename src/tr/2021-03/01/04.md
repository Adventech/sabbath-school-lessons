---
title:  Eski Ahit’teki Dinlenmenin Tanımlanması
date:  29/06/2021
---

Şüphesiz hepimizin dinlenmeye ihtiyacı var, Kutsal Kitap boyunca bu konunun vurgulanması bu sebepledir. Allah bizi etkin olmamız için yaratmış olsa da, bu etkinliğe dinlenme ile ara verilmelidir.

Örneğin, İbrani Eski Ahit’i dinlenmeyi işaret eden birkaç ifade barındırmaktadır. Yaratılış 2:2, 3 ayetlerinde Allah’ın yeni yaratılmış yedinci günde dinlenmesi tarif edilirken, “Sebt Günü” adının fiil hali olan ve “işe ara vermek, rahatlamak, tatil yapmak” anlamlarına gelen şabat fiili kullanılmıştır. Aynı fiil Mısır’dan Çıkış 5:5 ayetinde de ettirgen formunda kullanılmıştır ve bir kişiyi işinden “alıkoymak” diye tercüme edilmiştir. Kızgın firavun Musa’yı “onları işlerinden alıkoymakla” suçluyordu.

Dördüncü emirdeki Allah'ın Yedinci Gün Sebt’inde dinlenme işi, İbranice fiil nuakh ile ifade edilmiştir (Mısır’dan Çıkış 20:11, Yasa’nın Tekrarı 5:14).  Bu fiil Eyüp 3:13 ayetinde “dinlenme” fiili ile tercüme edilmiştir ya da daha mecazi anlamda, Çölde Sayım 10:36 ayetinde “konaklamak” fiili ile tercüme edilmiştir. 2. Krallar 2:15 ayeti, İlya’nın ruhunun Elişa’nın üzerine “konduğunu” söyler [KM].

Bir diğer önemli fiil ise, “dinlenmede olmak, rahatlama bağışlamak, sessiz olmak” anlamlarına gelen şakat fiilidir.  Bu fiil Yeşu 11:23 ayetinde kullanılmıştır ve Yeşu’nun ilk fethi sonrasında ülkenin savaştan rahata ermesini tarif eder. Bu fiil, Yeşu ve Hakîmler kitaplarında genellikle “barış” anlamında kullanılmıştır.

Dinlenmeyi ifade etmek için kullanılan bir diğer fiil ise raga’dır. Yasa’nın Tekrarı kitabında, Allah itaatsizliğe karşı uyarıda bulunurken, İsraillilere sürgünde rahat bulmayacaklarını söylüyor (Yasa’nın Tekrarı 28:65 KM). Aynı fiil Yeremya 50:34 ayetinde ettirgen formda kullanılmıştır ve rahat sağlayamamak anlamındadır.

`Yasa’nın Tekrarı 31:16 ve 2. Samuel 7:12 ayetlerini oku. Burada bahsedilen ne tür bir dinlenme?`

Her iki ayet de şakab fiilini bir deyim içinde kullanmıştır ve tam olarak “yatmak, uyumak” anlamına gelmektedir.  Allah, Davut ile yaptığı antlaşmada, İsrail’in gelecekteki kralına şu vaatte bulunuyor, “Sen ölüp atalarına kavuşunca, senden sonra soyundan birini ortaya çıkarıp krallığını pekiştireceğim” (2. Samuel 7:12).

Dinlenmeyi belirten farklı İbranice sözcüklerin uzun (ve buradaki kısmi) listesi, ilahiyattaki dinlenme kavramının sadece bir ya da iki sözcükle bağlantılı olmadığını anlamamıza yardım ediyor. Biz bireysel ve toplu olarak dinleniyoruz. Dinlenme bizi bedensel, sosyal ve duygusal olarak etkiler ve sadece Sebt Günü’yle sınırlı değildir.

`Ölüm kesinlikle bir düşman ve bir gün ortadan kaldırılacak. Biz ölülerimiz için yas tutuyor ve onları özlüyor olsak da, en azından şimdilik onların dinleniyor olduklarını bilmek neden teselli edici?`