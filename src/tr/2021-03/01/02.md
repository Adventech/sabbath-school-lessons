---
title:  Yıpranmış ve Yorgun
date:  27/06/2021
---

`Yaratılış 2:1-3 ayetlerini oku. Daha hiç kimse yorulmamışken Allah neden bir dinlenme günü yaratmıştı?`

İnsanlık, kendi yarattığımız bu stresli yaşantı hakkında bir şeyler yazmadan bile daha önce, Allah hafızalarımızı canlandırmak için bir işaret, bir yaşam tarzı tesis etmişti. Bu gün, bir durma ve telaşsız biçimde yaşamdan zevk alma zamanı olacaktı; bir şey yapmadan durma günü, özelikle doğanın, havanın, vahşi yaşamın, suyun, insanların ve hepsinden önemlisi her iyi armağanı yaratmış Olan’ın kutlanacağı bir gün.

Bu, Aden bahçesinden sürülme ile sona ermiş olan tek seferlik bir davet değildi. Allah bu davetin zamana direnmesini istemişti, bu sebeple daha en başından Sebt Günü dinlenmesini zamanın kumaşıyla ördü. Tekrar ve tekrar, her yedinci gün Yaratım’ın rahatlatıcı kutlamasına bir davet olacaktı.

Gelişen teknolojinin ürünü olan aletler sayesinde, insanların bedensel olarak iki yüz yıl önceki insandan çok daha az yorgun olacağını düşünenler vardı. Fakat işin aslı, dinlenmeye ayrılan zaman bugün bile yetersiz. Çalışmadığımız saatler bile hummalı faaliyetlerle geçiriliyor. Sanki bir şekilde hep yetişemiyor gibiyiz; ne kadar yaparsak yapalım yine de yapılacak şeyler var.

Gittikçe daha az uyuduğumuzu ve pek çok kişinin ayakta kalabilmek için kafeine bağımlı olduğunu gösteren araştırmalar mevcut. Daha hızlı cep telefonlarımız, daha hızlı bilgisayarlarımız, daha hızlı internet bağlantımız var ama yine de vakit yetmiyor gibi görünüyor.

`Aşağıdaki ayetler dinlenmemizin neden önemli olduğuna dair ne öğretiyorlar? Markos 6:31, Mezmurlar 4:8, Mısır’dan Çıkış 23:12, Yasa’nın Tekrarı 5:14 ve Matta 11:28.`

Bizi yaratan Allah, bedensel olarak dinlenmeye ihtiyaç duyacağımızı biliyordu. Bizim bedensel olarak rahatlamamızı sağlamak için gece gündüz döngüsünü ve Sebt Günü’nü tesis etti.  İsa’yı yaşamlarımızın Rabb’i olarak kabul etmek aynı zamanda dinlenmek için zaman ayırma sorumluluğunu da beraberinde getiriyor. Sonuçta Sebt Günü emri sadece bir tavsiye değil. O bir emirdir!

`Peki senin rahatsız yaşamına ne demeli? Allah’ın bizim sahip olmamızı istediği rahatlamayı, bedensel ve manevi olarak daha iyi tecrübe etmek için ne yapabilirsin?`