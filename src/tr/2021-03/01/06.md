---
title:  Kaçak ve Serseri
date:  01/07/2021
---

`Yaratılış 4:1-12 ayetlerini oku. Kayin neden yeryüzünde “kaçak ve serseri” olmuştu?(Yaratılış 4:12 KM).`

Kutsal Kitap ayetleri Allah’ın Habil’i ve onun sunusunu kabul ederken, Kayin’i ve onun sunusunu neden “kabul etmediğini” açıkça belirtmiyor (Yaratılış 4:4, 5). Fakat biz neden olduğunu biliyoruz. “Kayin Allah’ın huzuruna söylenerek ve kalbinde vaat edilen kurbana ve kurban sunularının gerekliliğine imansızlıkla geldi. Armağanı günahtan tövbe ifade etmiyordu. Zamanımızda pek çok kişinin düşündüğü gibi, kurtuluşunun güvencesini bütünüyle vaat edilen Kurtarıcı’nın kefaretine bağlamak olan Allah tarafından belirlenen planı tamı tamına yerine getirmenin zayıflık ikrarı olacağını düşündü. Kendi kendine bağlılık yolunu seçti. Kendi erdemlerine güvenerek gelecekti”—Ellen G. White, Patriarchs and Prophets, s. 72.

Allah’ın Kayin’in yeryüzünde “kaçak ve serseri” olacağını söylemesinin sebebi, Allah'ın onu bu şekilde yapmış olması değildi; tersine bu Kayin’in günahlı işlerinin ve itaatsizliğinin bir sonucuydu. Allah’ta rahat bulamayan Kayin, başka türlü de rahat bulamayacağını, en azından gerçek rahatı bulamayacağını fark etti.

“Kabul etti” (Yaratılış 4:4) diye tercüme edilen İbranice sözcük, aynı zamanda “yakından bakmak, dikkatle göz önünde bulundurmak” anlamlarına da gelir. Allah’ın dikkatle ve yakından baktığı şey ise yapılan sunu değil, sunuyu yapan kişinin davranışıydı. Allah’ın Kayin’in meyve sunusunu reddetmesi, kaprisli bir Tanrı’nın keyfi davranışı değildi. Tersine, bu davranış sunuyu getiren kişinin karakterinin, tavrının ve sunuyu gerçekleştirme sebebinin dikkatle göz önünde bulundurularak tartılmasını tarif ediyor. Bu, araştırıcı yargılamaya iyi bir örnek oluşturuyor.

`Yaratılış 4:13–17 ayetlerini oku ve Kayin’in Allah’ın hükmüne ne tepki verdiğini anlat.`

Allah’ın varlığından kaçmaya çalıştığımız zaman huzursuz oluruz. İlahi lütfa duyduğumuz özlemi başka şeylerle, insani ilişkilerle ya da fazlasıyla meşgul bir yaşam sürerek doldurmaya çalışırız. Kayin bir saltanat ve bir kent inşa etmeye başladı. Bunların her ikisi de azim ve çaba gerektiren büyük atılımlar fakat söz konusu olan tanrısız bir saltanat ve isyankâr bir kent olduğunda, nihayetinde hiçbir değer taşımamaktadır.

`Sonunda, genellikle olduğu gibi günahlarımızın sonuçlarına katlanmak zorunda kaldığımızda, onlar için bize çarmıh aracılığıyla sunulmuş olan bağışlanmayı kabul etmeyi nasıl öğrenebiliriz?`