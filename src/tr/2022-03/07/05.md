---
title:  Babamız’ın Bizler İçin Planı
date:  10/08/2022
---

`Herkes umudu arar. Ama nerede bulunur? Bazı insanlar için umut, bir dostun gülümsemesidir. Diğerleri için umut, maddî bir güvence veya kalıcı bir evlilikle yeşerir. Normal olarak umudu ve cesareti nerede arıyorsun?`

Yeremya kitabında peygamber sürgünde umutlarını yitirmiş insanlara yazmaktadır. “Babil ırmakları kıyısında oturup Siyon’u andıkça ağladık” (Mez 137:1). Fakat her ne kadar umutları yıkılmış olsa da, Yeremya onların umut etmeyi kesmemeleri için nedenleri olduğunu ortaya koymaktadır.

`Yeremya 29:1-10’da umut etmeleri için hangi nedenler verilmektedir?`

Bu pasajda altı çizilmesi gereken üç önemli umut kaynağı vardır.

Birincisi, Tanrı halkından umut etmeyi kesmemelerini söylüyor, zira bu durumları bir şans eserinin veya önceden bilinmeyen bir kötülüğün sonucu ortaya çıkmamıştır. Rab bizzat şöyle söylüyor, “RAB Yeruşalim’den Babil’e sürdüğü herkese [Yahuda] şöyle diyor” (4. ayet). Çevrelerinde kötülük varken Tanrı hiçbir zaman Yahuda’dan elini çekmemişti.

İkincisi, Tanrı halkından umut etmeyi kesmemelerini söylüyor, zira onların mevcut olan zorluklarına rağmen Tanrı onlar için uğraşmaktadır. “Sizi sürmüş olduğum kentin esenliği için uğraşın. O kent için RAB’be dua edin. Çünkü esenliğiniz onunkine bağlıdır” (7. ayet).

Üçüncüsü, Tanrı halkından umut etmeyi kesmemelerini söylüyor, zira O belirli bir zaman sonra onların sürgününe bir son verecektir, “RAB diyor ki, ‘Babil’de yetmiş yılınız dolunca sizinle ilgilenecek, buraya sizi geri getirmek için verdiğim iyi sözü tutacağım. Çünkü sizin için düşündüğüm tasarıları biliyorum’ diyor RAB. Kötü tasarılar değil, size umutlu bir gelecek sağlayan esenlik tasarıları bunlar” (10. ayet).

Rab onların geçmişteki, şu anki ve gelecekteki durumları için nasıl meşgul olduğunu açıkladıktan sonra halkı için müşfik himayesini yollayacağını belirtmektedir (bkz. 11-14. ayetler).

`11-14. ayetleri okurken, Rab’bin bu vaatlerini kişiselleştirerek ‘siz’ diye gördüğün yere kendi adını koy. Şu anki mücadelelerin ne olursa olsun bu vaatleri kendine tatbik et.`