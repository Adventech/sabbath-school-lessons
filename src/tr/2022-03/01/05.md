---
title:  'Beklenmeyen Sapak 2: Kurulu Sofra'
date:  29/06/2022
---

“Düşmanlarımın önünde bana sofra kurarsın, başıma yağ sürersin, kâsem taşıyor” (Mez 23:5).

Yaşamımız boyunca kaçınılmaz bir şekilde bazı düşmanlarla çatışmak durumunda kalırız. Onlarla nasıl mücadele ediyorsun? Hiç gece yarısı düşünde seni incitmeye veya yaptığın işi yok etmeye çalışanları nasıl alt ederim diye yollar arayarak, yatağında kan ter içinde boğuşarak uyandığın oldu mu? İnanlılar bile düşmanla nasıl mücadele edeceğini zor bilebilirler.

`Yaşamında ne tür düşmanların oldu? Seni veya önem verdiğin kişileri incitmeye çalışanlara nasıl bir karşılık verdin? İsa’nın Matta 5:44’deki veya Pavlus’un Romalılar 12:18-21’deki sözlerini ne kadar iyi bir şekilde takip ettin?`

Mezmurlar 23:5’de, Davut bizlere düşmanlarla nasıl uğraşmamız gerektiğini gösteren ilginç bir yol gösteriyor. Onların varlığını görmezden gelirken, Rab’bin kendi yararına ne yaptığıyla ilgilenmektedir. Ve Rab ona sofra hazırlamak için oradadır.

Davut’un kültüründe bir şölen için önemli bir misafir geldiğinde, ev sahibi şölen salonuna girerken onun başına yağ sürerdi. Bu yağ, zeytinyağı ve parfüm karışımından oluşurdu. Sonra misafir, hiçbir zaman yiyecekleri bitiremeyecek kadar dolu olan sofraya oturtturulurdu.

`Mezmurlar 23:5’teki üç nesne (sofra, yağ, kâse), bizler de vadideyken Allah’ın bizlere neler sağladıklarını hatırlatmaya nasıl yardımcı oluyor?`

Pavlus bizlere şunu hatırlatmaktadır; “savaşımız insanlara karşı değil, yönetimlere, hükümranlıklara, bu karanlık dünyanın güçlerine, kötülüğün göksel yerlerdeki ruhsal ordularına karşıdır” (Ef 6:12). Düşmanlarımız gördüklerimizi ve görmediklerimizi içermektedir. İstesek te istemesek te onlarla kuşatılmış durumdayız. Ancak Çoban ile birlikte olursak, görünür ya da görünmez hiçbir düşman O’nun sağladıklarını bizden çalamaz.

`Düşmanlarla kuşatılmışken Çoban’ın sana nasıl davrandığı üzerinde düşün. Bu zorluklar içinde bile senin şükretmene olanak tanıyan ne gibi şeyler görebilirsin?`