---
title:  Zafer Kazandıran Silah
date:  25/08/2022
---

2Ta 20:1-30’u okuyun. Yehoşafat övgünün güçlü bir silah olduğunu keşfetmişti. Kendilerine saldırmak için “büyük bir ordunun” geldiği haberini aldıktan sonra Yehoşafat hemen askeri bir hazırlığa kalkışmadı, bilakis “RAB’be danışmaya karar verdi” (3. ayet). Yahuda halkı Yeruşalim’e oruç tutmak için geldiğinde Yehoşafat durumun ciddiyetini anlatarak şöyle dedi, “bize saldıran bu büyük orduya karşı koyacak gücümüz yok. Ne yapacağımızı bilemiyoruz. Gözümüz sende” (12. ayet).

`Eğer “büyük bir ordunun” yaklaştığını görseydin, içgüdüsel reaksiyonun ne olurdu? 3-12. ayetlerde Yehoşafat’ın yanıtından, ezici bir muhalefet ile uğraşmak zorunda kaldığında, yapman gerekenler konusunda ne öğrenebilirsin?`

Rab’bin Ruh’u Yahaziel’in üzerine indiğinde, cesurca halka şöyle seslendi: “Bu kez savaşmak zorunda kalmayacaksınız. Yerinizde durup bekleyin, RAB’bin size sağlayacağı kurtuluşu görün, ey Yahuda ve Yeruşalim halkı! Korkmayın, yılmayın. Yarın onlara karşı savaşa çıkın. RAB sizinle olacak!” (17. ayet). Bundan sonra Allah’a tapındılar ve “yüksek sesle” (19. ayet) övgüler sundular. Allah onlar için savaşacak olmasına rağmen, yine de düşmanla karşılaşmak zorundaydılar.

Fakat bu alışılagelmiş bir savaşa gidiş değildi. Yehoşafat ordunun önünde Rab’be övgüler ve ezgiler söyleyerek yürümesi için adamlar atadı. “Onlar ezgi okuyup övgüler sunmaya başladığında, RAB Yahuda’ya saldıran Ammonlular’a, Moavlılar’a ve Seir dağlık bölgesinde yaşayanlara pusu kurmuştu. Hepsi bozguna uğratıldı” (22. ayet). Yazara göre, onlar “RAB’be ezgi okumaya, O’nun kutsallığının görkemini övmeye” (21. ayet) başlayarak inançlarını pekiştirdikleri anda Rab de araya girdi.

`Bugünkü ayetleri yeniden gözden geçirin. Burada özellikle denenme ve sıkıntı anlarında, Tanrı ile yürüdüğün yolda kendi yaşamına tatbik edebilmen için ne gibi ruhsal ilkeler bulabilirsin?`