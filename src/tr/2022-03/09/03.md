---
title:  Duvarları Yıkan Dua
date:  22/08/2022
---

İngilizce’de bir deyim vardır: “köşeye kadar boyanmış olmak.” Bir odanın zeminini boyadığını, fakat işin sonunda köşede bir yere kımıldayamaz olduğunu hayal et—taze boyanın üzerine basarak gitmek hariç tabii. Boya kuruyuncaya kadar orada kalmak zorundasın!

Bazen imanımız da bizleri köşeye sıkıştırır. Henüz boyası kurumamış zemin gibi öyle bir duruma geliriz ki, imanımız bizi “kapana sıkıştırır”. Duruma bakarak, ya Rab’bi, imanı ve inandığımız her şeyi reddederiz, ya da imanımız olanaksız görünen şeye inanmamız için bizleri mecbur bırakır.

Tanrı İsraillileri köşeye sıkıştırmıştı. Çölde 40 yıl dolaştıktan sonra, Tanrı halkını boş, huzurlu çayırlara getirmemişti. Tanrı onları tüm bölgede en güçlü bir şekilde korunan şehirlerden birisine getirdi. Onlar da sakin bir şekilde altı gün boyunca Eriha’nın çevresinde dolaştılar. Yedinci gün Tanrı onlara bağırmalarını buyurdu ve çalınan borularla birlikte yapılan bu bağırış sonunda zaferi getirecekti.

`Yeşu 5:13–6:20’yi okuyun. Tanrı İsraillilere ne öğretmeye çalışıyor?`

Avazı çıktığı kadar bağırmak, duvarların titreşimden dolayı çökmesine neden olmamıştı. Tanrı'nın İsraillilere “bağırmalarını” söylemesi, Davut’un Mezmurlar 66’da yazdığı çığlıkla aynıdır: “Ey yeryüzündeki bütün insanlar, Tanrı’ya sevinç çığlıkları atın! Adının yüceliğine ilahiler söyleyin, O’na görkemli övgüler sunun!” (1, 2. ayetler). Bu çığlık övgüydü! Altı gün boyunca yüksek duvarlara baktıktan sonra, bunları kendi başlarına yıkamayacakları sonucuna varmış olmalılardı.

`Bu fikir İbr 11:30’u anlamamıza nasıl yardımcı olur?`

`Tanrı yaşamımızda yeni bir şeyler yapmak üzereyken bizleri Eriha’ya getirir, zira başarının gücünün kendi kuvvetimiz veya stratejimizden gelmediğini bizlere öğretmesi gerekmektedir. İhtiyaç duyduğumuz her şey kendi dışımızdan gelmektedir. O halde önümüzde ne olursa olsun, ne kadar sarp görünürse görünsün, görevimiz, ihtiyaç duyduğumuz her şeyin kaynağı olan Tanrı'yı övmektir. İşte eylemsel iman budur.`