---
title:  Kabul Etmenin Temeli
date:  26/08/2020
---

`Romalılar 15:7 ve Efesliler 4:32 ayetlerini oku. Tüm kabul edişlerin temelini nasıl tanımlarsın? Kabul edici bir tutumun esası nedir?`

Bu iki ayette elçi Pavlus birbirimizi kabul edişimizin ilkelerinin altını çiziyor. Mesih her birimizi affettiği ve kabul ettiği halde, bizim birbirimizi affetmeyi ve kabul etmeyi reddetmemiz mümkün mü? Doğrusu, İsa’nın bizi kesin olarak kabul etmesi nedeniyle, diğerlerinin kusurları olsa bile birbirimizi kabul edebiliriz.

Bunun ne anlama geldiği hakkında iyice düşün. Kendin hakkında ve yaptığın bazı şeyler hakkında düşün. Belki hala sıkıntı yaşadığın, belki de sadece senin bildiğin, başkalarının bilmesi halinde dehşete düşeceğin şeyler hakkında da düşün.

Yine de, ne oldu? İman yoluyla, hakkında başkalarının bilemeyeceği her şeyi bilen Mesih’te kabul edildin. Evet, O tüm hepsini biliyor fakat yine de seni kabul ediyor. Senin iyiliğinden dolayı değil fakat O’nun iyiliği nedeniyle.

Öyleyse, diğerlerine karşı tutumun nasıl olmalı?

Burada bazıları için anlaşılması zor bir konu var. Gerçek bir kabul, insanları olduğu gibi, tüm günahkâr alışkanlıkları ile birlikte, Tanrı’nın suretinde yaratılmış insanlar oldukları için kabul etmek demektir. Diğerlerini affedebiliriz ve kabul edebiliriz, “Çünkü biz Tanrı’nın düşmanlarıyken,” “Biz daha günahkârken Mesih bizim için öldü” ve bizi Tanrı ile barıştırdı. O’nun bize karşı sevgisi bizim diğerlerini kabul edişimizin ve affedişimizin tam da temelini oluşturur. (Romalılar 5:6–10).

Fakat bir kez kabul eden ve ilgilenen bir ilişki kurulduğunda, genellikle diğer kişiyi sevgiyle Kutsal Yazılar’ın gerçekleri ile yüzleştirmek gerekmektedir. Bunu yapmakta başarısız olmak sevgiyi ihmal etmektir. Arkadaşlar olarak yaşam değiştiren ebedi gerçekleri arkadaşlarımızla paylaşacak kadar onları düşünürüz.

İsa’nın tutumu, “Hoşuna giden neyse ne yap. Sorun yok. Yine de seni kabul ediyorum,” değildi. O’nun tutumu, “Ne yapmış olursan ol, seni affetmeye ve değişmen için sana güç vermeye hazırım” idi. Kutsal Kitap gerçeği Mesih’in ruhunda alçakgönüllü bir şekilde, kalpleri kazanan ve yaşamları değiştiren sevgi dolu bir tutumla gösterildi.

`Bir kişiyi günahkâr davranışlarını kabul etmeden kabul etmek nasıl mümkündür? Günaha göz yummadan veya onu hoş görmeden, nasıl kabul eden biri olabiliriz?`