---
title:  Dirilmiş Mesih’i Duyurmak
date:  06/07/2020
---

Pazar günü sabahın erken saatleriydi ve iki Meryem alelacele Mesih’in mezarına vardılar. O'na herhangi bir şey sormaya gitmiyorlardı. Ölü bir adam onlara ne verebilirdi? Son kez O’nu gördüklerinde vücudu kanlar içinde, yara içinde ve delinmişti. Çarmıh sahnesi zihinlerine derin bir şekilde kazınmıştı. Şimdi sadece görevlerini yerine getiriyorlardı. O’nun vücuduna hoş kokular sürmek için keder içinde yol aldılar. Umutsuzluğun kasvetli gölgeleri yaşamlarını çaresizliğin karanlığına çekmişti. Gelecek belirsizdi ve az bir umut sunuyordu.

Vardıklarında mezarı boş görünce korkmuşlardı. Matta o diriliş sabahının olaylarını şu sözlerle kaydediyor: “Melek kadınlara şöyle seslendi: “Korkmayın! Çarmıha gerilen İsa’yı aradığınızı biliyorum.  O burada yok; söylemiş olduğu gibi dirildi” (Matta 28:5, 6).

Bu sefer kadınlar sevinçle coşmuştu. Üzüntülerinin kara bulutları diriliş sabahının şafak ışığı ile dağılmıştı. Hüzünlü geceleri sona ermişti. Yüzlerini memnuniyet süsledi ve üzüntü gözyaşlarının yerini sevinç ezgileri aldı.

`Markos 16:1-11 ayetlerini oku. Mesih’in ölümden dirilmiş olduğunu keşfettiğinde Meryem’in tepkisi ne olmuştu?`

Meryem dirilmiş Mesih ile karşılaştıktan sonra hikâyeyi duyurmaya koştu. İyi haber paylaşmak içindir ve o sessiz kalamadı. Mesih yaşıyordu! Mezarı boştu ve dünya bunu bilmeliydi. Biz de hayat otobanında dirilmiş Mesih ile karşılaştığımızda, hikâyeyi duyurmaya koşmalıyız çünkü iyi haber paylaşmak içindir.

İsa’nın ne olacağını, öldürüleceğini ve dirileceğini onlara her zaman söylemesine rağmen, İsa’nın özellikle seçtiği öğrencilerinin Meryem’in tanıklığına inanmamaları ne kadar da şaşırtıcı. “Ne var ki onlar, İsa’nın yaşadığını, Meryem’e göründüğünü duyunca inanmadılar” (Markos 16:11). Bu nedenle, İsa’nın kendi öğrencileri bile hemen inanmadıysa, diğer insanların bizim sözlerimizi hemen kabul etmemesine de şaşmamamız gerekir.

`En son ne zaman yaptığın tanıklık kabul edilmemişti? Nasıl tepki verdin ve bu tecrübenden ne öğrendin?`