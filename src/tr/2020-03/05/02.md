---
title:  İsa ve Kutsal Ruh Vaadi
date:  26/07/2020
---

Mesih Kutsal Ruh vaadi ile öğrencilerinin O’nun ayrılışı ve göğe geri dönüşü ile ilgili endişelerini giderdi. “Size gerçeği söylüyorum, benim gidişim sizin yararınızadır. Gitmezsem, Yardımcı size gelmez. Ama gidersem, O’nu size gönderirim” (Yuhanna 16:7). “Yardımcı” kelimesinin Grekçesi parakletos’ dur. Bu kelime yardım etmek amacıyla “birinin yanında gelen kişi” anlamına gelir. Kutsal Ruh’un önemli işlerinden biri de tüm imanlılara gelerek tanıklık aktivitelerinde onları güçlendirmek ve yönetmektir. İsa için tanıklık ederken yalnız değiliz. Kutsal Ruh bizi dürüst ve kalpten arayış içinde olanlara yönlendirmek için yanımızdadır. Biz onlarla karşılaşmadan önce Kutsal Ruh onların kalplerini hazırlar. Sözlerimizi yönlendirir, arayanların zihinlerinde kabulü sağlar ve teşviklerine cevap vermeleri için onları güçlendirir.

`Yuhanna 15:26, 27ve Yuhanna 16:8 ayetlerini oku. Bu ayetler bize Kutsal Ruh’un tanıklıktaki rolü hakkında ne söylüyor?`

Kutsal Ruh İsa hakkında tanıklık eder. O’nun nihai amacı mümkün olduğunca çok insanı İsa’ya getirmektir. O’nun görevi İsa’yı yüceltmektir. Bu rolüyle tüm imanlıları tanıklık etme sorumlulukları hakkında ikna eder. Çevremizdeki tüm insanlarda bulunan olasılıkları görmemiz için gözlerimizi açar ve sahne arkasında müjde mesajını kabul etmeleri için çalışır.

Yuhanna’nın Müjdesi bunu açık bir şekilde ifade eder. “O gelince günah… konusunda dünyayı suçlu olduğuna ikna edecektir” (Yuhanna 16:8). Diğer bir deyişle, kalplerde çalışarak kişilerin Tanrı’dan uzaklaştıklarını ve tövbe etmeleri gerektiğini derin bir şekilde hissetmelerini sağlar. Ayrıca, dünyayı “doğruluk” konusunda da ikna eder. Kutsal Ruh sadece günahı ortaya çıkarmaz, bize doğruluğu da öğretir. Bizim kirliliğimizin karşısına İsa’nın doğruluğunun ihtişamını ortaya koyar. Kutsal Ruh’un tek amacı bizim ne kadar kötü olduğumuzu göstermek değildir. İsa’nın ne kadar iyi, ne kadar nazik, ne kadar merhametli ve ne kadar sevgi dolu olduğunu göstermek ve bizi O’nun benzerliğinde şekillendirmektir.

Tanıklık açıkça İsa’yı yüceltmek için Kutsal Ruh ile işbirliği yapmaktır. Ruh’un gücü içinde ve rehberliği altında yaşamlarımızı dönüştürmüş olan bu harika Mesih'in tanıklığını yaparız.

`Canlar için çalışma arzumuzda neden bizim değil fakat sadece Kutsal Ruh’un iman etmelerini sağlayabileceğini her zaman hatırlamalıyız?`