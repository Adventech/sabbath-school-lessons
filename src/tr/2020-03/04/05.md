---
title:  Görünmeyen Güçler Çalışıyor
date:  22/07/2020
---

Arabulucu dua iyi ve kötü arasındaki “büyük mücadele” diye adlandırdığımız bu savaşta çok güçlü bir silahtır. Bu mücadelenin en açık görünümlerinden biri Daniel 10. bölümdedir.

Hatırlayacaksınız ki peygamber Yeremya Yahudiler’in yetmiş yıl boyunca Babilliler’in esareti altında olacaklarını öngörmüştü. Daniel’in yaşamının sonunda Yahudiler’in önceden bildirilen bu esaret dönemi sona geliyordu. Daniel endişeliydi. Yeremya’nın sözlerinin yerine geleceğini gösteren bulgular çok küçüktü. Halkı hâlâ esaret altındaydı.

Babil İmparatorluğu Medler ve Persler tarafından yenilmişti, fakat Yahudiler hâlâ esaret altındaydı. Daniel üç hafta boyunca oruç tuttu ve dua etti. Halkı için büyük bir istekle aracılık etti. Üç haftanın sonunda meleğe benzer yüce bir varlık ona gözüktü.

`Daniel 10:10-14 ayetlerini oku. Daniel’in duası ne zaman işitildi ve onları geçici olarak engelleyen neydi?`

Bu heyecan verici bir bölüm. Onu tam olarak anlamak için bazı karakterlerin kimliklerini belirleyelim. Pers krallığının önderi kimdir? Kesinlikle Koreş değil. O Pers İmparatorluğu’nun kralı. Büyük bir ihtimalle “Pers krallığının önderi” ifadesi Şeytan’ı temsil ediyor. İsa onu “bu dünyanın egemeni” olarak adlandırıyor (Yuhanna 12:31; 14:30). Pavlus onu “havadaki hükümranlığın egemeni” (Efesliler 2:2) olarak nitelendiriyor. Eğer Pers önderi Şeytan’ı temsil ediyorsa Mikail kimdir? Mikail terimi Kutsal Kitap’ta beş defa kullanılır (Vahiy 12:7; Yahuda 9; Daniel 10:13, 21; ve Daniel 12:1). Bu ayetlerin dikkatli bir çalışması Mikail’in (“Tanrı gibi Olan” anlamındadır) Şeytan’a karşı direk savaştaki meleklerin tümünün Komutanı olan İsa’yı tanımlamak için kullanılan başka bir terim olduğunu ortaya koyar. Mesih sonsuz, önceden var olan ve mutlak güce sahip Tanrı’nın ilahi Oğlu’dur. O’nun işlerinden biri de tüm meleklerin Komutanı olarak Şeytan'ı yenmek ve nihayetinde yok etmektir.

Daniel 10 perdeyi kenara çeker ve iyi ile kötü arasındaki bu mücadeleyi ortaya çıkarır. Daniel dua ederken Mikail, yani yüce İsa, cehennemin güçlerini geri püskürtmek için gökten iner. Biz göremesek de, İsa arabulucu dualarımızı yanıtlamak için de aynı şekilde çalışmaktadır. O kudretli bir Kurtarıcı’dır. Dualarımızın hiçbirini kaçırmaz.

`Yaşamında meydana gelen büyük mücadele gerçekliğini nasıl görüyorsun? Bu savaşın gerçekliği ne çeşit seçimler yapman gerektiği konusunda sana ne diyor?`