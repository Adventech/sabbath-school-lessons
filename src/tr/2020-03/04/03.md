---
title:  'İsa: Kudretli Arabulucu'
date:  20/07/2020
---

`Luka 3:21, Luka 5:16, ve Luka 9:18 ayetlerini oku. Bu ayetler sana İsa’nın dua yaşamı ile O’nun hizmetteki etkililiği arasındaki bağlantı hakkında ne diyor?`

İsa’nın hayatı Babası ile sürekli bir ilahi paydaşlıktı. Vaftiz olup Mesih olarak hizmetine başladığında göğün amacını yerine getirmek amacıyla ilahi güç için dua etti. Kutsal Ruh Babası’nın isteğini yapması ve önündeki görevi tamamlaması için güçlendirdi. İster beş bin kişiyi doyurmak olsun, ister cüzamlıyı iyileştirmek veya cinlileri kurtarmak olsun İsa iyi ile kötü arasındaki savaşta duanın cehennemin güçlerini yenmede çok büyük bir silah olduğunu anladı. Dua çaresizliğimizin ve zayıflığımızın Tanrı’nın her şeye yeten gücü ile birleşmesi için göğün belirlediği bir yoldur. Dua, kendileri için dua ettiğimiz kişilerin kalplerine dokunabilecek tek kişi olan Tanrı’ya kendimizi yükseltmek için bir araçtır.

`Luka 22:31-34 ve İbraniler 7:25 ayetlerini oku. İsa Petrus’u yakın gelecekte karşılaşacağı denenmelere hazırlamak için hangi güvenceyi verdi? Karşılaştığımız denenmeler için her birimize hangi güvenceyi verir?`

Can kazanmada etkin olanlar dua kadınları ve erkekleridir. İsa Petrus için ismiyle dua etti. Petrus’a yaşayacağı en büyük denenme sırasında onun için dua edeceği güvencesini verdi. Şeytan Petrus’un Tanrı’nın krallığının gelişmesi için potansiyelini çok iyi anladı. Petrus’un Hristiyan kilisesindeki olumlu etkisini yok etmek için mümkün olan her şeyi yapmayı planladı. Fakat onun tüm denenmeleri sırasında İsa Petrus için dua ediyordu ve Efendi’nin duaları işitildi. Kurtarıcı’nın da bizim için dua ettiğini bilmek ne heyecan verici bir gerçek. O bizi, bu arabulucu dua işinde O’na katılmaya ve diğer insanları ismen O’nun tahtı önüne getirmeye davet ediyor.

Duada ısrarlı olmamız dua ettiğimiz kişilere ulaşmada Tanrı’ya tümden ve kesin olarak bağlılığımızı kabul ettiğimizi onaylar.

`Şu an kim için dua ediyorsun? Durum ne kadar zor gözüküyorsa gözüksün asla vazgeçmemek neden çok önemli?`