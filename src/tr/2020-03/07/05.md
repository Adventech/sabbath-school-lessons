---
title:  Tanrı’nın Sözü’nü Uygulamak
date:  12/08/2020
---

Birisi Tanrı Sözü’nde üç binden fazla vaat saydı. Bu vaatlerin tümü “bizde etkin olan kudretiyle, dilediğimiz ya da düşündüğümüz her şeyden çok daha fazlasını yapabilecek güçte [olan]” (Efesliler3:20) sevgi dolu bir Tanrı’nın kalbinden gelir. Tanrı’nın vaatleri her birimize vermiş olduğu taahhütlerdir. Biz bu vaatleri imanla talep ettikçe ve diğer insanlara da onları istemeyi öğrettikçe göğün bereketleri yaşamlarımıza dökülür. Elçi Pavlus bu ilahi gerçekliği Romalılar 8’de vurgular: “Öz Oğlu’nu bile esirgemeyip O’nu hepimiz için ölüme teslim eden Tanrı, O’nunla birlikte bize her şeyi bağışlamayacak mı?” (Romalılar 8:32). Elçi Petrus bu vaadi “kendi yüceliği ve erdemiyle bizi çağıranın tanrısal gücü, kendisini tanımamız sonucunda yaşamamız ve Tanrı yolunda yürümemiz için gereken her şeyi bize verdi,” (2.Petrus 1:3) diyerek açıklar. Mesih’in çarmıhtaki ölümü ve Şeytan’a ve cehennemin ilkeleri ve güçleri üzerine zaferi aracılığıyla Tanrı yolunda ve ruhsal bir yaşam sürmemiz için gerekli her şeyi O bize sağladı. Ayrıca temel ve fiziksel ihtiyaçlarımızı karşılayacağını da vaat eder.

`Yuhanna 1:7–9 ve Filipililer 4:13, 19 ayetlerini karşılaştır. Bu vaatler birbirinden çok farklı olsalar da, Tanrı’nın karakteri hakkında bize ne öğretiyorlar? Bu vaatler yaşamını nasıl etkiledi?`

Bu ayetlerde okuduğumuz vaatlerin her biri farklı şeylerden bahsediyorlar fakat Tanrı hakkında bize verdikleri resim oldukça benzerdir. Affedici, sonsuz güce sahip ve bizim temel ihtiyaçlarımızla ilgilenen sevgi dolu bir Tanrı’yı ortaya koyuyorlar. Tanrı’nın bizimle derinden ilgilendiğinin güvencesini veriyorlar.

`İbraniler 3:19; 4:1–3; ve Matta 13:58 ayetlerini oku. Bu ayetler imanın gerekliliği hakkında bize ne diyorlar?`

Kutsal Kitap’ta Tanrı’nın birçok harika vaatleri bulunmaktadır ve imanla Tanrı Sözü’nün vaatlerini talep ettiğimizde ve onları vaat eden Mesih olduğu için inandığımızda vaatlerdeki bereketler bizim olur. Tanrı’nın vaatlerinin yaşamlarımızda gerçekleşmesini kısıtlayan şey, O’nun vaat ettiklerini yapabileceğine dair olan eksik bir imandır. Bu hafta Tanrı Sözü’nde bulunan umut dolu vaatlere ihtiyacı olan birine Tanrı’nın sizi yönlendirmesi için dua edin.