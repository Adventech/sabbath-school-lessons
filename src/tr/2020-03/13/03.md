---
title:  Adanma Çağrısı
date:  21/09/2020
---

Petrus ve Yuhanna olduğunuzu düşünün. Güzel bir Celile sabahında, güneş gecenin soğuk havasını kovarak yeni doğmuş. Düşüncelerinizde tek bir şey var: balık tutmak, hem de bol bol. Son zamanlarda iyi balık vardı ve bol balık tutacağınız yeni bir günü sabırsızlıkla bekliyorsunuz. Derken sabahın ilk ışıkları arasından O’nun, Nasıralı İsa’nın yaklaştığını görüyorsunuz. Birkaç dakika sonra tüm yaşamınızın değişeceğini bilmiyorsunuz. Bir daha asla aynı olmayacaksınız.

`Matta 4:18–20 ayetlerini oku. Sence Petrus ve Yuhanna neden Mesih’i takip etmek gibi böyle radikal bir taahhütte bulunmaya karar verdiler? Ayetler içinde Mesih’in onları balık tutmaktan daha yüce bir amaca çağırdığını gösteren şeyler nelerdir?`

Yuhanna’nın müjdesinden öğrendiğimiz kadarıyla bu adamlar İsa hakkında bir yıldan fazladır bir şeyler biliyorlardı fakat O’na tam bir bağlılık göstermemişlerdi. Yine de, Mesih’in görünüşünde, sözlerinde ve davranışlarında bu Celileli balıkçıları ilahi bir çağrıya davet ettiğine dair ilahi bir hal olmalı. O’nu takip etmek için teknelerini, mesleklerini ve tanıdık çevrelerini bırakmalarının sebebi daha yüce bir amaca çağrıldıklarını hissetmiş olmalarıdır. Bu sıradan balıkçılar olağandışı bir amaç için çağrıldıklarını anlamışlardı. Tanrı bugün seni mesleğini bırakmaya çağırmıyor olabilir fakat O seni olağanüstü bir amaç için çağırıyor. Yani, O’nun isminin yüceliği için sevgisini paylaşmaya ve gerçeğinin tanıklığını yapmaya çağırıyor.

`Matta 9:9’daki vergi görevlisi Matta’nın çağrısı hakkında düşün. Bu ayette oldukça göze çarpan ne görüyorsun?`

Roma dünyasında vergi görevlileri genellikle resmi gücünü sıradan insanlara baskı yapmak için kullanan haraççılardı. Tüm İsrail’de en çok nefret edilen ve aşağılanan karakterleriydi. Mesih’in “Ardımdan gel” çağrısı Matta’nın önceden İsa hakkında duyduğunu ve kalbinden O’nu izlemeyi istediğini varsayıyor. Davet geldiği anda o hazırdı. Mesih’in onu kabul etmesine ve öğrencilerinden biri olmaya çağırmasına şaşmıştı.

Her birimizin kalbinin derinliklerinde bu yaşamda daha farklı bir şey için bir özlem vardır. Biz de yaşamaya değer, daha büyük, daha asil bir amaç için yaşamak istiyoruz. Mesih bu nedenle, Matta gibi bizi de çağırmaktadır.

`İnsanların İsa’yı izlemek için vazgeçmek zorunda kaldığı şeyler hakkında düşün. Neden nihayetinde her zaman buna değecek?`