---
title:  Tanıklık Etmeye Değer Bir Şey
date:  10/09/2020
---

`“Mesih’le birlikte çarmıha gerildim. Artık ben yaşamıyorum, Mesih bende yaşıyor. Şimdi bedende sürdürdüğüm yaşamı, beni seven ve benim için kendini feda eden Tanrı Oğlu’na imanla sürdürüyorum.”(Galatyalılar 2:20).`

Mesih’i kabul ettiğimizde kesinlikle fedakârlıklar olacaktır. O’nun teslim etmemizi istediği bazı şeyler var. İsa O’nu takip etmenin teslimiyet gerektirdiğini açıkça belirtti: “Ardımdan gelmek isteyen kendini inkâr etsin, her gün çarmıhını yüklenip beni izlesin.”

Bir çarmıh üzerindeki ölüm acı verici bir ölümdür. Yaşamlarımızı Mesih’in isteklerine teslim ettiğimizde bu günahlı “eski yaradılışımız” çarmıha gerilir (bkz. Romalılar6:6) ve bu acı vericidir. Sevilen arzulardan ve hayat boyu alışkanlıklardan vazgeçme zamanları acı vericidir.

Başkaları üzerinde yaşam değiştirici bir etki yapan güçlü tanıklıklar bizim O’nun için nelerden vazgeçmiş olduğumuza değil, Mesih’in bizim için neler yapmış olduğuna odaklanır. Bu tanıklıklar bizim sözde “fedakârlıklarımıza” değil, O’nun fedakârlığına odaklanır. Mesih hiçbir zaman sürdürdüğümüzde en iyi faydayı göreceğimiz bir şeyden vazgeçmemizi istemez.

Yine de, Hristiyanlık tarihi Mesih uğruna dev fedakârlıklarda bulunmuş olanların hikâyeleriyle doludur. Bu insanlar kurtuluşu kazanmıyorlardı veya ne kadar özverili ve fedakârca olsa da, davranışları onlara Tanrı’nın önünde liyakat vermiyordu. Aksine, birçok durumda, Mesih’in kendileri için ne yapmış olduğunu fark eden bu adam ve kadınların tümü Tanrı’nın onların yaşamlarındaki çağrısına göre kurban sunağı üzerine yatmaya gönüllüydüler.

`Yuhanna 1:12, Yuhanna 10:10, Yuhanna 14:27, ve 1. Korintliler 1:30 ayetlerini oku. Tanıklığımızın temeli her zaman Mesih’in bizim için yaptıklarıdır. Yukarıdaki ayetlerde belirtilen O’nun lütuf armağanlarından bazılarının listesini yap.`

Yukarıdaki ayetler ışığında Mesih’in senin için ne yaptığı hakkında düşün. Tüm yaşamın boyunca adanmış bir Hristiyan olmuş olabilirsin veya muhtemelen daha dramatik bir iman etme süreci yaşamış olabilirsin. İsa’nın sana karşı ne kadar iyi olduğu ve sana vermiş olduğu amaç, barış ve mutluluk üzerine düşün. Yaşamında zor tecrübelerden geçerken sana güç vermiş olduğu zamanlar hakkında düşün.

`Mesih uğruna hangi fedakârlıklarda bulunmaya çağrıldın? Tecrübelerinden başkalarına bir bereket olabilecek neler öğrendin?`