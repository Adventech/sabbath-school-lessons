---
title:  Rab Ne İstiyor?
date:  08/12/2021
---

Peygamberlerin yazılarının çoğu sadakat çağrılarından oluşuyordu. Ve bunlar sadece genel sadakat çağrıları değil, bilhassa ülkeye girmelerinden hemen önce yeniden teyit edilen antlaşmayla İsraillilerin üzerine düşen yükümlülüklere uyma çağrılarıydı. Yasa’nın Tekrarı kitabının tasvir ettiği şey budur: İsrail’le Tanrı arasındaki antlaşmanın yeniden onaylanması. Rab şimdi, 40 yıllık sapmadan sonra, antlaşma vaatlerinden, anlaşmayla üzerine düşenlerden geri kalanını yerine getirmek (veya yerine getirmeye başlamak) üzereydi. Bu nedenle, Musa onlara da kendi üzerlerine düşen yükümlülükleri yerine getirmelerini tembih etti. Aslında, peygamberlerin yazılarının çoğu temelde aynıydı: Antlaşmanın kendi üzerlerine düşen kısmını yerine getirmeleri için halka yapılan çağrı.

`Mika 6:1–8 ayetlerini okuyun. Rab oradaki insanlara ne söylüyor ve bunun Yasa’nın Tekrarı kitabıyla ilgisi nedir? (Ayrıca bkz. Amo. 5:24 ve Hoş. 6:6.)`

Kutsal Kitap araştırmacıları Mika kitabında, Rab’bin halkını “dava ettiği” ya da antlaşmayı ihlal ettikleri için onları sorumlu tuttuğu, “antlaşma davası” olarak bilinen ayetleri görmüşlerdi. Bu vakada, Mika Rab’bin “halkından davacı” (Mika 6:2) olduğunu söylüyor. Buradaki “davacı” sözcüğü yasal bir anlaşmazlığı belirtmektedir. Yani, Rab onlara karşı yasal bir dava açıyordu. Buradaki betimleme antlaşmanın (ilişkisel yönüne ilaveten) yasal yönünü vurgulamaktadır. Bu şaşırtıcı olmamalı çünkü sonuçta, antlaşmanın merkezinde yasa vardı.

Mika’nın Yasa’nın Tekrarı kitabından sözleri nasıl da doğrudan aldığına dikkat edelim: “Şimdi, ey İsrail halkı, Tanrınız RAB sizden ne istiyor? Yalnız şunu istiyor: Tanrınız RAB’den korkun, O’nun yollarında yürüyün, O’nu sevin; bütün yüreğinizle, bütün canınızla O’na kulluk edin; üzerinize iyilik gelsin diye bugün size bildirdiğim buyruklarına, kurallarına uyun” (Yas. 10:12, 13). Aslında, Mika doğrudan alıntı yapmak yerine, Yasa’nın Tekrarı kitabındaki “buyruklarına uyun” ifadesini, adil ve merhametli olmakla ilgili olan “adil davranın” ifadesiyle değiştiriyor.

Burada görülüyor ki, dinin ve dindarlığın dış görünüşü ne olursa olsun (birçok hayvan kurbanlığı, yani “binlerce koç”), İsrail’in Tanrı ile olan antlaşma ilişkisini oluşturan şey bu değildi. Göz diktikleri tarlaları zorla aldıktan, evlere el koyduktan, birini evinden, bir başkasını mirasından ettikten sonra, bu dış görünüşteki dindarlığın ne kıymeti var? (bkz. Mik. 2:2) İsrail dünyaya bir ışık olacaktı ve uluslar şaşkınlıkla şöyle diyeceklerdi: “Bu büyük ulus gerçekten bilge ve anlayışlı bir halk!” (Yas. 4:6). Bu nedenle, bilgelikle ve anlayışla davranmaları gerekiyordu ve insanlara karşı adil ve merhametli olmak da buna dahildi.