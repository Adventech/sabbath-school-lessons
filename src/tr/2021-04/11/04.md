---
title:  Yeremya’da Yasa’nın Tekrarı
date:  07/12/2021
---

Yıllar önce, genç bir adam, bir agnostik ne olduğuna ve kendisini nereye götürdüğüne bakmaksızın tutkulu bir biçimde hakikatin peşine düştü. Nihayetinde sadece Baba Tanrı’ya ve İsa’ya iman etmekle kalmadı, aynı zamanda Yedinci Gün Adventist mesajını da kabul etti. Kutsal Kitap’taki en sevdiği ayet, “Beni arayacaksınız, bütün yüreğinizle arayınca beni bulacaksınız” diyen Yeremya 29:13 ayetiydi. Yıllar sonra Kutsal Kitap çalışırken bu ayeti yeniden buldu, ancak çok daha eski olan Yasa’nın Tekrarı kitabında. Yani, Yeremya onu Musa’dan almıştı.

`Yasa’nın Tekrarı 4:23-29 ayetlerini okuyun. İsrail'e verilen bu söz hangi konudadır ve bugün bizimle nasıl ilişkilendirilebilir?`

Daha önce gördüğümüz gibi, Yasa’nın Tekrarı kitabı Kral Yoşiya döneminde yeniden keşfedilmişti ve Yeremya da hizmetine Yoşiya’nın hükümdarlığı sırasında başlamıştı. Bu nedenle, Yeremya’nın yazılarında Yasa’nın Tekrarı kitabının etkisinin görülmesine şaşmamalı.

`Yeremya 7:1-7 ayetlerini okuyun. Yeremya halka ne yapmalarını söylüyor ve bunun Yasa’nın Tekrarı kitabında yazılanlarla ne ilgisi var?`

Musa, Yasa’nın Tekrarı kitabında defalarca Kenan ülkesindeki varlıklarının şarta bağlı olduğunu ve itaat etmezlerse Tanrı’nın kendileri için seçtiği yerde kalmayacaklarını vurgulamıştı. Yeremya 7:4 ayetindeki özel uyarıya bakın: Evet, orası Rab’bin tapınağıydı ve evet, onlar seçilmiş halktı, ancak itaatkâr olmadıklarında bunların hiçbirinin önemi yoktu.

Bu itaat, yabancılara, yetimlere, dullara davranış biçimlerini de kapsıyordu. Bu düşünce, doğrudan Yasa'nın Tekrarı kitabına ve uymaları gereken bazı antlaşma şartlarına kadar uzanıyordu: “Yabancıya ya da öksüze haksızlık etmeyeceksiniz. Dul kadının giysisini rehin almayacaksınız” (Yas. 24:17; ayrıca bkz. Yas. 24:21; Yas. 10:18, 19; Yas. 27:19).

`Yeremya 4:4 ayetini okuyun ve Yasa’nın Tekrarı 30:6 ayeti ile karşılaştırın. Oradaki insanlara verilen mesaj nedir ve bu ilke bugün Tanrı'nın halkı için nasıl aynı derecede geçerlidir?`