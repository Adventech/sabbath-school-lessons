---
title:  Geçmiş Günlerle İlgili
date:  29/11/2021
---

Yasa’nın Tekrarı 4. bölümde, Rab'bin Musa aracılığıyla halkına verdiği, Tanrı'nın seçilmiş halkı olarak sahip oldukları büyük ayrıcalıklara ilişkin harika öğütleri okumuştuk. Rab onları “Mısır’da gözlerinizin önünde… denemelerle, belirtilerle, şaşılası işlerle, savaşla, güçlü ve kudretli elle, büyük ve ürkütücü olaylarla” kurtarmıştı (Yas. 4:34). Başka bir deyişle, Allah sadece sizin için büyük bir şey yapmakla kalmamış, bunu sizin için ne kadar büyük şeyler yaptığını hatırlamanıza ve asla unutmamanıza yardımcı olacak şekillerde yapmıştı.

`Yasa’nın Tekrarı 4:32-39 ayetlerini okuyun. Rab onlara neyi hatırlamalarını söylüyordu ve bunları hatırlamaları neden bu kadar önemliydi?`

Musa halka tüm geçmişe, hatta yaratılışın kendisine bakmalarını söyleyerek, onlara tarihte kendileri için yapılan gibi bir şey yapılıp yapılmadığını soruyor. Aslında onlardan sorgulamalarını istiyor; yani, kendi başlarına araştırmalarını ve kendi yaşadıklarına benzer bir şeyin yaşanıp yaşanmadığını görmelerini istiyor. Musa onlara birkaç soru sorarak, Rab'bin onlar için ne yaptığını ve böylelikle, hayatlarındaki güçlü işleri için O'na ne kadar minnettar ve müteşekkir olmaları gerektiğini kendi başlarına anlamalarını sağlamaya çalışıyordu.

Bu işlerin en önemlisi Mısır'dan kurtuluştu ve sonra da, belki bazı yönlerden daha da şaşırtıcı olan, Sina'da onlarla konuşması ve ateşin içinden onlara sözlerini duyurması vardı.

`Yasanın Tekrarı 4:40 ayetini okuyun. O halde, Musa bu sözlerden halkın Allah’ın onlar için yaptıklarına ilişkin hangi sonuca varmalarını istemişti?`

Rab tüm bu şeyleri bir amaç gütmeden yapmamıştı. Onlarla yaptığı antlaşmaya uyup üzerine düşen yükümlülüğü yerine getirerek, halkını kurtarmıştı. Mısır’dan kurtarılmışlardı ve Vaat Edilmiş Ülke’ye girmek üzereydiler. Allah Kendi payına düşeni yapmıştı, şimdi de onlar kendi paylarına düşeni yapmaya, yani itaat etmeye çağrılıyorlardı.

`Bu örnek Yeni Ahit'te ifade edilen kurtuluş planını nasıl yansıtıyor? İsa bizim için ne yaptı ve bizim için yaptıklarına nasıl karşılık vermemiz gerekiyor? (bkz. Va. 14:12.)`