---
title:  Gök Kuşağını Anımsamak
date:  28/11/2021
---

Kutsal Kitap’ta "anımsamak" sözcüğü ilk kez Yaratılış 9. bölümde (dünya çapındaki tufandan sonra), Rab Nuh'a gökkuşağını tüm yeryüzüyle yaptığı antlaşmanın bir işareti olarak gökyüzüne koyacağını ve bir daha asla tüm dünyayı bir tufanla yok etmeyeceğini söylediğinde ortaya çıkıyor.

`Yaratılış 9:8-17 ayetlerini okuyun. “Anımsamak” sözcüğü burada nasıl kullanılıyor ve buradaki kullanım şeklinden Allah’ın bizim için yaptıklarını nasıl hatırlamamız gerektiği konusunda ne öğrenebiliriz?`

Allah’ın vaadini ve antlaşmasını hatırlatmak için elbette gökkuşağına ihtiyacı yoktur. O sadece insanların anlayabileceği şekilde konuşmuştu. Tersine, gökkuşağı biz insanların Allah’ın sözünü ve dünyayı bir daha suyla yok etmeme vaadini hatırlamamız içindir. Başka bir deyişle gökkuşağı insanların Allah’ın yaptığı bu özel antlaşmayı hatırlamalarına yardımcı olacaktı. Gökkuşağı her ortaya çıktığında, Allah’ın halkı sadece Allah’ın dünya hakkındaki, işlediği günaha dayanan hükmünü hatırlamakla kalmayacak, aynı zamanda O’nun dünyaya olan sevgisini ve onu bir daha tufana uğratmayacağı vaadini de hatırlayacaktı.

Dolayısıyla, burada hatırlama kavramının ne kadar önemli olduğunu görüyoruz: Allah’ın vaatlerini hatırlama, Allah’ın uyarılarını hatırlama, Allah’ın dünyadaki işini hatırlama.

Doğa yasalarının sürekliliğine dayanarak birçok bilim insanının dünya çapında bir tufanın hiç gerçekleşmemiş olduğunu savunduğu bugünlerde, gökyüzündeki gökkuşağı daha da önemli hale gelmektedir. Ellen G. White'ın Tufan gelmeden önce de birçok insanın doğa kanunlarının sürekliliğinin dünya çapında bir tufanın meydana gelme olasılığını ortadan kaldırdığı konusunda aynı fikre sahip olduklarını yazmış olası ne kadar büyüleyicidir. O, bilge kişilerin, “doğa kanunlarının bizzat Allah’ın dahi değiştiremeyeceği kadar sağlam bir şekilde tesis edilmiş olduğunu iddia ettiklerini” yazmıştı. Bkz. Atalar ve Peygamberler, s. 97. Bu yüzden Tufan’dan önce, doğa kanunlarına dayanarak insanlar bunun gerçekleşemeyeceğini savunuyorlardı; Tufandan sonra ise insanlar, doğa kanunlarına dayanarak bunun asla gerçekleşmemiş olduğunu iddia ediyorlar.

Ancak Allah Kutsal Kitap’ta bize Tufan’dan bahsediyor ve sadece Tufan’ın gerçekleştiğine dair değil, aynı zamanda bir daha asla bir Tufan yapmayacağına dair vaadini gösteren bir işaret veriyor. Yani, gökkuşağının ne anlama geldiğini hatırladığımızda, Allah’ın bu güzel renklerle gökyüzünde yazılmış olan Sözü’nün doğru olduğuna dair güvenceye de sahip olmuş oluyoruz. Ve eğer bu vaatte O'nun Sözü’ne güvenebiliyorsak, neden O'nun Sözü’nün bize söylediği her şeye de güvenmeyelim?

`Bir daha bir gökkuşağı gördüğünüzde Allah’ın vaatlerini düşünün. Tüm bu vaatlere güvenmeyi nasıl öğrenebiliriz?`