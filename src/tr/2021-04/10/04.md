---
title:  Unutmamaya… Dikkat Edin
date:  30/11/2021
---

`Yasa’nın Tekrarı 4:9, 23 ayetlerini okuyun. Rab burada onlara ne yapmalarını söylüyor ve bu öğüt ulus için neden bu kadar önemli?`

Bu iki ayette de baskın olan aynı iki fiildir: “Dikkat etmek” ve “unutmak.” Rab’bin onlara söylediği şuydu: Dikkat edin ki unutmayasınız. Yani, Rab'bin sizin için ne yaptığını da sizinle yaptığı antlaşmayı da unutmayın.

“Dikkat etmek” fiili (Yasa'nın Tekrarı 4: 9 ayetinde farklı bir biçimde de kullanılmış ve “kendini sakın” diye tercüme edilmiştir), tüm Eski Ahit boyunca kullanılmıştır ve "tutmak", "gözetmek" "saklamak" veya "korumak" manasına gelmektedir. Kutsal Yazı’da ilk olarak karşımıza çıktığı yerin, günahtan bile önce, Rab’bin Âdem’e vermiş olduğu bahçeye “bakmasını” söylerken olması ilginçtir. (bkz. Yar. 2:15).

Şimdiyse Rab insanların her birine ayrı ayrı (buradaki fiil tekildir), unutmamak için dikkat etmelerini söylüyor. Buradaki, hafızada tutma anlamında “unutma” değil de (zamanla ve gelecek yeni nesillerde bu da olacak olsa da), daha çok sözleşme yükümlülükleri konusunda gevşek olma anlamındadır. Yani, kim oldukları ve bunun Allah karşısında, diğer İbraniler karşısında, aralarındaki yabancıların karşısında ve çevrelerindeki uluslar karşısında nasıl yaşayacakları konusunda ne anlama geldiğine dikkat etmeleri gerekiyordu.

`Yasa’nın Tekrarı 4:9 ayetini tekrar okuyun (ayrıca bkz. Yas. 6:7 ve Yas. 11:19), fakat çocuklarını ve torunlarını eğitmekle ilgili olan son bölüme odaklanın. Bunun unutmamalarına yardımcı olmakla ilgisi nedir?`

Musa'nın onlara unutmayın, bunları "aklınızdan çıkarma[mayın]" demesinden hemen sonra bunları gelecek nesillere ve sonraki nesillere öğretmelerini söylemesi bir tesadüf değildir. Bunun sebebi sadece çocuklarının bunları duymalarının gerekli olması değil, belki de daha önemlisi, Allah’ın onlar için yaptıklarının öykülerinin tekrar tekrar anlatılmasıyla, halkın bu şeylerin ne olduğunu asla unutmayacak olmasıydı. Sonuçta Rab'bin seçilmiş halkı için neler yaptığına dair bilgiyi korumanın daha iyi bir yolu olabilir mi?

`Başka insanlara Rab'le olan deneyiminizi anlatmak sadece onlara değil, kendinize de nasıl bir fayda sağladı? Allah’ın rehberliğini anlatmak, O'nun rehberliklerini unutmamanıza nasıl yardım etti?`