---
title:  Yiyip Doyunca
date:  01/12/2021
---

Yedinci Gün Adventistleri® Genel Konferansı'nda 34 yıl çalışmış olan eski bir kilise önderi, yıllar önce karısıyla birlikte bir havalimanına indiklerinde bir parça bavullarını nasıl kaybettiklerine dair anısını anlatmaya başladı. “Tam orada,” dedi, “bagaj taşıma bandının yanında ve herkesin önünde dizlerimizin üzerine çöküp dua ederek Rab'den kayıp valizimizi bize geri getirmesini diledik.” Sonra, “yıllar sonra aynı şey oldu” dedi: Uçaktan inmişler fakat bir parça bavulları inmemiş. Sonra ne olduğunu anlattı. "Merak etme," demiş karısına, “sigorta bunu karşılayacak.”

`Bu hikâyeyi aklınızda tutarak 8:7–18 ayetlerini okuyun. Rab burada halkına hangi uyarıda bulunuyor ve bu bugün bizim için de ne anlama gelmelidir?`

Rab’be sadık olmalarının onlara ne getireceğine bakın. Sadece harika ve zengin bir ülkeyi, “sıkıntısız ekmek yiyebilecekleri, hiçbir şeye gereksinim duymayacakları bir ülkeyi” (bkz. Yas. 8:9) mülk edinmekle kalmayacak, aynı zamanda o topraklarda fazlasıyla bereketleneceklerdi: Sığırlar, davarlar, altın, gümüş ve güzel evler. Yani, onlara bu hayatın sunduğu tüm maddi rahatlıklar verilecekti.

Peki ya sonra? Zenginliğe ve fiziksel refaha her seferinde eşlik eden tehlikeyle karşı karşıya kalacaklardı, yani, onlara “bu serveti toplama yeteneğini verenin” (Yas. 8:18) sadece Rab olduğunu unutacaklardı.

Belki ilk başta değil, ama yıllar geçtikçe ve ihtiyaç duydukları tüm maddi rahatlığa sahip olduklarında, geçmişlerini, Rab'bin onları “o geniş ve korkunç çölden” (Yas. 1:19) nasıl geçirdiğini unutacaklar ve aslında bu kadar başarılı olmalarını sağlayan şeyin kendi zekaları ve yetenekleri olduğunu düşüneceklerdi.

Bu açık biçimde Rab'bin onları yapmamaları için uyardığı şeydi (ve ne yazık ki, özellikle sonraki peygamberleri okurken görüyoruz ki, tam olarak böyle oldu).

Bu sebeple, bu refahın ortasında Musa onlara, bunu onlar için yapanın yalnızca Rab olduğunu hatırlamalarını ve onlara verdiği maddi nimetlerle aldanmamalarını söylüyor. Yüzyıllar sonra, İsa’nın Kendisi de tohum benzetmesinde “zenginliğin aldatıcılığı” (Mar. 4:19) konusunda uyarıda bulunmuştu.

`Burada ne kadar paraya ve maddi varlığa sahip olursak olalım, hepimiz topraktaki bir çukuru bekleyen et ve kandan ibaretiz. Servet bizi yerdeki o çukurdan kurtarabilecek tek Kişi'ye olan ihtiyacımızı unutmamıza neden olabileceği için, bu durum bize servetin getirdiği tehlikeler hakkında ne söylemelidir?`