---
title:  Bir İbadet Meselesi
date:  18/11/2021
---

Rab ve İsrail arasındaki antlaşmanın merkezinde ibadet bulunuyordu. İsraillileri çevrelerindeki tüm dünyadan farklı kılan şey, bir ulus olarak, putperest dünyasının aslında ilah bile olmayan sahte tanrı ve tanrıçalarının aksine, gerçek Tanrı'ya ibadet eden yegâne ulus olmalarıydı. “Artık anlayın ki, ben, evet ben O’yum, Benden başka tanrı yoktur” (Yas. 32:39).

`Yasa’nın Tekrarı 4:19, 8:19, 11:16 ve 30:17 ayetlerini okuyun. Bu tüm ayetlerdeki ortak uyarı nedir? Bu uyarılar neden İsrail ulusu için çok önemliydi?`

Tıpkı bugün olduğu gibi binlerce yıl önce de, Tanrı'nın halkı, çoğu durumda inançlarıyla çelişen standartları, gelenekleri ve kavramları yayan bir kültür ve ortam içinde var oldu. Bu nedenle, dünyanın yolları, putları ve “tanrıları” ibadetlerinin odağı haline gelmesin diye, Tanrı'nın halkı her zaman tetikte olmalıdır.

Tanrımız “kıskanç bir Tanrı'dır” (Yas. 4:24, Yas. 5: 9, Yas. 6:15) ve ibadetimize layık olan, Yaratıcımız ve Kurtarıcımız olarak sadece O’dur. Burada da, orta bir yol bulunmamaktadır: Ya yaşam, iyilik ve bereket getiren Rab'be taparız ya da kötülük, lanet ve ölüm getiren başka herhangi bir tanrıya taparız.

`Yaratılış 13:1–15 ayetlerini okuyun ve ibadet meselesinin oradaki sunulma biçimine odaklanın. Sonra bu ayetleri Vahiy 14:6–12 ayetleri ile karşılaştırın. Burada, Vahiy kitabında, Yasa’nın Tekrarı’nda (ve aslında tüm Kutsal Yazılar boyunca) sahte ibadet hakkında verilen uyarıyı yansıtan neler oluyor?`

Bağlam farklı olsa da mesele aynıdır: İnsanlar gerçek Tanrı'ya ibadet edip yaşama mı sahip olacaklar, yoksa baskılara boyun eğip, açık veya gizli şekilde ya da ikisini birden yaparak O’na bağlılıklarını bırakacak ve ölümle mi yüzleşecekler? Bu sorunun cevabı nihayetinde her kişinin kendi yüreğinde yatmaktadır. Tanrı İsrail’i O’nu izlemeleri için zorlamadı ve bizi de zorlamayacaktır. Vahiy 13. bölümde gördüğümüz üzere güce başvuracak olan canavar ve onun heykelidir. Tanrı, aksine, sevgiyle çalışır.

`Fark etmeden de olsa, başka tanrılar için İsa’ya olan bağlılığımızı yavaş yavaş kaybetmediğimizden nasıl emin olabiliriz?`