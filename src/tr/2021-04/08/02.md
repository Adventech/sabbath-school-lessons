---
title:  Yaşam Ağacı
date:  14/11/2021
---

Hiçbirimiz burada olmayı istemedik, öyle değil mi? Nerede ve ne zaman doğacağımızı, ebeveynlerimizin kim olacağını seçmediğimiz gibi, var olmayı da seçmedik.

Âdem ve Havva için de aynı durum geçerliydi. Onlar da Allah tarafından yaratılmayı bir yapraktan, bir kayadan, bir dağdan daha çok seçmediler. İnsanlar olarak bize sadece var oluş (bir kayanın da varlığı vardır) ve sadece yaşam (bir amibin de yaşamı vardır) değil, Allah’ın suretinde yaratılmış, akıl sahibi özgür varlıklar olarak yaşam verilmiştir.

Bununla birlikte, bizler Allah’ın suretinde yaratılmış, akıl sahibi özgür bireyler olarak var olmayı da seçmedik. Ne var ki Allah bize var olmaya devam etme seçimini; yani, yaşamı, sonsuz yaşamı, İsa ve O’nun çarmıhtaki ölümü sayesinde sahip olabileceğimiz, O’ndaki yaşamı seçme özgürlüğünü sunmaktadır.

`Yaratılış 2:8, 9, 15–17 ve Yaratılış 3:22, 23 ayetlerini okuyun. Allah, Âdem’in varlığı ile ilgili olarak ona hangi iki seçeneği sundu?`

“Aden bahçesinin orta yerinde, meyvesinde sonsuz yaşam gücü olan yaşam ağacı bulunuyordu. Âdem Allah’a itaatkâr kalsaydı, istediği zaman bu ağaca ulaşabilir ve sonsuza dek yaşayabilirdi. Ancak günah işledikten sonra yaşam ağacından yemesi yasaklandı ve ölüme tabi oldu. ‘Topraktan yaratıldın ve yine toprağa döneceksin’ şeklindeki ilahi ifade, yaşamın sonunda tükenmesine işaret ediyor.”—Ellen G. White, Büyük Mücadele, s. 574, 575.

Böylece, başlangıçtan itibaren Kutsal Kitap bize iki seçenekten sadece birini sunuyor: Aslında sahip olmamız gereken sonsuz yaşam ya da bir anlamda en başta içinden çıktığımız hiçliğe geri dönüş yani sonsuz ölüm.

Kutsal Yazı’nın ölümsüzlük verdiğini söylediği, ilk olarak Kutsal Kitap’ın ilk kitabında karşımıza çıkan “yaşam ağacının” son kitapta yeniden ortaya çıkıyor olması da ilginçtir. Vahiy 2:7 ve Vahiy 22:2, 14 ayetlerini okuyun. Belki de verilmek istenen mesaj şudur: Aslında yaşam ağacına erişimimiz olması gerekirken, günah yüzünden bu erişimden mahrum kaldık; sonra, sona gelindiğinde İsa ve kurtuluş tasarısı sayesinde günah sorunu ilelebet ve tamamen sona erdiğinde, kurtarılanlar, yani yaşamı seçmiş olanlar en baştan beri olması gerektiği gibi yaşam ağacına erişebilecekler.

`Bir düşünün: Günlük seçimlerimizle aslında nasıl da yaşamı ya da ölümü seçiyoruz?`