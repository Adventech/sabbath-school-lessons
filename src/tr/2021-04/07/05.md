---
title:  Mısır’da Bir Köle
date:  10/11/2021
---

Yasa’nın Tekrarı kitabında tekrar tekrar ortaya çıkan bir konu vardır: Rab’bin halkı İsrail’i Mısır topraklarından kurtarması. Defalarca İsraillilere Allah’ın onlar için yaptıkları hatırlatılır: “Bunun üzerine güçlü elle, kudretle, büyük ve ürkütücü olaylarla, belirtilerle, şaşılası işlerle bizi Mısır’dan çıkardı” (Yas. 26:8; Ayrıca bkz. Yas. 16:1–6).

Aslında, Eski Ahit boyunca Allah’ın lütfuyla onları Mısır'ın köleliğinden ve zulmünden kurtarmasının bir örneği olarak Mısır'dan Çıkış öyküsüne gönderme yapılmaktadır. “Seni Mısır’dan ben çıkardım, Ben kurtardım seni kölelik diyarından.” (Mika 6:4).

Bu inanç, yani Allah’ın büyük gücüyle Mısır’dan çıkmalarının Mesih’e iman yoluyla kurtuluşun bir simgesi olması, Yeni Ahit'te bile karşımıza çıkmaktadır: “İman sayesinde İsrailliler karadan geçer gibi Kamış Denizi’nden geçtiler. Mısırlılar bunu deneyince boğuldular” (İbr. 11:29; ayrıca bkz. 1Ko. 10:1–4).

`Yasa’nın Tekrarı 5:6–22 ayetlerinde Musa’nın yasayı, Yahve ile yaptıkları antlaşmanın temel koşulu olan On Emir’i tekrar edişini okuyun. Dördüncü emre ve burada belirtilen sebebine dikkat edin. Burada yasa ve lütuf gerçekliğini ortaya koyan ne söyleniyor?`

Musa, temel olan yedinci gün Sebti’nde dinlenme emrini tekrarlıyor, ancak ona ek bir vurgu yapıyor. Yani, Mısır’dan Çıkış'ta taşa yazılmış olmasına rağmen, Musa burada daha önce verilmiş olanı genişletiyor. Sebt Günü'nü yalnızca yaratılışın bir anması olarak değil, aynı zamanda Mısır'dan kurtuluşun bir anması olarak da tutun. Onları Mısır’dan kurtaran ve onlara işlerinden dinlenme fırsatı sunan Allah’ın lütfuydu (İbr. 4:1-5). Şimdiyse, Allah’ın onlara vermiş olduğu lütfun karşılığında onlar da lütfu başkalarına yaymalıydılar.

Öyleyse bu durumda, yedinci gün Sebti sadece yaratılışın güçlü bir simgesi olmakla kalmıyor, aynı zamanda güçlü bir kurtuluş ve lütuf simgesine de dönüşüyor. Evdeki herkes, sadece çocuklar değil, hizmetçiler, hayvanlar ve hatta aralarındaki yabancılar da dinlenebilirler. Sebt günü, Yahudilere verilmiş olan lütfu başkalarına ve hatta antlaşma halkının dışında kalanlara bile yaymaktadır. Ve o Allah’ın yasasının tam kalbinde bulunmaktadır. Allah’ın lütufla onlar için yaptığını, onların da başkaları için yapmaları gerekmektedir. Bu kadar basit.

`Matta 18:21-35 ayetlerini okuyun. Bu benzetmedeki ilke Sebt günü emrinde, özellikle Yasa’nın Tekrarı’nda vurgulandığı şekliyle hangi biçimde ortaya konmuştur?`