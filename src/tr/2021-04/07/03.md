---
title:  Yasa’nın Tekrarı Kitabında Yasa
date:  08/11/2021
---

Kenan sınırındaki İbrani ulusu, Tanrı'nın seçilmiş halkı nihayet Tanrı'nın kendilerine vaat ettiği toprakları miras almak üzereydi. Ve daha önce gördüğümüz gibi, Yasa’nın Tekrarı İbraniler ülkeyi ele geçirmeden önce Musa’nın onlara verdiği son talimatlardır. Bu talimatlar arasında itaat edilecek emirler de bulunmaktaydı.

`Aşağıdaki ayetleri okuyun. Hangi konu defalarca, tekrar tekrar ifade ediliyor ve bu konu halk için neden bu kadar önemli? (Yas. 4:44, Yas. 17:19, Yas. 28:58, Yas. 30:10, Yas. 31:12, Yas. 32:46, Yas. 33:2).`

Yasa’nın Tekrarı kitabı en üstünkörü biçimde okunduğunda dahi, yasaya itaat etmenin İsrail ulusu için ne kadar elzem olduğunu göstermektedir. Gerçek anlamda o halkın antlaşma yükümlülüğüydü. Allah onlar için çok şey yapmıştı ve onlar için çok şey yapmaya devam edecekti. Bunlar İsraillilerin kendileri için yapamayacakları ve hatta hak etmedikleri şeylerdi (lütuf işte budur: Allah’ın hak etmediklerimizi bize vermesi). Ve bunun karşılığında istediği şey, Yasası’na itaat edilmesinden başka bir şey değildi.

Bugün de durum farklı değil. Yasanın işleri bir yana, bizi kurtaran Allah’ın lütfudur  “çünkü insanın, Yasa'nın gereklerini yaparak değil, iman ederek aklandığı kanısındayız” (Rom. 3:28) fakat bizim üzerimize düşen yasaya itaat etmektir. Biz yasaya onun sayesinde kurtulalım diye beyhude bir çabayla itaat etmiyoruz, “yasa’nın gereklerini yapmakla hiç kimse Tanrı katında aklanmayacaktır. Çünkü Yasa sayesinde günahın bilincine varılır” (Rom 3:20). İtaat etmemizin sebebi bize lütufla verilmiş olan kurtuluştur. “Beni seviyorsanız, buyruklarımı yerine getirirsiniz” (Yu. 14:15).

Yasa’nın Tekrarı kitabı lütuf ve yasa konusunda büyük bir örnek ders olarak görülebilir. Allah bizim kendimiz için yapamayacağımız şeyi (İsraillilerin Mısır’dan kaçmak için kendi başlarına yapabileceklerinden daha fazlasını) yaparak, bizi lütufla kurtarır ve biz de buna karşılık imanla O'na ve O'nun yasasına itaatle dolu bir hayat yaşarız. Âdem'in düşüşünden büyük sıkıntı ve canavarın işareti zamanında yaşayanlara kadar, “Tanrı'nın buyruklarını yerine getiren, İsa'ya imanlarını sürdüren[ler]” (Vahiy 14:12) diye tasvir edilen bir halk yaşamaktadır. Allah’ın bu antlaşma halkıyla olan ilişkisi bir yasa ve lütuf ilişkisidir. Allah’ın lütfu, O'nun yasasını ihlal ettiğimiz için bizi bağışlar ve ayrıca O'nun yasasına itaat etmemizi sağlayan da Allah’ın lütfudur. Bu itaat O’nunla olan antlaşma ilişkimizden kaynaklanmaktadır.

`Yasaya itaat ederken yasacı olma tuzağından nasıl kaçınabiliriz?`