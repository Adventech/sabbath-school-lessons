---
title:  Letov Lak
date:  09/11/2021
---

Kutsal Kitap’ı reddetmek için sebepler arayan şüpheciler, genellikle Eski Ahit'te geçen Tanrı’nın bazı sert sözlerine işaret ederler. Eski Ahit'in Tanrısı’nın, özellikle İsa'nın aksine, kaba, kindar ve kötü niyetli olduğunu savunurlar. Bu yeni bir iddia değil, ancak günümüzde de yüzyıllar önce ilk dillendirildiği zaman olduğu kadar kusurludur.

Rab’bin kadim halkı İsrail’i seviyor olduğu ve onlar için en iyisini istediği Eski Ahit’te defalarca ortaya konmaktadır. Bu sevgi Yasa’nın Tekrarı kitabında güçlü bir şekilde ortaya çıkmaktadır.

`Yasa’nın Tekrarı 10:1-15 ayetlerini okuyun. Bu ayetlerin o günkü bağlamı nedir ve Tanrı’nın, günahlarından sonra bile halkına karşı nasıl hissettiği konusunda bize ne öğretirler? Aslında bize lütuf hakkında ne öğretirler?`

Tanrı’nın İsrail’e karşı duyduğu sevgi ve lütuf bu ayetlerden yayılıyor. Özellikle 12 ve 13. ayetlere dikkat edin. Bunların ikisi aslında tek bir uzun cümle, bir soru cümlesidir ve soru çok basittir: “Tanrınız RAB sizden ne istiyor? Yalnız şunu istiyor: O’nun yollarında yürüyün, O’nu sevin; bütün yüreğinizle, bütün canınızla O’na kulluk edin; üzerinize iyilik gelsin diye bugün size bildirdiğim buyruklarına, kurallarına uyun.”

Bu ayetin İbranicesinde baştan sona “sizin” ve “siz” ifadeleri tekildir. Tanrı elbette bir bütün olarak ulusa hitap ediyor olsa da, insanların her biri bireysel olarak buyruklara itaat etmediğinde Tanrı’nın sözleri ne işe yarar? Bütün, ancak onu oluşturan parçaların toplamı kadar iyidir. Rab, bir ulus olarak İsrail’e bire bir konuşuyordu.

13. ayetin sonunu da unutamayız: letov lak, yani “üzerinize iyilik gelsin diye” buyruklara uyun. Başka bir deyişle, Tanrı insanlara itaat etmelerini emrediyor çünkü onların iyiliği için en iyi olan budur. Onları Tanrı yarattı, Tanrı ayakta tutuyor, Tanrı onlar için neyin en iyi olduğunu biliyor ve onlar için en iyi olanı istiyor. O'nun yasasına, On Emri’ne itaat, ancak onların yararına olabilir.

Yasa genellikle bir çite, bir koruma duvarına benzetilir. O’nu takip edenler duvarın içinde kalarak, aksi takdirde onlara ulaşıp onları yok edecek bir dizi kötülükten korunurlar. Kısacası, Allah halkına olan sevgisinden onlara yasasını verdi ve O'nun yasasına itaat sizin faydanıza olacaktır.

`Tanrı’nın yasasına itaatin aslında nasıl bizim “kendi iyiliğimiz için” olduğunu hangi yollarla görebiliriz?`