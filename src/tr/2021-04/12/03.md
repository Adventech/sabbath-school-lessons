---
title:  Ayrımcılık Yapmak
date:  13/12/2021
---

Yasa’nın Tekrarı 10. bölümde Musa (yine) İsrail'in tarihini anlatıyordu ve (yine) halkına sadakatli olmayı nasihat etmek için bu hikayeleri kullandı. Ve bu uyarının ortasında başka bir şey söyledi.

`Yasa’nın Tekrarı 10:17-19 ayetlerini okuyun. Oradaki insanlara verilen önemli mesaj nedir ve bu mesaj bugün Tanrı'nın kilisesiyle neden alakalıdır?`

“Kimseyi kayırmayan” ifadesi, İbranice bir mecazdan tercüme edilmiştir ve kelimenin tam anlamıyla “ayrımcılık yapmayan” anlamına gelir. Bu ifadenin, yargıç veya kralın yargılanan kişinin yüzünü gördüğü ve bu kişinin mevkisine (önemli kişi veya sıradan biri) göre bir karar verdiği hukuksal bir durumdan geldiğine inanılıyor. Burada, Yasa’nın Tekrarı kitabında kastedilen, Rab'bin büyük gücüne ve kudretine rağmen insanlara bu şekilde davranmadığıdır. O, mevkilerine bakmaksızın herkese karşı adildir. Bu gerçek elbette, İsa'nın yaşamında ve O’nun toplumda en hakir görünen kişilere dahi davranış biçiminde ortaya konmuştu.

`Elçilerin İşleri 10:34, Romalılar 2:11, Galatyalılar 2:6, Efesliler 6:9, Koloseliler 3:25 ve 1. Petrus 1:17 ayetlerini okuyun. Bu ayetler Yasa’nın Tekrarı 10:17 ayetinden ne şekilde yararlanıyorlar?`

Bu bahislerin her birinde koşullar çok farklı olsa da (Efesliler’de Pavlus efendilere kölelerine nasıl davrandıklarına dikkat etmelerini söylüyor; Romalılar’da yine Pavlus, söz konusu kurtuluş ve suçlama olduğunda, Yahudiler ve Uluslardan olanlar arasında hiçbir fark olmadığı gerçeğinden bahsediyor) hepsi Yasa'nın Tekrarı’na ve Tanrı'nın “ayrımcılık yapmadığı” düşüncesine geri dönüyor. Eğer “tanrıların Tanrısı, rablerin Rabbi… ulu, güçlü, heybetli Tanrı” bunu yapmıyorsa, o zaman kesinlikle biz de yapmamalıyız.

Özellikle, Pavlus’un bunu Romalılar kitabındaki kullanımında müjdenin bir ifşasını görebiliriz: Mevki açısından kim olursak olalım, hepimiz aynı düzlem üzerindeyiz. Hepimiz Tanrı'nın kurtarıcı lütfuna muhtaç düşkün varlıklarız. İyi haber şu ki, mevkimiz ne olursa olsun, İsa Mesih'teki kurtuluş hepimize sunulmuştur.

`Ne sıklıkla, hatta fark etmeden, “ayrımcılık yapıyorsunuz” ve bu davranışın ne kadar günahlı olduğunu bize neden çarmıh göstermektedir?`