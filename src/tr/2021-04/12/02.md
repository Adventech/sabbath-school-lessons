---
title:  “Diye Yazılmıştır”
date:  12/12/2021
---

`Matta 4:1-11 ayetlerini okuyun. İsa çölde Şeytan’ın ayartmalarına nasıl karşılık verdi ve O'nun cevabında buradaki bizler için bulunacak önemli ders nedir?`

İsa Şeytan’la çekişmedi ya da tartışmadı. Sadece Allah’ın Sözü olan Kutsal Yazı’dan alıntı yaptı, çünkü “Tanrı’nın sözü diri ve etkilidir, iki ağızlı kılıçtan daha keskindir” (İbr. 4:12). Ve her seferinde alıntı yaptığı Söz Yasa’nın Tekrarı kitabındandı. İsa’nın çölde alıntı yapmak için İsraillilere çölde verilmiş olan metinleri tercih etmiş olması ne kadar ilginçtir.

İlk ayartıda İsa Yasa’nın Tekrarı 8:3 ayetinden alıntı yaptı. Musa, Rab'bin man vermek de dahil olmak üzere onca yıl boyunca çölde onlara nasıl baktığını kadim İsrail'e anlatıyordu. Bunların hepsi saflaştırma sürecinin bir parçasıydı çünkü Rab onlara manevi dersler öğretmek istiyordu. Bu dersler arasında, “insanın yalnız ekmekle yaşamadığını, RAB’bin ağzından çıkan her sözle yaşadığını” öğretmek de vardı. Tanrı sizi gıdayla doyurmakla kalmadı, O aynı zamanda ruhsal beslenmenizi de sağlıyor. İkincisini almadan sadece ilkini alamazsınız. İsa ekmek simgesini Yasa’nın Tekrarı kitabıyla bağlantı kurmak, ayrıca Şeytan'a ve onun İsa'ya aşılamaya çalıştığı şüpheye ders vermek için kullandı.

İkinci ayartıda İsa, Musa’nın halka “Massa’da olduğu gibi, Tanrınız RAB’bi denemeyeceksiniz” diyerek Massa’daki isyanlarını hatırlattığı Yasa’nın Tekrarı 6:16 ayetine gidiyor (bkz. Çık. 17:1-7).  “Ayartı” sözcüğü “deneme” veya “sınama” manasına gelebilir. Rab onlara bakacak kudrette olduğunu ve bunu istediğini onlara defalarca ve tekrar tekrar göstermişti. Yine de, sıkıntı zamanlarında onlar “Acaba RAB aramızda mı, değil mi?” diye haykırmışlardı (Çık. 17:7). İsa, Şeytan’ı azarlamak için işte bu hikâyeden Tanrı Sözü alıntısı yaptı.

Üçüncü ayartıda, Şeytan bu sefer Mesih’in yere kapanıp kendisine tapmasını sağlamaya çalıştı. Bu, onun gerçekte kim olduğunun ve aslında ne istediğinin ne kadar açık ve pervasız bir ifşasıydı! İsa, tartışmak yerine Şeytan'ı azarladı ve yeniden Tanrı Sözü’ne, yani Yasa’nın Tekrarı'na geri döndü. Burada Rab, eğer isyan edip diğer tanrılara tapınırlarsa başlarına ne geleceği konusunda halkı uyarıyordu. “Tanrınız RAB’den korkacaksınız; O’na kulluk edecek[siniz]” (Yas. 6:13). Yani, sadece ve sadece O’na kulluk edeceksiniz.

`İsa'nın karakterini daha fazla yansıtmak ve O'nun gibi Şeytan'ın ayartılarına direnmek için Tanrı Sözü’nü araştırarak kendi yaşamlarımıza daha fazla güç almayı nasıl öğrenebiliriz?`