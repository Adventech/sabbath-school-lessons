---
title:  Korkunç Bir Şey
date:  16/12/2021
---

İbraniler kitabı, tüm derinliği ve yüceliği ile birçok yönden, İsa'ya inanan Yahudi imanlılara uzun bir öğüt niteliğindeydi. Ve onları yapmaya teşvik ettiği şey şuydu: Rab’be sadık kalın!

Bu sadakat, elbette, Tanrı'nın kim olduğuna ve en güçlü şekilde Mesih'in çarmıhında ifade edilmiş olan karakterine ve iyiliğine olan sevgimizden kaynaklanmalıdır. Yine de bazen isyan etmenin korkunç sonuçlarının ne olacağı insanlara hatırlatılmalıdır. Yani, nihayetinde İsa'nın günahlarımızın cezasını ödeyerek bizim için yaptığı şeyi kabul etmezsek, bu cezayı kendimiz ödemek zorunda kalacağımızı hatırlamalıyız. Bu da “ağlayış ve diş gıcırtısı,” ardından da ebedi yok oluş demektir (Mat. 22:13).

`İbraniler 10:28-31 ayetlerini okuyun. Pavlus ne diyor ve bu nasıl bizim için de geçerlidir?`

Pavlus’un Yahudi imanlıları Tanrı'ya sadık kalmaya teşvik etmek için, daha önce Tanrı'ya sadık kalmaları için Yahudi imanlıları teşvik eden Yasa’nın Tekrarı kitabından alıntı yapması ne kadar ilginçtir! Pavlus, ölüm cezasıyla yargılanan kişinin ancak en az iki kişi aleyhine tanıklık ettikten sonra ölümle cezalandırılabileceği gerçeğine ilişkin Yasa’nın Tekrarı 17:6 ayetinden alıntı yapıyor.

Ancak Pavlus bu alıntıyı bir konuyu vurgulamak için yapıyor. Eğer Eski Antlaşma altında sadakatsizlik bir kişiyi ölüme götürebiliyorsa, şöyle diyor Pavlus: “Allah'ın Oğlu'nu ayak altında çiğneyenin ve onunla kutsal kılındığı antlaşma kanını bayağı sayanın ve inayet Ruh'una hakaret edenin, ne kadar daha kötü bir cezaya lâyık sayılacağını sanırsınız?” (İbr. 10:29 CAN). Başka bir deyişle, onlardan daha fazla ışığa ve gerçeğe sahipsiniz ve günahlarınız için Tanrı'nın Oğlu'nun kurban edildiğini biliyorsunuz. Bu yüzden, eğer sadakatinizi yitirirseniz, siz onlardan daha suçlu olacaksınız.

Pavlus daha sonra savını desteklemek için hemen Yasa’nın Tekrarı’na, bu sefer 32:35 ayetine geri dönüyor. Mesih’te onlara verilenler ve onlar için sağlanan imkâna dair sahip oldukları bilgi dikkate alındığında, “öç benimdir” diyen Rab döneklikleri ve sadakatsizlikleri için “halkını yargılayacak[tır]” (İbr. 10:30). Sonuçta Allah, Yeni Antlaşma Yahudilerinin gördüklerini görmeyenleri, yani Tanrı'nın sevgisinin çarmıhta eksiksiz bir biçimde ifşa edildiğini görmeyen atalarını yargılamıştı. Yani, Pavlus temelde şunu söylüyordu: Ders alın.

`“RAB kendi halkının hakkını koruyacak[tır]” (Yas. 32:36). Bu yargılanmada tek umudumuz nedir (bkz. Rom. 8:1)?`