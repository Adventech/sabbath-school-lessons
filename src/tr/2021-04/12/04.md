---
title:  Ağaç Üzerine Asılan Herkes Lanetlidir
date:  14/12/2021
---

`Galatyalılar 3:1-14 ayetlerini okuyun. Pavlus burada bugün bizimle alakalı olan ne söylüyor ve ne demek istediği açıklamak için Yasa’nın Tekrarı 27:26 ve Yasa’nın Tekrarı 21:22, 23 ayetlerini nasıl kullanıyor?`

Ne yazık ki, yasayı, yani On Emir'i tutmamak için bu yasayı bir tür gerekçe olarak kullanmak Hristiyanıkta yaygındır. Elbette bu sav, sanki diğer dokuzunun aksine bu emrin tutulması bir şekilde Pavlus'un burada bahsettiği yasacılığın bir ifadesiymiş gibi, gerçekten dördüncü emri yerine getirmemek için bir neden olarak kullanılıyor.

Ancak, Pavlus yasaya aykırı konuşmuyordu ve bu metindeki hiçbir şey kesinlikle Sebt Günü emrini çiğnemeyi haklı gösteremez. Anahtar, Pavlus’un “Yasa’nın gereklerini yapmış olmaya güvenenlerin hepsi lanet altındadır” dediği ve ardından Yasa’nın Tekrarı 27:26 ayetinden alıntı yaptığı Galatyalılar 3:10 ayetinde bulunabilir. Mesele yasaya itaat etmek değil, yasanın gereklerini yapmış olmaya güvenmektir. Bizim gibi düşkün varlıklar için imkânsız olmasa da zor bir durum.

Pavlus'un vurgulamak istediği şey, bizim kurtarılmamızın yasanın işleriyle değil, iman aracılığıyla bize verilmiş olan Mesih’in bizim için ölümüyle olmasıdır. Burada vurguladığı şey Mesih’in çarmıhta bizim için yaptığıdır. Pavlus bu konuyu açıklamaya yardımcı olması için tekrar Yasa’nın Tekrarı kitabına, bu sefer 21:23 ayetine başvuruyor. İsa gibi, Pavlus da Eski Ahit'in yetkisini göstererek “diye yazılmıştır” diyor ve sonra da büyük bir suç işleyen, bu nedenle idam edilen ve belki başkaları için caydırıcı olur diye ağaca asılan bir kişiyle ilgili bir metinden alıntılar yapıyor.

Ancak Pavlus bunu Mesih’in bizim yerimize ölmüş olmasının bir simgesi olarak kullanıyor: Mesih yasanın laneti ile yüzleşerek “bizim için lanetlendi,” yani öldü. Bu, herkes yasayı ihlal ettiği için, tüm insanların yüzleşeceği lanettir. Ancak, müjdenin iyi haberi şudur: Bizim olması gereken lanet, “bizler vaat edilen Ruh’u imanla alalım diye” çarmıhta O'nun oldu (Gal. 3:14).

Ya da Ellen G. White’ın dediği gibi: “Mesih’ten başka hiç kimse düşkün insanı yasanın lânetinden kurtararak yeniden Gökle uyumlu hale getiremezdi. Mesih günahın suç yükünü ve utancını Kendi üzerine alacaktı; bu günah kutsal olan Allah’ın gözünde o kadar iğrençti ki, Baba ile Oğlu’nu ayırmalıydı.”—Ellen G. White, Atalar ve Peygamberler, s. 63.

`Yaptığınız tüm yanlışlar için adil bir ceza alırsanız neyle karşı karşıya kalacağınızı düşünün. Fakat siz buna mecbur kalmayasınız diye Mesih hatalarınızın cezasını Kendisi taşıdığına göre, O'nun fedakarlığına nasıl karşılık vermelisiniz?`