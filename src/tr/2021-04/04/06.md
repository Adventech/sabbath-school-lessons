---
title:  İlk Emir
date:  21/10/2021
---

Her ne kadar birçok Hristiyan, çeşitli nedenlerle Eski Ahit'i Yeni Ahit’ten ayırmaya çalışsa da, bu bir derecede Yeni Ahit'in gerçek anlamını aşındırmadan yapılamaz. Yeni Ahit, İsa'nın ifşasında ve O’nun yaşamına, ölümüne, dirilişine ve Baş Rahiplik hizmetine ilişkin teolojik açıklamalarında, Eski Ahit’teki peygamberlik sözlerinin ve örneklerin çoğunun tamamlandığına işaret etmektedir. Eski Ahit birçok şekilde Yeni Ahit için arka plan, bağlam ve temel oluşturmaktadır. İki antlaşma da Allah’ın iyiliği ve sevgisini ortaya koyuyor.

Yeni Ahit boyunca Bizzat İsa’nın yaptıkları da dahil olmak üzere sürekli olarak Eski Ahit’ten alıntı yapılmasının bir sebebi budur.

`Markos 12:28-30 ayetlerini okuyun. “Buyrukların en önemlisi” hakkında sorulan soru neydi? İsa’nın cevabı neydi ve bu cevabını neye dayandırıyordu?`

Tüm yaşamını yasayı ve nasıl uygulanması gerektiğini anlamaya adamış bir din bilgininin bu soruyu sormuş olması çok ilginç. İtaat etmeleri gerektiğine inandıkları birçok yasa olsa da (daha sonra Yahudi geleneği 613 yasa olduğunu söyledi), hepsinin tek bir soruya özetlenmesini istemeleri şaşırtıcı değil.

Peki, İsa ne yaptı?

Doğrudan Yasa’nın Tekrarı 6. Bölüme giderek “Dinle, ey İsrail! Tanrımız RAB tek RAB’dir” (Yas. 6:4) ayetiyle başladı ve ardından gelen, Allah’ı bütün yüreğinle, bütün canınla ve bütün gücünle sevmek ile ilgili olan ayetten alıntı yaptı. Rab’bin onların Tanrısı, tek Tanrısı olduğunun en önemli onayına ve bu büyük gerçeğe dayanarak onlardan O’nu her şeyden çok sevmelerinin isteniyor olmasına dikkat çekti.

Bu emirden daha büyük “mevcut gerçek” ne olabilirdi? Son olayların gerçekleştiği ve herkesten belirgin bir şekilde taraflardan birini seçmenin isteneceği günlerde, Allah’ın emirleri (Va. 14:12) çok önemli bir işleve sahip olacaktır.

Sonuçta, zulüm görme pahasına olsa dahi seçeceğimiz taraf Allah’ı gerçekten sevip sevmediğimize dayalı olacaktır. Sonucu belirleyecek olan budur ve ancak Allah’ı kendimiz için tanımaya geldiğimizde ve O’nun iyiliğini, sevgisini ve lütfunu kendi başımıza tecrübe ettiğimizde O’nu bütün kalbimizle, bütün canımızla ve bütün gücümüzle sevebiliriz. Bu, gerekirse uğruna ölünecek bir şeydir.

`Eğer biri size, insanlar asla kendileri görmedikleri Tanrı’yı nasıl sevebilirler diye sorsaydı, cevabınız ne olurdu? Cevabınız hakkında sınıfta konuşun.`