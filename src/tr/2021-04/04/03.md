---
title:  Allah’tan Korkmak
date:  18/10/2021
---

Musa İsrailoğullarına Allah’ı sahip oldukları her şeyle sevmelerini söyledi. Bu bir emirdi. Bununla birlikte, birkaç ayet önce Musa onlara başka bir emir vermişti: “Tanrınız RAB’den korkun” (Yas. 6:2).

`Yasanın Tekrarı 10:12 ayetini okuyun. Bu ayette sevgi ve korku hakkında ne söyleniyor ve bunu nasıl anlamalıyız?`

Bir ayette Allah’tan korkmaları, diğer bir ayette ise O’nu sevmeleri söyleniyor ve bu ayette de aynı zamanda hem korkmaları hem de O’nu sevmeleri söyleniyor. Genel anlayışa göre buradaki “korkmak” sözcüğü bir tezat gibi görünebilir, fakat öyle değil. Tanrı korkusu aslında (bizim özellikle günahkârlığımızın, zayıflığımızın ve O'na tümüyle bağımlı olmamızın aksine, O’nun kim olduğu, yetkisi, kudreti, adaleti ve doğruluğu karşısındaki hayranlığımız ve saygımız anlamında) doğal bir davranış olmalıdır. Bizler Allah’ın yasasını çiğnemiş, O’nun lütfu olmasa mahkûmiyeti ve ebedi ölümü hak eden düşkün varlıklarız.

`Efesliler 2:1-10 ayetlerini okuyun. Bu ayetler Allah’ı aynı zamanda hem sevip hem de O’ndan korkmayı anlamamıza nasıl yardımcı olur?`

Bizler “gazap çocukları” olduğumuz halde (bu nedenle O’ndan korkmalıyız), Mesih bizim için öldü ve böylece bize Kendisi’nde günahtan ve geçmişin mahkûmiyetinden kurtulmayı içeren yeni bir yaşam verdi (bu nedenle de O’nu sevmeliyiz).

Bu ilke günümüzde bizim için geçerli olduğu gibi eski İsrail için de geçerliydi: Mısır’da esaret altındaydılar, köleliğe ve zulme mahkûmdular ve büyük kurtuluşlarını sağlayan şey sadece Allah’ın onlara duyduğu sevgi ve lütfuydu. “Mısır’da köle olduğunu ve Tanrın RAB’bin seni oradan güçlü ve kudretli eliyle çıkardığını anımsayacaksın” (Yas. 5:15). Öyleyse Allah’ı aynı anda hem sevmelerine hem de O’ndan korkuyor olmalarına şaşmamalı. Ve eğer onların bunu yapması gereli idiyse, İsa’nın bizim için çarmıhta ölmüş olması gibi büyük bir gerçeğe sahip olan bizlerin ne kadar daha fazlasını yapmamız gereklidir?

`Vahiy 14:6, 7 ayetlerini okuyun. Rab’bin dünyaya verdiği son zaman mesajında, “Tanrı’dan korkun” emrinin neden ilk emir olması gerektiğini ne şekilde anlamalıyız? Dünyada neler olacağına dair bildiklerimiz göz önüne alındığında, bu emir neden bu kadar anlam kazanıyor?`