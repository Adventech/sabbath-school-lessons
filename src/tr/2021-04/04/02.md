---
title:  Allah’ı Sevmek
date:  17/10/2021
---

Musa İsraillilere tarihlerini aktardıktan sonra, ülkeyi almak ve orada gelişmek için ne yapacakları konusunda onlara talimatlar vermeye başladı. Aslında Yasa’nın Tekrarı kitabının ekseriyetle, Rab’bin, onların atalarına vermiş olduğu vaadi yerine getirerek lütufkârlıkla onlarla yaptığı antlaşmayla üzerlerine düşen yükümlülüğü yerine getirmek için ne yapmaları gerektiğini halka anlatması olduğu söylenilebilir.

Yasa’nın Tekrarı 6. bölüm şöyle başlıyor: “Tanrınız RAB’bin size öğretmek için bana verdiği buyruklar, kurallar, ilkeler bunlardır. Mülk edinmek için gideceğiniz ülkede onlara uyun. Yaşamınız boyunca siz, çocuklarınız ve torunlarınız, size verdiğim bütün kurallara, buyruklara uyarak Tanrınız RAB’den korkun ki, ömrünüz uzun olsun” (Yas. 6:1, 2).

`Yasa’nın Tekrarı 6:4, 5 ayetlerini okuyun. Rab 5. ayette İsrailoğullarına hangi emri veriyor? Bu ne anlama geliyor?`

Tanrınız RAB’bi bütün yüreğinizle… seveceksiniz? Burada yasanın ortasında, tüm uyarıların, kuralların ve koşulların arasında halka Allah’ı sevme çağrısının yapılması ne kadar ilginç. Ve O’nu sadece sevmekle kalmayacak,“bütün yürekleriyle, bütün canlarıyla, bütün güçleriyle seveceklerdi.” Bu, bu sevginin mutlak doğasına işaret etmektedir.

Rab’bi bütün yüreğimizle, bütün canımızla ve bütün gücümüzle sevmek demek, O’na karşı olan sevgimizin diğer her şey ve herkese olan sevgimizden daha büyük olmasının gerekli olduğu anlamına gelir çünkü tüm varlığımızın, yaşamımızın ve diğer her şeyin temeli ve dayanağı O’dur. O'na duyduğumuz sevgi, diğer her şeye olan sevgimize uygun bir değer biçmelidir.

İbranice’de Tanrınızı yüreğinizle, gücünüzle seveceksiniz derken kullanılan “siz” sözcüğü tekildir. Evet, Allah bütün halka konuşuyordu, fakat bütün ancak onu oluşturan parçalar kadar güçlü olabilir. Daha büyük bir yapının parçaları olsak da, Rab her birimizin bireysel olarak O’na sadık kalmasını istiyor ve bu sadakatin temeli de O’nun kimliği ve O’nun bizim için yapmış olduklarından kaynaklanan O’na duyduğumuz sevgi olmalıdır.

`Allah’ı bütün yüreğinle, bütün canınla ve bütün gücünle sevmenin senin için anlamı nedir?`