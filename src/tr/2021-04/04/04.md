---
title:  Önce O Bizi Sevdi
date:  19/10/2021
---

Yasa’nın Tekrarı’ndaki tüm kuralların ve düzenlemelerin, Yahudi ulusunu “RAB’bin kurallarına, buyruklarına” uymaları konusunda uyaran tüm ihtarların ortasında, ilk önce ve en başta bütün yürekleriyle, bütün canlarıyla ve bütün güçleriyle Allah’ı sevmeliydiler. Elbette bunu yapmaları için iyi sebepleri vardı.

`Yasa’nın Tekrarı 4:37; Yasa’nın Tekrarı 7:7, 8, 13; Yasa’nın Tekrarı 10:15; Yasa’nın Tekrarı 23:5 ve Yasa’nın Tekrarı 33:3 ayetlerini okuyun. Bu ayetler Allah’ın halkına olan sevgisi hakkında ne öğretiyorlar?`

Musa Yasa’nın Tekrarı kitabında defalarca halka Allah’ın babalarına ve onlara olan sevgisinden bahsetti. Rab de bu sevgisini sadece sözlerden fazlasıyla, yaptıklarıyla göstermişti. Yani, eksikliklerine, başarısızlıklarına, günahlarına rağmen, Tanrı'nın onlara olan sevgisi sabit kaldı. Bu, onlarla ilişkisinde güçlü bir şekilde ortaya konan bir sevgiydi.

`“Bizse seviyoruz, çünkü önce O bizi sevdi” (1Yu. 4:19). Bu ayet Allah’ı neden sevmemiz gerektiğini anlamamıza nasıl yardımcı olur?`

Allah’ın bize olan sevgisi var oluşumuzdan öncesine dayanmaktadır, çünkü kurtuluş planı “dünyanın kuruluşundan” çok önce yürürlükteydi (Ef. 1:4).

Ellen G. White’ın söylediği gibi: “Kurtuluşumuz için hazırlanmış olan plan sonradan akla gelen bir düşünce, Âdem’in düşüşünden sonra şekillendirilen bir plan değildi. O ‘sonsuz çağlardan beri saklı tutulan sırrın’ ortaya konmasıydı. Rom. 16:25. Bu, sonsuz çağlardan beri Allah’ın tahtının temeli olan ilkelerin gözler önüne serilmesiydi.”—Çağların Arzusu, s. 22.

Tanrı gerçekten de bir sevgi Tanrısı olduğu için hepimiz çok şanslıyız. Bu o kadar büyük bir sevgi ki, O bizim için çarmıha gitti, özverili bir sevgiyle “insan biçimine bürünmüş olarak ölüme, çarmıh üzerinde ölüme bile boyun eğip kendini alçalttı” (Flp. 2:8). Bu nedenle, biz bugün Tanrı'nın bize olan sevgisinin İsrailoğullarının muhtemelen hayal bile edemeyecekleri bir ifşasına sahibiz.

`Tanrı sevgi olmak yerine nefret tanrısı veya kayıtsız bir tanrı olsaydı ne olurdu? Bu dünya ne tür bir dünya olurdu? Tanrı'nın bize olan sevgisinin ortaya konmuş olması neden gerçekten de sevinmemiz gereken bir şeydir?`