---
title:  Ek Çalışma
date:  22/10/2021
---

“Çarmıh sonsuzlar boyunca kurtulanların ezgisi olacaktır. Yüceliğe kavuşmuş olan Mesih'te, çarmıha gerilmiş olan Mesih'i görürler. Engin uzayın derinliklerindeki sayısız dünyayı gücüyle yaratan ve gözeten Kişi’nin, Allah’ın Sevgilisi’nin, göğün Yüceliği’nin, keruvların ve parlak serafların zevkle ibadet ettikleri Kişi’nin–düşmüş insanı kaldırmak amacıyla Kendini alçalttığı; Golgota’daki haç üzerinde kayıp dünyanın kederleri kalbini kırıp hayatını parçalayana dek, günahın suçunu ve utancını üstlendiği ve Babası’nın kendisinden yüz çevirmesine katlandığı hiçbir zaman unutulmayacaktır. Tüm dünyaları Yaratanın, insan sevgisinden ötürü yüceliğini bir kenara bırakması, evrenin hayranlığını her zaman uyandırmaya devam edecektir. Uluslar Kurtarıcıları’na bakarak, yüzünde parlayan Baba’nın ebedi yüceliğini gördüklerinde; O’nun ezelden ebede var olan tahtına bakarak, O’nun krallığının sonu olmadığını anladıklarında, coşkun bir ilahi söylemeye başlarlar: ‘Layıktır, boğazlanan ve kendi çok değerli kanıyla bizi Tanrı’ya satın alan Kuzu, layıktır!’ ”—Ellen G. White, Büyük Mücadele, s. 695, 696.

**Tartışma Soruları**

`Ellen G. White’ın yukarıdaki açıklamasını okuyun. Allah’a karşı duyduğumuz sevgimizin neden sahip olduğumuz en büyük sevgi olması gerektiğini anlamamıza yardımcı olması gereken ne söylüyor? “Engin uzayın derinliklerindeki sayısız dünyayı gücüyle yaratan ve gözeten” Allah’ın bizim için çarmıha giden Kişi olmasının ne anlama geldiğini düşünün. Bu gerçek neden Allah’la olan ilişkimizin temeli olmalıdır?`

`Aynı anda Allah’ı sevmek ve O’ndan korkmak fikri üzerinde biraz daha düşünün. İkisini birden nasıl yaparız ve neden ikisini birden yapmalıyız?`

`Hayatımızda işler iyi giderken Tanrı'yı sevmek bir şeydir. Peki, işler iyi gitmediğinde, badireler kapıyı çaldığında? Neden böyle zamanlarda Allah’ı sevmek işler iyi gittiğinde sevmekten daha önemlidir?`

`Perşembe gününün dersindeki son sorunun üzerinden geçin. İnançlı olmayan birine Allah’ı sevmenin ne anlama geldiğini açıklarken kullanabileceğiniz çeşitli yaklaşımlar nelerdir? Biz insanlar asla fiziksel olarak görmediğimiz birini nasıl sevebiliriz? O’nu, en azından şahsen hiç görmemiş olmamız neden önemli değildir?`