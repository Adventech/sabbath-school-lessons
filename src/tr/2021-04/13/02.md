---
title:  'Musa’nın Günahı: 1. Bölüm'
date:  19/12/2021
---

Tanrı döneklik ettikleri ve çölde başıboş gezdikleri zamanlarda bile İsraillilerin ihtiyaçlarını mucizevi bir şekilde gidermişti. Yani, her ne kadar hak etmeseler de (ve çoğu zaman böyleydi) Tanrı'nın lütfu onlara akıyordu. Bugün bizler de her ne kadar hak etmiyor olsak da O'nun lütfunu alanlardanız. Sonuçta, hak etseydik lütuf olmazdı, öyle değil mi?

Rab'bin çölde mucizevi bir şekilde onlara sağladığı yiyecek bolluğunun yanı sıra, O'nun lütfunun bir başka tezahürü de, özellikle kuru, sıcak ve ıssız bir çölde yokluğu kısa süre içinde mahvolmalarına yol açacak suydu. Pavlus bu deneyimleri hakkında konuşurken şöyle yazmıştı: “Hepsi aynı ruhsal içeceği içti. Artlarından gelen ruhsal kayadan içtiler; o kaya Mesih’ti.” (1Ko. 10:4). Ellen G. White da şöyle ekliyor: ” Yolculukları sırasında ne zaman su isteseler, kamplarının yanında kaya yarıklarından sular fışkırdı.”—Atalar ve Peygamberler, s. 411.

`Çölde Sayım 20:1–13 ayetlerini okuyun. Orada ne oldu ve yaptığı şey yüzünden Rab’bin Musa’ya verdiği cezayı nasıl anlıyoruz?`

Bir noktada Musa'nın yaşadığı hayal kırıklığını görmek ve anlamak zor değil. Rab'bin onlar için tüm yaptıklarından, belirtilerden, harikalardan ve mucizevi kurtuluşlarından sonra işte nihayet Vaat Edilen Ülke’nin sınırlarındaydılar. Peki, sonra ne oldu? Halk birdenbire su sıkıntısı çekmeye başladı ve Musa ile Harun'a karşı planlar yapmaya başladılar. Rab daha önce onlar için sık sık yaptığı gibi, şimdi de onlara su sağlayamaz mıydı? Elbette sağlayabilirdi ve bunu tekrar yapacaktı.

Bununla birlikte, Musa'nın kayaya iki kez vururken söylediklerine bakın. “‘Ey siz, başkaldıranlar, beni dinleyin!’ dedi, ‘Bu kayadan size su çıkaralım mı?’” (Say. 20:10). Onlara “başkaldıranlar” demesinden kızgın olduğu açıkça anlaşılıyor.

Kızgın olması çok kötü bir şey olsa da, sorun kızgınlığı değildi. Sorun, sanki bir insan kayadan su çıkarabilirmiş gibi, “bu kayadan size su çıkaralım mı?” demesiydi. Kızgın olduğu için, o anlığına böyle bir mucizeyi yapanın aralarında işleyen Tanrı'nın gücü olduğunu unutmuş gibiydi. Tüm insanlar bir yana, o bunu biliyor olmalıydı.

`Kızgın olmakta haklı olduğumuza inanıyor olsak bile, ne sıklıkla kızgınlıkla bir şeyler söylüyoruz, hatta yapıyoruz? Durmayı, dua etmeyi ve yanlış bir şey söylemeden ve yapmadan önce bunun yerine doğruyu söylemek ve yapmak için Tanrı'nın gücünü aramayı nasıl öğrenebiliriz?`