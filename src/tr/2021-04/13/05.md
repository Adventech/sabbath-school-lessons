---
title:  Musa’nın Dirilişi
date:  22/12/2021
---

“Böylece RAB’bin sözü uyarınca RAB’bin kulu Musa orada, Moav ülkesinde öldü. RAB onu Moav ülkesinde, Beytpeor karşısındaki vadide gömdü. Bugün de mezarının nerede olduğunu kimse bilmiyor” (Yas. 34:5, 6). Böylece, bu birkaç ayet ile İsrail'in yaşamı için son derece önemli bir kişi olan ve yazılarıyla sadece İsrail'i değil bugün sinagogu ve hatta kiliseyi beslemeyi sürdüren Musa öldü.

Musa öldü, gömüldü, halk yas tuttu ve hepsi bu kadardı. Burada kesinlikle Vahiy’in sözlerindeki ilke geçerlidir: “ ‘Yaz! Bundan böyle Rab’be ait olarak ölenlere ne mutlu!’ diyordu. Ruh, ‘Evet’ diyor, ‘Uğraşlarından dinlenecekler. Çünkü yaptıkları onları izleyecek’ ” (Vahiy 14:13).

Bununla birlikte, Musa’nın ölümü onun yaşam öyküsünün son bölümü değildi.

`Yahuda 9 ayetini okuyun. Burada ne oluyor ve bu metin Musa'nın daha sonra Yeni Antlaşma'da ortaya çıkışını açıklamaya nasıl yardımcı olur?`

Bize sadece kısa bir bakış verilmiş olsa da burada ne kadar inanılmaz bir sahne tasvir ediliyor. Mikail, yani Mesih'in Kendisi, Musa'nın bedeni hakkında şeytanla tartışıyor. Peki bunu nasıl yapıyor? Musa'nın bir günahkâr olduğuna şüphe yok; aslında, bilinen son günahı, yani Tanrı'ya ait olan övgüyü üstlenmesi, Lucifer'in kendisini cennetten attırmasına neden olanla aynı türden bir günahtı: “Bulutların üstüne çıkacak, kendimi Yüceler Yücesi’yle eşit kılacağım” (Yşa. 14:14). Musa'nın bedeni konusundaki ihtilaf, Mesih'in Musa'ya vaat edilen dirilişi talep etmesinden kaynaklanmış olmalıydı.

Peki Mesih bunu bir günahkâr için, yani yasasını çiğnemiş biri olan Musa için nasıl yapabilirdi? Cevap elbette sadece çarmıh olabilir. Tıpkı tüm hayvan kurbanlarının Mesih'in gelecekteki ölümünü işaret etmesi gibi, Rab da gelecekteki çarmıha bakarak Musa'nın bedeninin dirilişini talep ediyordu. “Musa günahın sonucunda Şeytan’ın denetimi altına girmişti. Kendi erdemlerine göre ölümün yasal tutsağıydı; ancak unvanını Kurtarıcı’nın adıyla koruyarak sonsuz hayata diriltildi. Musa mezardan yüceltilmiş olarak çıktı ve Kurtarıcısı’yla birlikte Allah’ın Kenti’ne yükseldi.”—Ellen G. White, Atalar ve Peygamberler, s. 479.

`Musa'nın bu öyküsü kurtuluş planının derinliğini anlamamıza nasıl yardım ediyor, öyle ki çarmıhtan önce dahi Musa ölümsüzlüğe diriltilebilmişti?`