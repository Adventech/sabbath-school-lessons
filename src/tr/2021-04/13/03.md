---
title:  'Musa’nın Günahı: 2. Bölüm'
date:  20/12/2021
---

`Çölde Sayım 20:12, 13 ayetlerini yeniden okuyun. Rab, yaptığı şey yüzünden oraya gidemeyecek olmasıyla ilgili Musa'ya hangi belirli sebebi gösterdi? Ayrıca, Yasa’nın Tekrarı 31:2 ve Yasa’nın Tekrarı 34:4 ayetlerine bakın.`

Bu metne göre, Musa'nın günahı zaten yeterince kötü olan kendini Tanrı yerine koyma teşebbüsünden daha da fazlasıydı. Ayrıca bir inanç eksikliği göstermişti ve böyle bir şey yapmanın Musa gibi biri için mazereti olamazdı. Sonuçta söz konusu olan, yanan çalıdan beri (Çık. 3:2-16), çoğu insandan farklı olarak Tanrı ile bir deneyim yaşamış biriydi ama buna rağmen metne göre Musa Tanrı’ya “güvenmemişti”; yani Rab'bin söylediğine inanmamış ve bu sebeple İsraillilerin önünde Rab’bin “kutsallığını saymamıştı” (bkz. Say. 20:12). Başka bir deyişle, Musa sakinliğini korusaydı ve onların sapkınlıklarının ortasında Allah'a olan inancını ve güvenini göstererek doğru olanı yapsaydı, halkın önünde Rab'bi yüceltecek ve yeniden onlar için gerçek imanın ve itaatin bir örneği olacaktı.

Musa'nın, Rab'bin kendisine özellikle yapmasını söylediği şeye nasıl itaatsizlik ettiğine de dikkat edin.

`Çölde Sayım 20:8 ayetini okuyun. Rab Musa'ya ne yapmasını söylemişti, Musa ne yaptı? (Say. 20:9–11)?`

Dokuzuncu ayette, Musa Rab'bin kendisine buyurduğu gibi değneği eline alıyor. Buraya kadar iyi. Ancak 10. ayete göre, Tanrı'nın kudretinin şaşırtıcı bir ifadesi olarak içinden suyun akacağı kayayla konuşmak yerine, Musa kayaya vuruyor ve bunu iki kere yapıyor. Evet, bir kayaya vurmak ve ardından ondan gelen suyu kullanmak mucizevi bir şey fakat bu kesinlikle onunla konuşmak ve ardından suyun aktığını görmek kadar mucizevi değildir.

Elbette, yüzeysel bakıldığında Tanrı'nın Musa hakkındaki hükmünün aşırı olduğu düşünülebilir çünkü onca yaşadığı şeyden sonra Vaat Edilmiş Ülke’ye geçmesine izin verilmeyecekti. Bu hikâye anlatıldıkça insanlar onun neden tek bir aceleci hareketi yüzünden uzun zamandır beklediği şeyden men edildiğini merak ettiler.

`Sizce İsrailliler Musa’nın başına gelenlerden hangi dersi almalıydı?`