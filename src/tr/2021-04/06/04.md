---
title:  Tanrınız Rab’be Sımsıkı Bağlı Kalın
date:  02/11/2021
---

Binlercesi Baal Peor ile günah içerisinde öldü. “Tanrınız RAB, Baal-Peor’a tapan herkesi” yok etti. Bununla birlikte, birçok kişi bu sapkınlığa bulaşmamıştı.

Kimdi bunlar?

`“RAB’be bağlı kalan sizler ise hâlâ yaşamaktasınız” (Yas. 4:4). Bu ayet günaha batanlarla batmayanlar arasındaki farkı nasıl açıklıyor? Burada bizim için günahla, ayartmayla ve Allah’ın yaşamlarımızdaki gücüyle ilgili hangi önemli mesaj var?`

Bu ayetteki “sizler” sözcüğü ile önceki ayetteki “herkes” sözcüğü arasındaki karşıtlığa dikkat edin. Baal Peor’u takip eden “herkes” yok edildi, fakat Rab’be bağlı kalan sizler hâlâ yaşamaktasınız. Yani arada bir bölge yoktu, aynı şekilde şimdi de bulunmamaktadır. Ya İsa’dan yanayız ya da O’na karşıyız (Mat. 12:30).

İbranice “bağlandı” anlamına gelen dbq sözcüğü, genellikle bir kişinin kendisi dışındaki bir şeye güçlü bir şekilde bağlanmaya adanmasını ifade eder. Aynı İbranice sözcük, Yaratılış 2:24 ayetinde adam annesini babasını bırakıp karısına “bağlanacak” ifadesinde de kullanılıyor (ayrıca bkz. Rut 1:14). Bu sözcük, aynı bağlamda Yasa’nın Tekrarı kitabında dört kez daha görülmektedir (Yas. 10:20, Yas. 11:22, Yas. 13:4, Yas. 30:20) ve her seferinde düşünce aynıdır: Onlar, yani halk Tanrı’ya bağlanmalıydı (tutunmalıydı). Yani, kendilerini O’na vermeli ve O’ndan güç ve kuvvet almalıydılar.

Hatırlanması gereken, halkın kendisi fiilin öznesiydi: Onlar bağlanmalıydılar. Tanrı’ya “bağlanmayı” seçmeli ve O’nun gücüyle günaha düşmekten kaçınmalıydılar.

`Yahuda 24 ve 1. Korintliler 10:13 ayetlerini okuyun. Burada Yeni Ahit’te, Yasa’nın Tekrarı 13:4’te de bulunan ne söyleniyor?`

Allah sadıktır; Allah bizim düşmemizi engelleyecek kudrettedir. Fakat biz aynı Baal Peor’da bağlı kalanlar gibi bilinçli bir seçim yapmalı ve Allah’a bağlanmayı seçmeliyiz. Böyle olduğunda, ayartma ne olursa olsun sadık kalabileceğimizden emin olabiliriz.

`Kutsal Kitap çalışması, ibadet ve kardeşlik gibi şeyler Rab’be bağlanmamıza nasıl yardımcı olur?`