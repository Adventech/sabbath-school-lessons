---
title:  Hiçbir Şey Eklemeyin veya Çıkarmayın
date:  31/10/2021
---

`Yasa’nın Tekrarı 4:1, 2 ayetlerini okuyun. Rab’bin “kanunlar ve hükümler” konusunda onlara yaptığı özel uyarı neydi ve bu neden onlara en başta verilmesi gereken uyarı olmalıydı? (Ayrıca bkz. Yas. 12:32.)`

Rab onlara “kanunları ve hükümleri” yerine getirmelerini ve onlara ekleme ya da çıkarma yapmamalarını söylüyor. Bunu neden söylüyor? Yani, bir kişi neden Allah’ın yasasını değiştirmek istesin ki?

Elbette cevabı biliyoruz.

“Şeytan, gökte başlattığı Allah’ın yasasını değiştirme işini sürdürmekte gayretli ve yorulmak bilmiyor. Düşmeden önce cennette sunduğu kurama, Tanrı'nın yasasının hatalı olduğu ve üzerinde değişiklikler yapılması gerektiği kuramına dünyayı inandırmayı başardı. Hristiyan olduğunu iddia eden kilisenin büyük bir bölümü, sözleriyle değilse de tavırlarıyla aynı yanlışı kabul ettiklerini gösteriyorlar.”—Ellen G. White, Selected Messages [Seçme Mesajlar], 2. Cilt, s. 107.

Eski İsrail tarihi hakkında düşündüğünüzde, pek çok şekilde başlarını belaya sokmuş olmalarının sebebinin sadece yasanın belirli kurallarını görmezden gelmeleri değil (ki bu tüm pratik amaçlar için yasaya gölge düşürmekten başka bir şey değildi), aynı zamanda yasada belirtilmemiş olan uygulamalar sokarak ona eklemeler yapmaları olduğunu ve bunun da aslında yasayı çiğnemek anlamına geldiğini görüyorsunuz.

`Matta 15:1-9 ayetlerini okuyun. Başka bir bağlamda olsa da burada Musa’nın İsraillileri dikkatli olmaları konusunda uyardığı ilkenin bir örneğini ne şekilde görüyoruz?`

İbraniler nihayetinde kendilerine vaat edilen ülkeyi aldıklarında, örneğin putperestliğe batmamak gibi doğrudan uyarıları çoğu kez görmezden geldiler. Sonucunda birçok putperest uygulamayı hayata geçirdiler, hatta bazen bunu Yahve’ye sözde ibadetlerinin bir parçası olarak yaptılar. Fakat İsa’nın zamanına gelindiğinde, İsa’nın da dediği gibi, tüm insani gelenekleri ekleyerek “Tanrı’nın sözünü geçersiz kılmış” durumdaydılar.

Her iki şekilde de ister ekleyerek ister çıkarak, yasa değiştirilmişti ve ulus bunun ceremesini çekiyordu.

`Allah’ın yapmamızı söylediklerine ekleme veya çıkarma yapmama konusunda nasıl dikkatli olmalıyız?`