---
title:  Başka Bir Büyük Ulus Var Mı?
date:  03/11/2021
---

Yasa’nın Tekrarı 4:4 ayetinden sonra gelen birkaç ayet tüm Kutsal Yazı’daki en engin ve en güzel ayetlerden bazılarıdır (İbranicesi muhteşem!). Özünde, Yasa’nın Tekrarı kitabının mesajının tam olarak burada bulunduğu ve geri kalan her şeyin açıklama olduğu söylenilebilir. Bu ayetleri okurken, buradaki ilkenin bugün bize de uygulanabileceği çeşitli yollar hakkında düşünün.

`Yasa’nın Tekrarı 4:5-9 ayetlerini okuyun. Rab Musa aracılığıyla İsrail'e burada ne yaptığını neden söylemişti?`

Rab halkın özel bir sebeple çağrıldıklarını ve seçilmiş olduklarını anlamalarını istiyor. Onlar, Tanrı’nın İbrahim’e, o daha Kildaniler’in arasındayken yapmış olduğu ilk çağrıda “seni büyük bir ulus yapacağım” ifadesiyle söylediği gibi, “büyük” bir ulus olmuşlardı (Yar. 12:2; ayrıca bkz. Yar. 18:18).

Onları büyük yapmanın amacı, “yeryüzündeki bütün halkların onlar aracılığıyla kutsanmasıydı” (bkz. Yar. 12:3). Ve esas lütuf İsa’nın, Mesih’in onların soyundan gelecek olması olsa da, o zamana kadar onlar dünyanın ışığı olacaklardı. “Seni uluslara ışık yapacağım. Öyle ki, kurtarışım yeryüzünün dört bucağına ulaşsın” (Yşa. 49:6). Bunun sebebi kurtuluşun onlarda olması değil, kurtarma kudretine sahip yegâne varlık olan gerçek Tanrı’nın onlar aracılığıyla açığa çıkacak olmasıydı.

İsrail, göğün ve yerin Rabbi olan, evreni yaratan Tanrı'ya tapıyor ve hizmet ediyordu; putperestler ise kayalara, taşlara, tahtaya ve cinlere tapıyorlardı (Yas. 32:17, Mez. 106:37).

Ne kadar kesin bir farklılık!

Musa bu ayetlerde İsrail'i özel kılan iki şeye işaret etmişti. Birincisi, tapınak sayesinde olduğu gibi benzersiz bir şekilde Rab’bin onlara yakın olmasıydı, ikincisi de, “bu yasa gibi adil kuralları, ilkeleri” olan bir ulus olmalarıydı (Yas. 4:8).

`Yasa’nın Tekrarı 4:32-35 ayetlerini okuyun. Rab onlara, kendilerine ne kadar özel bir çağrı verildiğini anlamalarını sağlayacak başka neler söylüyordu?`

Hiç şüphe yok ki, İsrail'e çok şey verilmişti. Şimdi, nasıl karşılık vereceklerdi?