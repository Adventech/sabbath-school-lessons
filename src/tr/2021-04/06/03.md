---
title:  Baal Peor
date:  01/11/2021
---

Yasa’nın Tekrarı 4:3, 4 ayetlerinde geçmişlerini hatırlasınlar ve ondan öğrenmeleri gereken manevi ve yaşama dair gerçekleri öğrensinler diye İsraillilere biraz daha tarih dersi veriliyor.

`Çölde Sayım 25:1-15 ayetlerini okuyun. Ne oldu ve halk bu hezimetten hangi manevi ve yaşama dair gerçekleri almalıydı?`

İsrail’in etraflarındaki bazı putperest ulusları öldürüp yok etmesinin öykülerinden rahatsız olsak da, bu anlatı kesinlikle emrin arkasındaki mantığı açıklamaya yardımcı oluyor. İsrailliler etraflarındaki putperest uluslara gerçek Tanrı, tek Tanrı hakkında bir tanık olmalıydılar. Onların, gerçek Tanrı'ya tapınmanın nasıl bir şey olduğunu gösterecek bir örnek olmaları gerekiyordu. Fakat bunun yerine, çevrelerindeki putperest "tanrılara" bağlanarak, dünyaya anlatmaları gereken Tanrı'ya karşı sıklıkla açık bir isyana giriştiler.

“Zina ettiler” ifadesi genelde ruhsal bir anlam taşır ve İsraillilerin putperest tanrıların ve uygulamalarının peşinden gittiğini ima eder (bkz. Hoş. 4:12-14) fakat bu durumda (ve hikayenin geri kalanında) ifade, en azından ilk etapta cinsel günahtan bahsedildiğini düşündürüyor. Burada Şeytan yine düşmüş insan doğasından faydalandı ve putperest kadınları erkekleri baştan çıkarmak için kullandı. Açıkçası erkekler de buna izin verdiler.

Hiç şüphe yok ki, fiziksel fahişelik eylemi ruhsal fahişeliğe de dönüşmüştü. Zinaya bulaşan kişiler sonunda putperest ibadetlere de kapılarak, “Baal Peor’a bağlandılar.” Yani, bir şekilde bu sahte tanrıya bağlandılar ve hatta ona kurbanlar sundular. Onlara öğretilen ve anlatılan her şeye rağmen, tutku ve şehvetin ateşiyle her şeyi bir kenara atmaya istekliydiler.

Bu nasıl olabildi? Kolayca. Fiziksel olan ilk günahla vicdanlarını katılaştırarak, ruhsal olan sonraki günaha düşmek için olgunlaştılar. Bu günah Şeytan’ın nihai hedefiydi. O kadar düşmüşlerdi ki, metne göre, bir adam Midyanlı kadınını Musa'nın huzurunda ve çadırın dışında ağlayanların önünde kampın içine getirdi.

`Zihinlerimiz ve bedenlerimiz birbirine çok yakından bağlıdır. Birini etkileyen şey diğerini de etkiler. Bu öyküden, düşkünlük göstermenin manevi açıdan bizim için ne kadar tehlikeli olabileceği konusunda ne öğrenebiliriz?`