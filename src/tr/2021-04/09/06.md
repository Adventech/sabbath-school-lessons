---
title:  Tövbe Edin ve Tanrı’ya Dönün
date:  25/11/2021
---

Eski Ahit elbette tövbe kavramı ile doludur. Aslında, Vaftizci Yahya görevine tövbe çağrısıyla başlamıştı.

`Matta 3:1-8 ayetlerini okuyun. Bu ayetlerde “geri dönme” düşüncesi ne şekilde karşımıza çıkıyor? Başka bir deyişle, Vaftizci Yahya onlara Yasa’nın Tekrarı kitabında bulunanı yansıtan neyi yapmalarını söylüyordu? Ayrıca, sözleri neden özellikle Ferisiler ve Sadukiler'le ilgiliydi?`

İsa da hizmetine tövbe çağrılarıyla başlamıştı.

`Markos 1:15 ayetini okuyun. İsa ne diyor ve neden tövbeyi müjdeyle ilişkilendiriyor?`

İster Vaftizci Yahya özel olarak dini önderlerle konuştuğunda olsun, ister İsa bir bütün olarak ulusa konuştuğunda olsun, düşünce aynıdır. Bizler günahkârlarız ve Mesih günahkârları kurtarmak için gelmiş olsa da, günahlarımızdan tövbe etmeliyiz. Bu tövbe (ister dinden dönen biri olarak, ister günaha düşen sadık bir Hristiyan olarak ya da yeni din değiştiren biri olarak) eski günahkâr yollarımızdan dönmeyi gerekli kılar. Günahkârlığımızı kabul etmeli ve (sadece sonuçları için değil) günahlarımız için tövbe etmeliyiz. Bu günahları ortadan kaldırmak için bilinçli bir seçim yapmalı ve tamamen İsa'nın erdemlerine dayanarak RAB’bin sözünü can kulağıyla dinlemeli, buyruklara özenle uymalıyız. (bkz. Yas. 15:5).

Bazı Kutsal Kitap araştırmacıları Yeni Ahit'te Yasa’nın Tekrarı kitabında ifade edildiği şekliyle tövbe kavramının yankılarını görüyorlar. Örneğin, Petrus ulusu İsa’yı çarmıha gerdikleri için suçladığında, birçok kişi “yüreklerine hançer saplanmış gibi oldular. Petrus ve öbür elçilere, ‘Kardeşler, ne yapmalıyız?’ diye sordular.” (Elç. 2:37). Yani, günahlarını fark ederek onun için üzüldüler (“yüreklerine hançer saplanmış gibi oldular”) ve incittikleri Tanrı’yla barışmak için şimdi ne yapmaları gerektiğini öğrenmek istediler.

Bu hepimizin durumuyla hemen hemen aynı değil mi: Tanrı'yı inciten günahkârlar?

`Elçilerin İşleri 2:38 ayetini okuyun. Petrus sorularına nasıl cevap verdi ve bu olay gerçek tövbenin ardındaki ilkeyi nasıl ortaya koyuyor?`