---
title:  Bütün Yüreğinle
date:  24/11/2021
---

Yasa’nın Tekrarı 30:1-10 ayetleri, geçmişte benzersiz yollarla Allah tarafından bereketlenmiş olmalarına rağmen günaha düşen ve imandan dönenler için Allah’ın lütfunu ve iyiliğini göstermektedir: “Tanrımız RAB her çağırdığımızda bize yakın olur. Tanrısı kendisine böylesine yakın olan başka bir büyük ulus var mı?” (Yas. 4:7). Allah’ın onlar için tüm yaptıklarına ve günahları için gerçek bir mazeretleri veya gerekçeleri olmamasına rağmen, yine de günah işlediler (bağlantı kurabiliyor musunuz?).

Buna rağmen ardından ne oldu?

`Yasa’nın Tekrarı 30:1-10 ayetlerinde insanların tövbe etmelerinin, Allah’a dönmelerinin (teşuvah) neleri gerekli kıldığını düşünün. Onlardan ne talep edildi ve bu, gerçek tövbenin neyi gerektirdiği konusunda bugün bize ne öğretmeli?`

Nihayetinde O'na dönmeyi seçmeli ve tüm yürekleriyle O'na itaat etmeliydiler. Bir bakıma asıl mesele yürekleriydi, çünkü yürekleri Allah’la birlikteyse, eylemleri onu takip ederdi: Yani, itaatkâr olurlardı.

Bu nedenle, onlara Rab'be “geri dönerlerse”, içtenlikle O'na dönerlerse, Rab’bin onlarda çalışıp yüreklerini “sünnet edeceğine” dair harika bir vaat verilmişti. Tutsaklıklarının ortasında Allah’a geri dönme seçimini yapmak zorundaydılar ve ardından Allah onları Kendisi’ne ve ülkeye geri getirecekti. Daha sonra da orada, ülkede, onları bereketleyecekti. Bereketin bir parçası da şuydu: onların yüreklerini daha da Kendisi’ne döndürmek için çalışacak, böylece onlar ve çocukları O’nu bütün yürekleriyle, bütün canlarıyla sevecekler ve yaşayacaklardı.

Nihayetinde, Allah’ın telkinlerine yanıt vererek (bkz. Elç. 5:31), günahlarından gerçekten tövbe etmeleri gerekecekti. Ellen G.White, farklı bir tarihsel konudan bahsediyor olmasına rağmen şöyle yazmıştı: “Halk, Allah’ın kutsal yasasını çiğneyerek O’nun şerefini lekeledikleri için değil, günahları kendi üzerlerine sıkıntı getirdiği için kederliydi. Gerçek tövbe günahtan ötürü üzüntü duymaktan daha fazlasıdır. Kötülükten kararlılıkla dönmek demektir.”—Atalar ve Peygamberler, s. 557. Bu, Yasa’nın Tekrarı 30:1-10 ayetlerinde görebileceğimiz bir gerçektir.

`Kolay olan günahlarımızın sonuçları için üzülmek ile günahların kendisi için üzülmek arasındaki farkı nasıl bilebiliriz? Bu ayrım neden çok önemli?`