---
title:  Teşuvah
date:  23/11/2021
---

Yasa’nın Tekrarı kitabının tamamında çok önemli bir vurgu karşımıza çıkıyor: Allah’a itaat ederseniz bereketlenirsiniz, itaatsizlik ederseniz sonuçlarına katlanırsınız. Yeni Ahit’te de durum farklı değildir. “Aldanmayın, Tanrı alaya alınmaz. İnsan ne ekerse onu biçer. Kendi benliğine eken, benlikten ölüm biçecektir. Ruh’a eken, Ruh’tan sonsuz yaşam biçecektir” (Gal. 6:7, 8).

Ne yazık ki, en azından Düşüş’ten sonra, günahın nefes almak kadar kolay ve doğal olduğu görünüyor. Tüm uyarılar ve vaatlere rağmen–“Bugün size ilettiğim bu buyruk ne tutamayacağınız kadar zor ne de ulaşamayacağınız kadar uzaktır” (Yas. 30:11)–halkın çoğu tam olarak Allah’ın onları hakkında uyarmış olduğu günahları işledi.

Yine de o zaman bile, özgür iradelerini, özgür seçimlerini kullanarak tövbe edip O'na dönerlerse, Allah onları geri almaya razıydı.

`Yasa’nın Tekrarı 30:1–10 ayetlerini tekrar okuyun. Rab, yaptıkları tüm hatalara rağmen halkı için ne yapacağını söylüyor? Peki bu harika vaatlerin bağlı olduğu koşul neydi?`

Niyet basit ve açıktır: Eğer başarısız olursanız, bu sizin için ve aileniz için korkunç sonuçlar doğuracaktır. Günahın yaptığı şey budur. Bununla birlikte, sonrasında bile tövbe edebilirsiniz, Rab size geri alacak ve sizi bereketleyecektir.

İbranicede teşuvah sözcüğünün kökü olan aynı sözcük bu ayetlerde defalarca karşımıza çıkıyor. Yasa’nın Tekrarı 30:2 ayeti şöyle diyor: “siz ve çocuklarınız Tanrınız RAB’be döner[seniz].” Yasa’nın Tekrarı 30:8 ayetinde ise çeviri şu şekilde yapılmıştır: “Siz yine RAB’bin sözüne kulak verecek, bugün size ilettiğim buyrukların hepsine uyacaksınız.” Oysa kelime kelime tercüme edildiğinde şu şekilde olmalıdır: “Rab’be geri dönecek ve O’nun sesine kulak vereceksiniz.” Son olarak, Yasa’nın Tekrarı 30:10 ayetinde “buyruklarına, kurallarına uyun ve bütün yüreğinizle, bütün canınızla O’na dönün” ifadesinde, “dönün” sözcüğü aslında “geri dönün” olmalıdır.

Başka bir deyişle, başlarına gelen her şeye rağmen, kesin ihlallerine ve antlaşmayı bozmalarına rağmen, Rab bu halkla işini bitirmemişti ve onları terk etmesini istemiyorlarsa, bu isteklerini tövbe ederek gösterebilirlerdi.

`Bu metinler bir bütün olarak halkı muhatap alıyor olsalar da, bugün bizim içinde bulunduğumuz durum çok farklı olmasına rağmen, gerçek tövbenin hâlâ zaman zaman Allah ile yaptığımız antlaşmayı ihlal eden biz imanlılar için ne kadar önemli olduğunu ne şekilde yansıtmaktadır?`