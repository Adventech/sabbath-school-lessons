---
title:  Mi-Yitten
date:  21/11/2021
---

Kutsal Kitap’taki İbranice, çoğu dilde olduğu gibi belirli sözcüklerin gerçekte ifade ettiklerinden farklı anlamda kullanılmalarıyla oluşan deyimlerle doludur. Eski Ahit’teki deyimlerden biri de “Mi-yitten’dir.” “Mi,” “kim?” anlamına gelen bir sorudur ve “yiten,” de “verecek” anlamına gelir. Yani, “Mi-yitten” kelime karşılığıyla “Kim verecek?” anlamına gelir.

Fakat Eski Ahit'te bu ifade birinin bir şeyi çok istemesini, bir arzuyu, bir isteği ifade eder.

Örneğin, Mısır'dan kaçtıktan sonra çölde zorluklarla karşılaşan İsrailliler şöyle haykırmışlardı: “Keşke RAB bizi Mısır’dayken öldürseydi” (Çıkış 16:3). “Keşke” sözcüğü “mi-yitten” ifadesinden gelmektedir.

Mezmur 14:7 ayetinde Davut şöyle diyor: “Keşke İsrail’in kurtuluşu Siyon’dan gelse!” İbranicede “keşke” denmez; “mi-yitten” denir.

Eyüp 6:8 ayetinde “Keşke dileğim yerine gelse” diye haykırdığında, “keşke” sözcüğü yine “mi-yitten” den gelmektedir.

`Yasa’nın Tekrarı 5:22–29 ayetlerini özellikle 29. ayete odaklanarak okuyun. “Keşke” diye tercüme edilmiş olan sözcüğün kökeninin “mi-yitten” olması ne anlama gelmektedir?`

İşte Rab, Yaratıcı Allah, mekânı, zamanı ve maddeyi yaratan Tanrı, dünyamızı var eden, Âdem'e yaşam nefesini üfleyen Kişi, burada genellikle insanlığın zayıflıkları ve sınırlılığı ile bağdaştırılan bir ifade kullanıyor. Özgür irade gerçeğine ne örnek ama! Burada, büyük mücadelenin ortasında Allah’ın yapabileceklerinin bir sınırı olduğunu görüyoruz. “Mi-yitten” ifadesinin bu kullanımı, Allah’ın bile özgür iradeyi çiğneyemeyeceğini ortaya koymaktadır çünkü bunu yaptığında o artık özgür irade olmaktan çıkar.

Biz insanlar günah işlemekte özgür olduğumuz gibi, Rab'bi seçmekte, O'nun önderliğine açık olmayı seçmekte, O'nun Ruhu’na cevap vererek günahlarımızdan tövbe etmekte ve O'nun izinden gitmekte de özgürüz. Nihayetinde seçim bizim ve sadece bizim seçimimizdir ve bu her an, her gün yapmak zorunda olduğumuz bir seçimdir.

`Önümüzdeki birkaç saat veya birkaç gün içinde karşılaşacağınız seçimlerden bazıları nelerdir? O'nun gücüyle doğru seçimleri yapabilmeniz için iradenizi Allah’a teslim etmeyi nasıl öğrenebilirsiniz?`