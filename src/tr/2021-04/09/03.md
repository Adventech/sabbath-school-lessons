---
title:  Beni Arayınca Bulacaksınız
date:  22/11/2021
---

Tüm Kutsal Kitap boyunca Tanrı’nın yaşanacak olayları önceden bildiği gerçeğine dair kanıtlar bulabiliriz. Yani, O her şeyi daha gerçekleşmeden önce bilmektedir. İster dünya imparatorluklarının yükselişi ve düşüşü olsun (Daniel 7), ister gerçekleşmesinden saatler önce bilinen bireysel davranışlar olsun–“‘sana doğrusunu söyleyeyim’, dedi İsa, ‘Bu gece horoz ötmeden beni üç kez inkâr edeceksin’” (Mat. 26:34)–, Rab sonu daha başından bilmektedir. O’nun bizim kendi irademizle yaptığımız seçimleri dahi önceden biliyor olması, bu seçimlerin özgür iradeyle yapılmış olduğu gerçeğini hiçbir şekilde değiştirmez.

Yani, Rab İsraillileri daha ülkeye getirmeden önce, oraya yerleştiklerinde neler yapacaklarını biliyordu.

`Yasa’nın Tekrarı 4:25-28 ayetlerini okuyun. Rab vaat edilmiş ülkeye yerleştikten sonra insanların ne yapacaklarını söylemişti?`

Daha önceki ayetlerde, Rab onlara özellikle put yapmamalarını ve onlara tapmamalarını söylüyor (Yas. 4: 15–20). Ancak sonraki ayetler büyük ölçüde, tüm uyarılara rağmen tam olarak yapacakları şeyin put yapmak ve onlara tapmak olduğunu söylüyor.

Yasa’nın Tekrarı 4:25 ayetine dikkat edin, Musa bunun hemen gerçekleşmeyeceğini söylüyor. Yaşadıkları onca şeyden sonra hemen putperestliğe gömülecek değillerdi. Ancak zamanla, yaklaşık bir nesil sonra, Rab'bin onlar için yaptıklarını ve hakkında uyarıda bulunduğu şeyleri "unutma" (Yas. 4: 9) eğilimi, onları tam olarak Rab’bin uyardığı şeyi yapmaya yönlendirecekti.

`Yasa’nın Tekrarı 4:29-31 ayetlerini okuyun. Rab, bu özel durumda onlar için ne yapacağını söylüyor?`

Allah’ın lütfu harikadır. Korkunç bir kötülük olan putperestliğe batmaları sonrasında dahi, günahlarının semeresini çektikten sonra Rab'be dönerlerse, Rab onları affedecek ve onları geri getirecekti. Kısacası, özgür iradeleriyle tövbeyi seçerlerse Allah tövbelerini kabul edecekti.

Yasa’nın Tekrarı 4:30 ayetinde gördüğümüz, genellikle “dönüş” diye tercüme edilen sözcük aslında “geri dönmek” anlamına gelir. Yani, başından beri olmaları gereken yere, Rab’be geri döneceklerdi. İbranicede “geri dönmek” ile aynı kökten gelen teşuvah sözcüğü, “tövbe etmek” anlamına gelmektedir.

Yani, tövbe özünde her ne yaşanmış olursa olsun günahlarımız yüzünden Allah’tan ayrıldıktan sonra O’na geri dönmemizdir.