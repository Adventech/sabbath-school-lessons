---
title:  Antlaşma Kitabı
date:  12/10/2021
---

Tanrı’nın halkıyla ilişkisini tanımlamak için kullanılan antlaşma kavramı (İbranicede berit) tüm Kutsal Kitap’ta bulunsa da, bu sözcük Yasa’nın Tekrarı kitabında o kadar sık yinelenmektedir ki, Yasa’nın Tekrarı’na “Antlaşma Kitabı” denmeye başlanmıştır.

`Yasa’nın Tekrarı 5:1–21 ayetlerini okuyun. Burada antlaşma (berit) kavramının Yasa’nın Tekrarı kitabında ne kadar merkezi olduğunu göstermeye yardımcı olan ne oluyor?`

İsrailoğulları Mısır’dan kurtarıldıktan az bir zaman sonra, Vaat Edilmiş Topraklara girecekleri zamandan hemen önce Sina’da Tanrı onlarla antlaşma yaptı. Ardından, kırk yıllık bir sapmadan sonra, antlaşma vaadinin merkezi bir parçası olan (Yas. 12:7, Çık. 12:25) Vaat Edilmiş Ülke’ye girmelerinden hemen önce, Musa’nın sözcülüğü aracılığıyla Rab onlara yeniden On Emir’i verdi. Bu, antlaşma yükümlülüklerini yenilemenin onlar için de ne kadar önemli olduğunu vurgulamanın bir yoluydu.

Evet, Rab onlara vermiş olduğu antlaşma vaatlerini gerçekleştirecekti. Şimdi de onlar antlaşmayla üzerlerine düşen yükümlülüğü yerine getirmek zorundaydılar: “RAB uymanızı buyurduğu antlaşmayı, yani On Buyruk’u size açıkladı. Onları iki taş levha üstüne yazdı” (Yas. 4:13). Rab bunu Sina’da yapmıştı ve şimdi, yüzyıllar önce atalarına verilmiş vaade dayanarak onlara söz verilen toprakları almalarından hemen önce Moav’da yeniden yapıyordu. Bu, dünyanın kuruluşundan önce dahi var olan “sonsuza dek kalıcı antlaşmanın” bir tezahürüydü.

“Dünyanın temelleri atılmadan önce Baba ve Oğul, eğer Şeytan tarafından yenilirse insanın kurtarılması için bir antlaşmada birleşmişlerdi. Ellerini sağlam bir yeminde birleştirmişlerdi, Mesih insan ırkı için güvence olmalıydı.” —Ellen G. White, Çağların Arzusu, s. 834.

`Yasanın Tekrarı 5:3 ayetini okuyun. Bu ayetten ne anlam çıkartıyoruz?`

Musa onlara ne söylüyordu? Büyük ihtimalle Musa onlara babalarının artık öldüğünü ve babalara verilmiş olan harika antlaşma vaatlerinin şimdi de onlara verildiği gerçeğini vurguluyordu. Bu, Musa’nın önceki neslin yaptığı gibi işi berbat etmemeleri gerektiğini onlara bildirme yolu olmalıydı. Vaatlerin (ve yükümlülüklerin) muhatabı artık onlardı.