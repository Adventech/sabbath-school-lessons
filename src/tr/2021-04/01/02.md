---
title:  Sevilmek İçin Sev
date:  26/09/2021
---

1.Yuhanna 4:8 “Tanrı sevgidir,” diyor. İki sözcükten (Grekçe’de dört) oluşan bu ifade ne kadar basit olsa da, arkasındaki düşünce o kadar derin, o kadar engin ki anlamını kavramakta zorlanıyoruz. İfade Tanrı sever, Tanrı sevgi gösterir veya Tanrı sevginin bir dışavurumudur demiyor, Tanrı sevgidir diyor. Sevgidir demek, Tanrı’nın kişiliğinin özünün sevgi olduğu anlamına geliyor. Düşkün insanlar olarak, beyinlerimizdeki bu gerçekliği anlamamızı sağlayacak sadece 1,5 kg civarındaki doku ve kimyasallarla, “Tanrı sevgidir” sözünün tam olarak ne anlama geldiğini bütünüyle anlamaya kadir değiliz.

Ancak kesinlikle, bunun çok iyi bir haber olduğunu kavrayacak kadarını anlayabiliriz. İfade, “Tanrı sevgidir” yerine “Tanrı nefrettir” veya “Tanrı kindardır” veya “Tanrı umursamazdır” deseydi, O’nun hakkındaki bu açıklama endişe edilmesi gereken bir şey olurdu.

Tanrı’nın sevgi olduğu gerçeği, Tanrı’nın hükümdarlığının, O’nun tüm yaratılışı yönetim biçiminin bu sevginin yansıması olduğu düşüncesini daha iyi anlamamıza yardımcı olmaktadır. Sevgi evrene, belki de kütle çekiminden bile daha çok nüfuz etmektedir. Tanrı bizi sever ve biz de karşılık olarak Tanrı’yı sevmeliyiz (bkz. Yas. 6:5, Mar. 12:30).

Yine de sevginin sevgi olması için karşılıksız olarak verilmesi gerekir. Tanrı bizi sevmeye zorlayamaz. Bunu yaptığı an o artık sevgi olmaktan çıkar. Yani, Tanrı gökte ve yerde akıllı ve düşünen varlıkları sevme yetisiyle yarattığında, onların karşılık olarak O’nu sevmemeleri olasılığı her zaman vardı. Bazıları sevmedi ve böylece büyük mücadele dediğimiz şey başladı.

`Sevgi ile ilgili olarak aşağıdaki ayetler neden sadece özgür irade ve risk bağlamında anlam ifade ediyorlar? (Yşa. 14:12–14, Hez. 28:12–17, Va. 12:7).`

Özellikle, kusursuz Tanrı tarafından kusursuz olarak yaratılmış olmasına rağmen o meleğin, yani Lusifer’in içinde kötülük bulunduğunu gösteren Hezekiel 28:15 ayeti çok aydınlatıcıdır. Bu durumun sebebi, onun en başta o kötülük ile yaratılmış olması değildi. Aksine, sevme yetisi ile yaratılmış olan Lusifer gerçek ahlaki özgürlüğe sahipti ve ona verilmiş olan her şeye rağmen (“çeşit çeşit değerli taşla bezenmiştin”) bu melek daha fazlasını istedi. Sonrasında olaylar birbirini izledi, ta ki “gökte savaş” çıkana kadar.

`Bazı yerlerde emirlerinize uyacak, asla halıyı pisletmeyecek veya mobilyaları dişlemeyecek robot köpekler satın alabilirsiniz. Fakat bu “köpek” ile herhangi bir şekilde anlamlı bir ilişkiye sahip olabilir miydiniz? Cevabınız Tanrı’nın neden O’nu gerçekten sevebilecek varlıklar yaratmak istediğini anlamanıza nasıl yardımcı olur?`