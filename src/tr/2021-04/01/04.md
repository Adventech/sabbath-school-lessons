---
title:  Avram’ın Çağrısı
date:  28/09/2021
---

Avram (daha sonra İbrahim oldu) ilk olarak Yaratılış 11. bölümde, Babil’in dağıtılmasından hemen sonraki soy kaydında ortaya çıkıyor.

`Yaratılış 12:1–3 ayetlerindeki, Tanrı’nın Avram’a çağrısını okuyun. Bugün, çarmıhtan, İsa’nın ölümünden ve müjdenin yayılmasından sonra geriye baktığımızda Tanrı’nın Avram aracılığıyla verdiği vaatleri nasıl anlıyoruz?`

Elçi Pavlus yüzyıllar sonra, Galatyalılar’ın sapkınlığıyla uğraşmaya çalışırken onlara İbrahim’in çağrısını işaret ederek, onu Tanrı’nın her zamanki niyetinin erken bir ifadesi olarak göstermişti: Dünyaya müjde. “Öyleyse şunu bilin ki, İbrahim’in gerçek oğulları iman edenlerdir. Kutsal Yazı, Tanrı’nın öteki ulusları imanlarına göre aklayacağını önceden görerek İbrahim’e, ‘Bütün uluslar senin aracılığınla kutsanacak’ müjdesini önceden verdi. Böylece iman edenler, iman etmiş olan İbrahim’le birlikte kutsanırlar” (Gal. 3:7-9).

İbrahim’in çağrısı ilk olarak Yaratılış 12. bölümde ifade edilmişti. Yaratılış kitabının buradan sonrası çoğunlukla onun kanından gelenlerin, bir işlevsiz evladın ardından diğerinin, darmadağınık bir ailenin ardından öbürünün ortaya çıkışı hakkındadır. Buna rağmen vaat sonunda onlar aracılığıyla yerine getirilecek ve Musa’nın çağrısı ile çok önemli bir noktaya erişecekti.

`Elçilerin İşleri 7:20–36 ayetlerinde, şehit İstefanos’un Musa ve Çıkış hakkındaki betimlemesini okuyun. Bu, Tanrı’nın İbrahim’e en başta vermiş olduğu vaade nasıl uymaktadır?`

Cehalet, yanılgı ve gerçek hakkında genel bir bilgi eksikliğine batmış bir dünyada (üç bin yıldan uzun bir zamanda işler pek de değişmedi, öyle değil mi?) Rab bir halkı, Kendi halkını, İbrahim’in soyunu Mısır’dan çıkmaya çağırdı. Rab, onlarda sadece gerçeğin bilgisini, yani Kendi hakkındaki, Yahve ve kurtuluş planı hakkındaki bilgiyi korumayı amaçlamıyordu, bu bilgiyi dünyanın kalanına yaymalarını da istiyordu.

`Bugün Yedinci Gün Adventistleri olarak dünyanın geri kalanıyla ilişkide kendimizi nasıl görüyoruz? Yani, bizimle eski İsrail arasında hangi benzerlikler var? Daha da önemlisi, bu benzerlik her birimizin üzerine kişisel olarak hangi sorumluluğu yüklüyor?`