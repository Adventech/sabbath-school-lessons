---
title:  Düşüş ve Tufan
date:  27/09/2021
---

Neredeyse her okul çocuğu Isaac Newton’un başına bir elma düştüğünde ve “Buldum!” diye bağırması öyküsünü duymuştur. Newton yer çekimini keşfetmişti. Önemli olan onun kafasına gerçekten bir elmanın düşüp düşmemiş olması değildir (Yer çekimini de bulan o değildi; yere düşen herkes zaten yer çekimini biliyordu). Önemli olan, Newton’un elmayı yere düşüren aynı gücün (yer çekimi) ayı dünyanın etrafında ve dünyayı da güneşin etrafında yörüngede tuttuğu konularındaki büyük kavrayışıdır.

Bu önemliydi çünkü binlerce yıldır pek çok kişi gökyüzünde geçerli olan yasaların yeryüzünde geçerli olan yasalardan farklı olduğuna inanıyordu. Newton bu inancın yanlış olduğunu gösterdi.

Newton’un katkısı doğa yasaları konusunda olsa da, aynı ilke ahlâki yasalar konusunda da geçerlidir. Lusifer’in gökte düşmesine sebep olan da, insanoğlunun yerde düşmesine sebep olan da sevginin doğasında olan aynı özgürlüktü.

`Yaratılış 2:16, 17 ve Yaratılış 3:1-7 ayetlerini okuyun. Kusursuz bir ortamda, kusursuz bir Tanrı tarafından yaratılan kusursuz insanlar hakkındaki bu ayetler sevginin doğasında bulunan özgürlüğe dair güçlü hakikati ne şekilde ortaya koyuyorlar?`

Düşüş’ten sonra olaylar daha da kötüye gitti, öyle ki Rab insanlar hakkında “aklı fikri hep kötülükte” (Yar. 6:5) deme noktasına geldi. Düşünceleri kötüyse, elbette aynı şekilde davranışları da kötüydü. İşler o kadar kötüye gitti ki Rab dünyayı bir Tufan’la imha etti. Bu, bir anlamda yeniden başlamak için bir şans, bir tür ikinci yaratılıştı. Ne var ki, Babil Kulesi öyküsünün gösterdiği üzere (Yar. 11:1-9), insanlık hâlâ Tanrı’ya meydan okuma niyetindeydi. “Kule kısmen tamamlandığında bir bölümü inşa edenler için bir yaşam yeri olarak ayrılmıştı. Diğer bölümleri görkemli bir şekilde döşenmiş ve süslenmiş, diğer putlara adanmıştı. İnsanlar başarıları için sevindiler ve gümüşten ve altından tanrılarını övdüler. Kendilerini göğün ve yerin Hükümdarı’na karşı konumlandırdılar.” Ellen G. White, Atalar ve Peygamberler, s.119. Böylece, Tanrı onların dillerini karıştırmakla kalmadı, aynı zamanda düşmüş ırkı da yeryüzüne dağıttı.

`Gün boyunca düşündüklerinizi kafanızda not alın. Bu, kendi kalbinizin durumu hakkında size ne öğretiyor?`