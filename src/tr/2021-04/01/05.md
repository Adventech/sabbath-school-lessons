---
title:  Sina’daki Antlaşma
date:  29/09/2021
---

Mısır’da kapı sövelerindeki kandan Kızıl Deniz’deki olaya kadar Çıkış ve yol açtıkları ne büyük bir tecrübedir! Bu olayları yaşayanların üzerinde bir etki bıraktığına şüphe yok. (Mısır’da ilk doğan çocuklardan denizde can veren askerlere kadar, Tanrı onları adil bir şekilde yargılayacaktır.) Rab’bin söylediği gibi: “Mısırlılar’a ne yaptığımı, sizi nasıl kartal kanatları üzerinde taşıyarak yanıma getirdiğimi gördünüz” (Çık. 19:4).

Rab neden bu müthiş ve dramatik kurtuluşu gerçekleştirdi, gerçekten bir ulusu diğer bir ulustan  çıkardı? Ya da Musa’nın da onlara dediği gibi: “Hiçbir tanrı Tanrınız RAB’bin Mısır’da gözlerinizin önünde sizin için yaptığı gibi denemelerle, belirtilerle, şaşılası işlerle, savaşla, güçlü ve kudretli elle, büyük ve ürkütücü olaylarla gidip başka bir ulustan kendine bir ulus almaya kalkıştı mı?” (Yas. 4:34).

`Çıkış 19:4-8 ayetlerini okuyun. Rab neden halkı Mısır’dan çıkmaya çağırdı?`

Bu kadar basitti. Tanrı onları, ataları İbrahim, İshak ve Yakup’un soyunu çıkmaya çağırıyordu. Rab bu soy ile antlaşmasını yaptı ve onlara “bütün uluslar içinde öz halkım olursunuz. Çünkü yeryüzünün tümü benimdir” dedi (Çık. 19:5). Antlaşmanın merkezi bu ilişkiydi.

Bu “öz halk” (segullah) kavramı kolayca yanlış anlaşılabilirdi (ve öyle de oldu). Onların özel oluşları, özünde, doğaları gereği kutsal ve doğru olan bir şeyden ileri gelmiyordu. Bunun sebebi, Tanrı’nın onlara vermiş olduğu lütfu ve bahşettiği harika gerçeklerdi. Onlar bu gerçekleri takip etmeli ve bir “kâhinler krallığı” olarak dünyaya yaymalıydılar.

Tanrı ardından onlara antlaşmanın bazı şartlarını (tabiri caizse onların üzerine düşen sorumlulukları), yani On Emir’i de bildirdi ve bu antlaşma onaylanmış oldu. Yeni yapılmış bir sunağın üstüne sunuların kanını serpen Musa “antlaşma kitabını alıp halka okudu.” (Çık. 24:7) İnsanlar itaat edeceklerini bir kez daha ilan ettiler.

`“Musa, Kutsal Yasa’nın her buyruğunu bütün halka bildirdikten sonra su, al yapağı, mercanköşkotu ile danaların ve tekelerin kanını alıp hem kitabın hem de bütün halkın üzerine serpti. ‘Tanrı’nın uymanızı buyurduğu antlaşmanın kanı budur’ dedi” (İbr. 9:19, 20). Kan neyi ifade ediyor ve neden bugün bizim için bile çok önemlidir?`