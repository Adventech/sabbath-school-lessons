---
title:  Amorluların Kötülükleri
date:  07/10/2021
---

Yasa’nın Tekrarı 2. ve 3. bölümlerde Musa İsraillilerin hikâyesini ve Allah’ın bereketiyle düşmanlarını nasıl bozguna uğrattıklarını anlatmaya devam ediyor. Sadık oldukları zaman Allah onların “Refalıları (devleri)” bile yenmelerini sağlamıştı (Yas. 2:11, 20; Yas. 3:13).

Elbette, bu önümüze zor bir konuyu, bu halkların yok edilmeleri hakkındaki en azından değinmek zorunda olduğumuz konuyu getiriyor. İsrailoğulları genelde bir ulusa öncelikli olarak barış teklif etseler de (Yas. 20:10,11), o ulus teklifi reddettiğinde İsrailliler bazen kadın ve çocuklar da dahil olmak üzere onları yok ediyorlardı. “Tanrımız RAB onu elimize teslim etti. Onu, oğullarını ve bütün halkını yok ettik. Bütün kentlerini ele geçirdik, hepsini yok ettik. Kadın, erkek, çocuk, kimseyi sağ bırakmadık” (Yas. 2:33, 34).

Bazıları bu hikayelerin gerçek olmadığını söyleyerek basitçe etrafından dolaşmaya çalışıyorlar. Fakat biz, Yedinci Gün Adventistleri, “Kutsal Yazılar’ın tümü Tanrı esinlemesidir ve öğretmek, azarlamak, yola getirmek, doğruluk konusunda eğitmek için yararlıdır” (2Ti. 3:16) sözüne inandığımız için, bu seçenek bizim için uygulanabilir değildir. Bu nedenle bu olaylara ilişkin zorlu bir soru ile karşı karşıya kalıyoruz.

`Yaratılış 15:1-16 ayetlerini okuyun. Allah Yaratılış 15:16 ayetlerinde Avram’a ne demişti ve söylediği şey bu zor konuya nasıl ışık tutuyor?`

Şüphesiz ki bu putperest ulusların birçoğu çok daha önce hak ederek Allah’ın öfkesi ve cezasıyla karşılaşması gereken, fazlasıyla vahşi ve acımasız insanlardı. Allah onların yollarını değiştirmeleri için sabırla beklemiş fakat onlar değişmemiş olsa dahi, bu çocuklar da dahil herkesin öldürüldüğü acı gerçeğini değiştirmiyor. (Elbette, Tufan sırasında muhtemelen İsrailliler tarafından öldürülenlerden çok daha fazla çocuk öldürülmüştür).

Gerçek şu ki, şimdilik, olayların tüm içeriği hakkında bize verilen sınırlı bilgi ile bu acı gerçeği kabul etmeli ve Allah’ın başka birçok şekilde ortaya konmuş olan iyiliğine güvenmeliyiz. İman sadece güzel bir günde, harika bir manzara ve seslerle dolu tatlı bir ormanda Allah’ı sevmek demek değildir. İman ayrıca tam olarak anlamadığımız şeylere rağmen Allah’a güvenmek demektir.

`1.Korintliler 10:1–4 ve Yuhanna 14:9 ayetlerini okuyun. Bu ayetler ve onlar gibi olan birçoğu, Allah hakkındaki anlayışımızla uyuşması zor gözüken şeyleri gördüğümüzde bile, O’nun sevgisine, adaletine ve iyiliğine güvenmeyi öğrenmemize nasıl yardımcı olur?`