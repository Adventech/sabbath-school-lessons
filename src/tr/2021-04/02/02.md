---
title:  Musa’nın Hizmeti
date:  03/10/2021
---

Musa’nın varlığı tüm Kutsal Kitap boyunca hissedilir. Çıkış 2:2 ayetine kadar ondan bahsedilmese de, Yaratılış kitabını, Allah’ın kim olduğumuz, buraya nasıl geldiğimiz, işlerin neden bu kadar kötü olduğu fakat yine de umudumuz olabileceğini açıklayan yetkili ve temel öyküsünü yazmış olan odur. Yaratılış, Düşüş, kurtuluş vaadi, Tufan, İbrahim ve müjde, bunların hepsinin kökü Yaratılış kitabındadır ve onun yazarı da Musa peygamberdir. Birçok kusuru bulunan ama yine de Rab’bi sevdiği ve O’na hizmet etmek istediği için çaba gösteren bu adamın yarattığı etkiyi tam olarak ölçmek zor.

`Korkunç altından buzağı günahı sonrasında Rab ile Musa arasında geçen konuşmanın yer aldığı Çıkış 32:29–32 ayetlerini okuyun. Bu hikâye bize Musa’nın karakteri hakkında ne öğretiyor ve tüm kusurlarına rağmen Allah neden onu böyle güçlü bir şekilde kullanabildi?`

Musa’nın işlenen günahla hiçbir ilgisi olmamasına rağmen, onların yerine kendi canını kaybetme pahasına da olsa bu günahlı halk için aracılık etti. Çıkış 32:32 ayetinde Musa Allah’a “lütfen günahlarını bağışla” diye yalvardığında “bağışla” yerine kullandığı fiilin aslında “üstlenmek” anlamına geliyor olması son derece büyüleyicidir. Yani, günahın ağırlığının ve onun kefaretinin farkında olan Musa, aslında Allah’tan onların günahlarını “üstlenmeyi” istemişti. Çünkü sonuçta onların günahı, herhangi bir günah, ancak bu şekilde bağışlanabilirdi.

Böylelikle burada, Kutsal Kitap’ın ilk bölümlerinde Allah’ın Kendisi’nin İsa’nın kişiliğinde bizim günahımızın tüm ağırlığını ve cezasını yükleneceği kefaretin güçlü bir ifadesini görüyoruz. Allah’ın, insanlığın O’nun yönetiminin ve yasasının ilkelerine sadık kalarak kurtulması için önceden belirlemiş olduğu yol budur.

Aslında yüzlerce yıl sonra Petrus İsa hakkında şöyle yazacaktı: “Bizler günah karşısında ölelim, doğruluk uğruna yaşayalım diye, günahlarımızı çarmıhta kendi bedeninde yüklendi. O’nun yaralarıyla şifa buldunuz” (1Pe. 2:24).

Burada, Musa’nın öyküsünde ve onun halkın günahı karşısındaki tepkisinde, düşmüş olanlar, günahkârlar adına aracılık eden kişi rolünde Musa’yı görüyoruz. Bu, İsa’nın da bizim için yapacak olduğu şeyin bir habercisidir (bkz. İbr. 7:25).

`Halkı için kendi canını kaybetmeye razı mıydı? Bu sözlerin ne anlama geldiği konusunda biraz daha düşünün. Gerçekten başkalarını sevmenin ne anlama geldiği konusunda bu sözlerden ne öğrenebiliriz?`