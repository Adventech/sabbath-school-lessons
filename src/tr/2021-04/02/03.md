---
title:  Tamamlanmış Peygamberlik Sözü
date:  04/10/2021
---

Her ne kadar modern bilim bazı yanlışları gerçek gibi sunmaya çalışsa da (evrenin kendi kendine “yoktan” var olması veya dünyadaki yaşamın şans eseri basit kimyasallardan ortaya çıkması gibi) yine de bize Allah’ın yaratıcı gücü hakkında bazı şaşırtıcı bilgiler vermektedir. Doğal dünyanın bu düşmüş durumunda bile sahip olduğu uyum, denge ve pek çok unsurunda bulunan hassasiyet araştıranları hayret içinde bırakmaya devam etmektedir.

Allah fiziksel şeyler konusunda bu kadar hassassa, aynı şekilde ruhsal şeyler konusunda da hassas olacaktır. Yasa’nın Tekrarı kitabının açılış ayetlerinde Allah’ın inanılmaz hassasiyetini daha fazla görebiliriz.

`Yasa’nın Tekrarı 1:1–6 ayetlerini okuyun. Yasa’nın Tekrarı 1:3 ayetinin “kırkıncı yılın” tamamlanmasından bahsetmesinin peygamberlik sözü açısından önemi nedir?`

Başarısızlık sonrasında, yani Musa Kadeş-Barnea’dan ülkeyi araştırmaları için casuslar gönderdiğinde ve halk ülkeyi alma çağrısını reddettiğinde ne oldu? Onlara umut ettikleri gibi Vaat Edilmiş Ülke’ye girmeyecekleri söylendi. Peki, girmeden önce ne kadar bekleyeceklerdi? “Ülkeyi araştırdığınız günler kadar –kırk gün, her gün için bir yıldan kırk yıl– suçunuzun cezasını çekeceksiniz. Sizden yüz çevirdiğimi bileceksiniz!” (Say. 14:34).

Bu sebeple, Yasa’nın Tekrarı Allah’ın halkının öyküsünü, tam olarak Allah’ın onlara söylemiş olduğu gibi kırkıncı yılda aktarmaya başlıyor. Diğer bir deyişle, Allah’ın peygamberlik Sözü Allah’ın kendisi kadar güvenilirdir ve burada, Yasa’nın Tekrarı kitabının açılışında gördüğümüz ayetler bu güvenilirliğe dair daha fazla kanıt oluşturmaktadır. Yani, Allah söylediğini yapacaktır ve onu ne zaman yapacağını söylemişse o zaman yapacaktır.

Elbette Allah’ın önceden söylemiş olduğu gibi yerine gelmiş olan tek peygamberlik sözü süreci bu değildi. Bugün bizim bakış açımızdan geriye baktığımızda, örneğin Daniel 9:24-27 ayetlerindeki İsa’nın döneminin tam olarak Rab’bin söylediği gibi gerçekleşmiş olduğunu görebiliriz. “Üç buçuk yılın” (Dan. 7:25, ayrıca bkz. Va. 12:6, 14; Va. 13:5) ve aynı şekilde Daniel 8:14 ayetindeki 2.300 günün tarihte tamamlanmış olduğunu görebiliriz.

Kesin zaman unsurlarının yanında, Daniel 2., 7. ve 8. bölümlerdeki, dünya tarihini kesinlikle ve doğru bir şekilde öngören peygamberlik sözleri de bize Allah’ın önbilgisi, denetimi ve güvenilirliği hakkında fazlasıyla kanıt sunmaktadır.

`Rab’bin sadık bir şekilde bu geçmiş peygamberlik sözlerini tam olarak öngördüğü gibi tamamlamış olduğunu görebiliriz. Neden bu O’nun olacağını söylediği, fakat henüz gerçekleşmemiş şeyler hakkında da O’na güvenebileceğimiz konusunda bize güven vermelidir?`