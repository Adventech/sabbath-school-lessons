---
title:  Tanrı’nın Gözünde Temiz Dindarlık
date:  28/10/2021
---

`Yasa’nın Tekrarı 24:10-15 ayetlerini okuyun. Burada, denetimimiz altındakilere nasıl davranmamız gerektiği konusunda hangi önemli ilkelerden bahsedilmektedir?`

Yine, Rab'bin temel insan haysiyetine gösterdiği ilgiyi görüyoruz. Evet, birinin size bir borcu var ve geri alma zamanı geldi, ama kişiye biraz saygı gösterin, biraz itibar gösterin, olur mu? Onun evine zorla girip alacağınızı talep etmeyin. Bunun yerine dışarıda bekleyin, bırakın kendisi gelip size versin. Yasa’nın Tekrarı 24:12, 13 ayetleri, yoksul bir kişi giysisini size “rehin” olarak verdiyse, en azından geceleyin onun içinde uyumasına izin vermelisiniz diyor. Diğer ayetler ise başkası için çalışan yoksullara, kolay ezilebilecek kişilere nasıl davranılması gerektiğini ele alıyor. Onları ezmeyin, çünkü Tanrı’nın gözünde bu bir günahtır ve elbette O’nu kederlendirir. Yine, eğer İsrail bir tanık, yanlışa, putperestliğe, kötülüğe ve günaha batmış bir dünyanın ortasında gerçek içinde yürüyen kutsal bir ulus olacaksa, elbette aralarındaki en zayıf ve en dışlanmış kişilere iyi davranmak zorunda olacaklardı. Aksi takdirde tanıklıkları hiçbir şey ifade etmezdi.

`Yakup 1:27–2:11 ayetlerini okuyun. Yakup burada Rab’bin Yasa’nın Tekrarı kitabında halkına söylediklerini yansıtan ne söylüyor? Yakup'un aslında bu ayetlerde yoksullara kötü muameleyi On Emir ile ilişkilendirmesinin önemi nedir?`

On Emir'deki hiçbir şey, doğrudan yoksul karşısında zengini üstün tutmakla ilgili olmasa da, bir yandan yasanın sözlerine sıkı sıkıya bağlı kalırken, öte yandan yoksullara veya muhtaçlara kötü muamele etmek, kişinin inanç ikrarını ve emirleri tutma iddiasını alay konusuna dönüştürür. Komşunu kendin gibi sevmek Tanrı’nın yasasının en yüce ifadesidir ve bu günümüzde de Yakup’un zamanındaki veya Musa’nın Kutsal Toprakların sınırında bu sözleri İsrail’e söylediği zamandaki kadar mevcut gerçektir.

`Yasayı uygulamayı ciddiye alan Yedinci Gün Adventistleri olarak, neden Yakup’un sözlerini ve Yasa’nın Tekrarı kitabının sözlerini ciddiye aldığımızdan da emin olmalıyız? Yakup kitabında okuduklarımız göz önüne alındığında, yasanın uygulanmasına olan inancımız neden aramızdaki yoksul ve muhtaçlara yardım etme kararlılığımızı güçlendirmelidir?`