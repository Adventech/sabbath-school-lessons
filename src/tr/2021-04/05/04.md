---
title:  Çünkü Mısır’da Siz de Yabancıydınız
date:  26/10/2021
---

`“Siz de yabancıları seveceksiniz. Çünkü Mısır’da siz de yabancıydınız” (Yas. 10:19). Burada eski İsrail’e verilen mesaj nedir? Aynı şekilde burada bizim için de hangi mesaj bulunmalıdır?`

Yüzyıllar önce Rab İbrahim’e şöyle demişti: “Şunu iyi bil ki, senin soyun yabancı bir ülkede, gurbette yaşayacak. Dört yüz yıl kölelik edip baskı görecek” (Yar. 15:13; ayrıca Yar. 17:8, Elç. 13:17). Elbette tam olarak böyle oldu ve Mısır'dan Çıkış kitabının ilk bölümlerinde, kefaretlerinin (Çık. 15:13) ve kurtarılışlarının (Çık. 14:13) etkileyici öyküsü, gelecek nesiller için Mesih İsa’da bize verilmiş olan kefaret ve kurtuluşun bir simgesi, bir örneği olarak yazıya döküldü. Rab bu ayette onların daha önce nerede olduklarını ve ne durumda olduklarını, yani başka bir ülkede yabancı olduklarını hatırlamalarını istiyor.

Diğer bir deyişle, toplumda fazlalık olduğunuzu, dışlandığınızı, hatta köle olduğunuzu, bu yüzden sizden daha güçlü olan, sizi istismar edebilen ve hatta çoğu kez bunu yapanların merhametine kalmış olduğunuzu hatırlayın. İsrail seçilmiş, Tanrı’nın çağırdığı, “kâhinler krallığı” (Çık. 19:6) bir ulus olmasına ve onlarla aralarındaki yabancılar arasında (özellikle dini hizmetler konusunda) bazı farklılıklar olmasına rağmen, iş “insan haklarına” geldiği zaman, yabancı, dul ve yetimlere, İsraillilerin kendileri için bekledikleri şekilde, aynı hakkaniyet ve adaletle davranılması gerekiyordu.

`Matta 7:12 ayetini okuyun. Bu ayet Rab'bin eski İsrail'e aralarındaki zayıflara nasıl davranmaları gerektiği konusunda anlattıklarını ne şekilde özetlemektedir?`

Kimsesizlere nasıl davranmaları gerektiği konusunda İsraillilere yapılan bu uyarı, hiç bir anlamda, kimsesizlere bazı durumlarda hayvanlardan bile daha kötü davranılan eski dünyada bir standart değildi.

Fakat İsrail farklı olmalıydı, uluslara bir ışık olmalıydı. Ve evet, bu fark ibadet ettikleri Tanrı’da, O’na ibadet ediş biçimlerinde ve Tanrı’nın onlara vermiş olduğu bütünsel dini gerçek düzeninde bulunabilirdi.