---
title:  Yüreklerinizi Sünnet Edin
date:  24/10/2021
---

Yasa’nın Tekrarı 9. bölümün devamı olan 10. bölüm temelde Tanrı’nın İsrail ile daha önce yapmış olduğu antlaşmanın tekrardan onaylanmasıdır. Aslında, bu kitabın büyük bölümü bir çeşit antlaşma yenilenmesidir. Yani, Horev’deki korkunç günahlarından, Musa’nın onları kısa bir süreliğine bırakmasının hemen ardından putperestliğe düşmelerinden sonra bile Rab’bin onlarla olan işi hâlâ bitmemişti.

`Yasa’nın Tekrarı 10:1-11 ayetlerini okuyun. Burada, Tanrı'nın halkının günahlarını bağışladığını, onlara ve babalarına verilen antlaşma sözünü yeniden tasdik ettiğini anlamamıza yardımcı olan ne oluyor?`

Musa antlaşmanın bozulduğunun bir işareti olarak (Yas. 32:19) On Emir tabletlerini kırdı (Yas. 9:17). “Suçlarından ne kadar nefret ettiğini göstermek için taş levhaları yere attı, levhalar tüm halkın önünde kırıldı. Bu eylem, halk Allah’la antlaşmasını nasıl bozduysa, Allah’ın da onlarla antlaşmasını öyle bozduğunu simgeliyordu.”—Ellen G. White, Atalar ve Peygamberler, s. 320.

Bu nedenle, Tanrı'nın Musa'ya “öncekiler gibi” yeni taş levhalar kesmesini söylemesi ve onların üzerine ilk tabletlerde yazan sözleri yazması, Tanrı'nın halkı bağışlamış olduğunu ve bu olaydan sonra bile onlardan vazgeçmediğini göstermektedir.

`Yasa’nın Tekrarı 10:14-16 [KM] ayetlerini okuyun. Tanrı onlara ne diyor? Rab’bin burada kullandığı tasvirlerin anlamı nedir?`

Burada çeşitli tasvirler yapılmış: yüreklerin gulfesi, sert ense. Yine de mesele açık. Sünnet antlaşmanın bir işaretiydi, fakat sadece dıştan bir işaretti. Tanrı onların yüreklerini, yani zihinlerini, yakınlıklarını, sevgilerini istiyordu. Kalın enseli tasviri açıkça onların Rab’be itaat etmekteki gönülsüzlüklerinde ne kadar inatçı olduklarına işaret ediyordu. Temel olarak, burada ve başka yerlerde, Rab onlara bölünmüş sadakatlerinden vazgeçmelerini, tüm yürekleriyle ve tüm canlarıyla O'na hizmet etmelerini söylüyordu.

`Rab’bin sizin günahlarınızı bağışladığı tüm zamanları düşünün. Bu O’nun lütfu hakkında size ne söylemeli?`