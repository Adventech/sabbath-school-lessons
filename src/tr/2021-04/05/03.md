---
title:  Yabancıyı Sev
date:  25/10/2021
---

Musa bu ikazların ortasında şu duyuruda bulunuyor: “Gökler de, göklerin gökleri de, yeryüzü ve içindeki her şey Tanrınız RAB’bindir” (Yas. 10:14). Kutsal Kitap’ın başka yerlerinde de bulunan bu düşünce, Rab’bin egemenliğinin ne kadar güçlü bir ifadesidir: “RAB’bindir yeryüzü ve içindeki her şey, Dünya ve üzerinde yaşayanlar” (Mez. 24:1).

`Yasa’nın Tekrarı 10:17-19 ayetlerini okuyun. Musa Rab hakkında burada da başka hangi duyuruda bulunuyor? Daha da önemlisi, bu duyurunun bir sonucu olarak Tanrı halkına neyi emrediyor?`

Yahve sadece göğün ve yerin hükümdarı değildir, O ayrıca “tanrıların Tanrısı, rablerin Rabbi’dir” (Yas. 10:17). Bu başka, daha küçük tanrıların, putperestlerin tapındığı sözde tanrıların da var olduğu anlamına gelmiyor. Aksine, bu O’nun tek Tanrı olmaktan daha fazlası olduğunu söylemenin bir şeklidir. “Artık anlayın ki, ben, evet ben O’yum, Benden başka tanrı yoktur!” (Yas. 32:39) ifadesi, O’nun gökteki ya da yeryüzündeki gerçek ya da hayali tüm diğer güçler üzerindeki mutlak üstünlüğünü belirtmektedir.

Ayetler ayrıca “O kimseyi kayırmayan, rüşvet almayan, ulu, güçlü, heybetli Tanrı’dır” da diyor. Tüm bunlar büyük mesajın bir parçasıdır: Yahve sizin Tanrı’nızdır ve siz, O’nun halkı O’na itaat etmelisiniz.

Burada da ne kadar güçlü bir karşıtlık sunuluyor. Evet, Yahve tanrıların Tanrısı ve Rablerin Rabbi, yaratılışın Egemen hükümdarı ve sürdürücüsüdür (Kol. 1:16, 17), fakat O aynı zamanda yetimleri, dulları ve yabancıları da gözetmekte ve bunu onların mevcut durumdaki fiziksel ihtiyaçlarını gidererek göstermektedir. Bir serçe bile yere düşse bilen Tanrı (Mat. 10:29), toplumdan dışlanmış olanların içinde bulundukları kötü durumu bilmektedir. Başka bir deyişle, Rab halka diyor ki: Tamam, belki siz seçilmişsiniz, siz özelsiniz ve sizi seviyorum, ama aranızdaki muhtaç ve çaresizler de dahil olmak üzere başkalarını da seviyorum. Ve Ben nasıl onları seviyorsam siz de sevmelisiniz. Bu, sizin antlaşma yükümlülüklerinizden ve önemlilerinden birisidir.

`Mezmurlar 146:5-10 ayetlerini okuyun. Tanrı'nın burada söylediklerini yansıtan Mezmur'un mesajı nedir ve bu bugün Hristiyanlar olarak bizim için ne ifade etmelidir?`