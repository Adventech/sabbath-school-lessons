---
title: 'Savjet Roditeljima'
date: 04/09/2023
---

`Usporedite Efežanima 6,4 i Kološanima 3,21. Koji se razlog navodi u Kološanima 3,21 zašto ne treba razdraživati djecu?`

Sirah, hebrejski dokument koji je bio dostupan u Pavlovo vrijeme, savjetuje očevima kako da postupaju sa svojim sinovima: “Tko voli svoga sina, često će ga bičevati. ... Razmazite dijete i ono će vas zlostavljati, igrajte se s njim, i ono će vas rastužiti. ... Disciplinirajte svojeg sina i otežajte njegov jaram da se ne biste postidjeli zbog njegove bestidnosti.” (Sirah 30,1.9.13)

Međutim, Pavlov savjet ima sasvim drugačiji ton. On najprije upućuje očevima negativnu zapovijed: “Ne ogorčujte djece svoje”, a zatim pozitivnu: “Već ih odgajajte stegom i opomenom Gospodnjom!” (Efežanima 6,4) U Pavlovo vrijeme očevi su imali potpunu zakonsku vlast nad svojom djecom, koja su smatrana njihovom imovinom. Očevi su imali pravo nasilno kažnjavati, čak i ubiti svoje dijete. Doista, u nekim aspektima moć oca nad djecom nadilazila je vlast gospodara nad njegovim robovima. Pavao ne podupire takvu moć, već smjelo pojašnjava i preoblikuje obiteljske odnose. U kontekstu vrhunske odanosti Kristu, Pavao poziva kršćanske očeve da preispitaju svoju upotrebu moći jer djeca koja su razdražena gnjevom neće biti sposobna prihvatiti “stegu i opomenu Gospodnju” (Efežanima 6,4).

“Očevi i majke, vi u domu trebate predstavljati Božju narav. Trebate zahtijevati poslušnost, ali ne bujicom riječi, već na fin i ljubazan način. ... U domu budite blagi. Zadržite svaku riječ koja bi mogla potaknuti nesvetu ćud. Božanski je nalog: ‘Očevi, ne ogorčujte svoje djece.’ ...

Božja riječ ne daje dopuštenje roditeljima za grubost ili ugnjetavanje, niti djeci za neposluh. U obiteljskom životu i u upravljanju narodima Božji zakon istječe iz srca ispunjenog beskrajnom ljubavlju.” (Ellen G. White, Odgovorno roditeljstvo, str. 219; u izvorniku 259)

`Premda smo u našoj pouci ovdje govorili o roditeljima i djeci, koja bi načela iz ovih tekstova trebala utjecati na naše postupanje prema svim ljudima?`
