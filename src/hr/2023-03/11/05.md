---
title: 'Kristovi Robovi'
date: 06/09/2023
---

`Što Pavao zahtijeva od kršćanskih robova u detaljnim uputama koje im daje? Efežanima 6,5-8.`

Pavao od kršćanskih robova traži da slušaju svoje gospodare i da im vjerno i vrijedno služe. Posebno je primjetna, i on to više puta spominje, velika zamjena koju od njih traži. Oni ne smiju postaviti svojega zemaljskog gospodara na Kristovo mjesto pokazujući prema njemu odanost koja pripada samo Kristu. Umjesto toga, oni u svojoj posvećenosti i odanosti koja ih pokreće na svesrdnu, odanu službu, trebaju priznati Krista, Gospodina, kao svojega ovozemaljskog gospodara. Potičući ih na takav stav, Pavao nudi potpuno drugačije, kršćansko razumijevanje odnosa gospodar—rob.

Obratite pozornost na koje ih načine Pavao poziva da zauzmu takav stav:

Njihove sadašnje gospodare Pavao naziva “zemaljskim gospodarima”, ukazujući na pravog, nebeskog Gospodara (Efežanima 6,5).

Oni trebaju služiti “sa strahopoštovanjem, s iskrenošću svoga srca, kao Kristu” (Efežanima 6,5).

Pavao najjasnije ističe tu zamjenu kada tvrdi da kršćanski robovi trebaju služiti vjerno ne kao robovi svojih gospodara, već “robovi Kristovi” (Efežanima 6,6).

U svojem služenju oni trebaju “od svega srca vršiti volju Božju”, pri čemu njihov rad treba biti posvećen Bogu (Efežanima 6,6).

Pavao ih poziva da u svojem radu budu pozitivno motivirani, “kao da služite Gospodinu, a ne ljudima” (Efežanima 6,7).

Za svoju svesrdnu službu kršćanski robovi mogli su očekivati punu nagradu od Krista o Njegovom povratku. Oni su svoj posao obavljali za Njega i mogli su očekivati nagradu od Njega, što je bila posebno privlačna misao za robove koji nisu dobivali plaću. Rob se mogao osjećati kao da ga njegov zemaljski gospodar ne cijeni, pa i gore od toga (usporedi 1. Petrova 2,19.20). Međutim, rob-vjernik ima Gospodara koji je pažljiv, koji primjećuje sve što on “dobro učini” (Efežanima 6,8) i nudi mu sigurnu nagradu.

`Koliko god bismo možda željeli da Biblija otvoreno osuđuje tu užasnu praksu, ona to ne čini. Koja načela ipak možemo izvući iz Pavlovih riječi o tome kako se trebamo odnositi prema ljudima s kojima mi danas radimo u našem kontekstu? `
