---
title: 'Savjeti Djeci'
date: 03/09/2023
---

`Koji savjet Pavao daje djeci i kako podupire taj savjet tekstovima iz Starog zavjeta? Efežanima 6,1-3. (Vidi također Matej 18,15.10; Marko 10,13-16.)`

Da bismo pravilno ocijenili Pavlov savjet djeci, moramo imati na umu da se on čitao u kućnim crkvama napredne metropole kakva je bila Efez. Riječ “djeca” (grč. ta tekna) mogla se odnositi na širok raspon uzrasta, budući da su djeca ostajala pod očevom vlašću sve do 60. godine očeve starosti (u grčkoj tradiciji) ili do njegove smrti (u rimskoj). Ova su djeca, međutim, bila dovoljno mlada da budu pod roditeljskim nadzorom (Efežanima 6,4), ali i dovoljno stara da i sama budu Kristovi učenici.

Možemo čuti Pavla kako poziva djecu koja su prisustvovala kršćanskim bogoslužjima da slušaju i poštuju svoje roditelje “u Gospodinu”, to jest u Kristu (usporedi Efežanima 5,22; 6,4.5.7-9). I mi smo ovdje pozvani da poštujemo djecu kao Kristove učenike i da ih uključujemo u bogoslužje kao aktivne sudionike. Zato je ovaj tekst bitan za roditelj- stvo i službu djeci.

Međutim, Pavlova zapovijed o poslušnosti roditeljima nije apsolutna. Jer kada se zapovijedi roditelja “protive Kristovima, onda — ma koliko to bilo bolno — ona moraju poslušati Boga, a posljedice prepustiti Njemu.” (Ellen G. White, Temelji sretnog doma, str. 241; u izvorniku 293)

Savjete djeci Pavao završava citirajući petu zapovijed, što svjedoči o velikoj vrijednosti koju je on pridavao zakonu Deset zapovijedi kao izvoru uputa za kršćanske vjernike (to je glavno obilježje ulomka u Efežanima 4,1-6.9, a posebno Efežanima 4,25.28 i Efežanima 5,3-14). On otpočinje citat (“Poštuj svoga oca i majku” — Efežanima 6,2), zatim ubacuje svoj komentar (“to je prva zapovijed popraćena obećanjem” — Efežanima 6,2), a onda dovršava citat (“da ti dobro bude i da dugo živiš na zemlji” — Efežanima 6,3). Peta zapovijed svjedoči da je poštovanje roditelja dio Božjeg plana za napredovanje ljudskih bića. Poštovanje roditelja, koliko god oni bili nesavršeni, doprinosi zdravlju i blagostanju.

`Kako ti redci potvrđuju koliko su obiteljski odnosi važni? `
