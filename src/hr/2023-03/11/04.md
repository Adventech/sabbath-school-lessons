---
title: 'Ropstvo U Svetom Pismu I Povijesti'
date: 05/09/2023
---

`Pročitajte savjete robovima i robovlasnicima u sljedećim redcima: Efežanima 6,5-9; Kološanima 3,22—4,1; 1. Korinćanima 7,20-24; 1.	Timoteju 6,1.2; 1. Petrova 2,18-25. Kako biste saželi te savjete?`

Zapanjujuće je slušati Pavla kako se obraća kršćanskim robovlasnicima, i zamisliti kršćanske robove i njihove kršćanske gospodare kako sjede zajedno u kućnim crkvama u Efezu. Međutim, ropstvo u grčko- rimskom svijetu značajno se razlikovalo od njegove kasnije inačice u Novom svijetu. Prije svega, ono nije bilo ograničeno na jednu etničku skupinu. Osim toga, urbanim, kućnim robovima katkad se nudila prilika za obrazovanje i oni su mogli raditi kao graditelji, liječnici i filozofi. Ti kućni robovi mogli su dobiti slobodu nakon određenog razdoblja službe, premda većina njih u tome ipak nikad nije uspijevala. U pokušaju da se uvaže takve razlike, brojni noviji prijevodi Biblije grčki izraz doulos (“rob”) u Efežanima 6,5-8 tumače kao “sluga”.

Međutim, ti su uvjeti bili zastupljeni dosta nejednako pa su tako robovi u ruralnim područjima redovno radili najteže poslove. Ali gdje god su služili, robovi su bili izloženi skoro neograničenoj moći i vlasti svojih gospodara koji su posjedovali njih i njihove bračne drugove i djecu. Posebno potresno zvuče riječi bivšeg roba Publija Sirijca: “Bolje je umrijeti nego biti ponižen kao rob.” Imajući u vidu čitav niz sličnih sudbina, prevođenju riječi doulos kao “rob” treba dati prednost, jer su ti robovi živjeli pod izravnom prijetnjom gospodara (Efežanima 6,9).

Ropstvo je bilo trajna stvarnost u Pavlovom svijetu. Ali on o tome govori ne kao neki društveni reformator, već kao pastir koji savjetuje vjernicima kako da se nose s neumoljivom stvarnošću i da se usredotoče na preobrazbu svakog pojedinog vjernika, što bi poslije moglo imati šire posljedice po društvo u cjelini: “Njegova vizija nije se odnosila na oslobađanje robova u Rimskom Carstvu. Njegov stav podrazumijevao je nešto drugo umjesto legalnog oslobađanja, a to je novostvoreno zajedništvo zasnovano na bratsko-sestrinskim odnosima nastalim na osnovi njihovog posvojenja kao Božje djece. ... Za Pavla se društvena revolucija trebala odigrati u Crkvi, u Kristovom Tijelu, na mjesnoj razini, u kršćanskoj kućnoj crkvi i kućanstvu.” (Scot McKnight, The Letter to Philemon, Grand Rapids, MI: Eerdmans Publishing Company, 2017., str. 10,11)

`Veliku mrlju u kršćanskoj povijesti ostavlja način na koji su neki ljudi koristili biblijske retke o ropstvu da bi opravdali takvo postupanje. S obzirom na ovu zastrašujuću činjenicu, koliko ozbiljno trebamo pristupati Božjoj riječi?`
