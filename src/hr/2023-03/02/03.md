---
title: 'Skupo Spasenje — Izobilan Oprost'
date: 03/07/2023
---

Grijeh je bio mračna, vladajuća sila u životu Pavlovih slušatelja. Govoreći o njihovoj prošlosti, on ih opisuje kao hodajuće mrtvace koji su, iako “mrtvi zbog svojih prekršaja i grijeha” (Efežanima 2,1), ipak “hodili”, odnosno živjeli kako im je Sotona nalagao (Efežanima 2,1-3). Kao robovi grijeha i Sotone, nisu se sami mogli osloboditi. Trebalo ih je spasiti. Bog je to učinio svojim milostivim djelovanjem preko Krista, i Pavao sada slavi dva nova blagoslova Božje milosti u životu vjernika — otkupljenje i oprost.

`Pročitajte Efežanima 1,7.8. Pojam “otkupljenja” često se koristi u Novom zavjetu. Usporedite upotrebu ovog pojma u Kolosanima 1,13.14; Titu 2,13.14 i Hebrejima 9,15. Koje zajedničke teme ovi redci dijele s Efežanima 1,7.8?`

Grčka riječ prevedena kao “otkupljenje” u Efežanima 1,7, apolutro- sis, prvobitno je korištena za kupovanje slobode za roba ili otkup za oslobođenje zarobljenika. Kad je riječ o otkupljenju, odnosno izbavljenju, Novi zavjet naglašava visoku cijenu oslobođenja robova.

Naša sloboda dolazi uz iznimno visoku cijenu: “U kome [Isusu] imamo otkupljenje njegovom krvlju.” (Efežanima 1,7) Pojam “otkupljenja” također veliča milostivu velikodušnost koju je Bog pokazao plativši tako visoku cijenu za našu slobodu. Bog nam daje slobodu i dostojanstvo. Više nismo robovi!

“Biti otkupljen znači postupati prema nekome kao osobi, a ne kao predmetu. To znači postati građanin Neba, a ne biti rob Zemlje.” (Alister E. McGrath, What Was God Doing on the Cross?, Grand Rapids, MI: Zondervan, 1992., str. 78)

Međutim, treba se posebno čuvati pomisli da Bog tu cijenu otkupa plaća Sotoni, koja potječe iz Srednjeg vijeka, a ne iz Biblije. Bog Sotoni ništa ne duguje niti mu nešto plaća.

Prednosti koje nam pruža Golgota uključuju “i oproštenje grijeha” (Efežanima 1,7). Krist je na križu preuzeo cijenu naših grijeha, prošlih i budućih, i “izbrisa zadužnicu koja je svojim odredbama bila nama protivna” (Kološanima 2,14). Kad je izvršio to djelo otkupljenja i oprosta u Kristu, Bog je postupio kao naš velikodušni Otac “prema bogatstvu njegove milosti. Nju nam obilno udijeli” (Efežanima 1,7.8).

`Što za vas znači činjenica da ste otkupljeni i što vam je oprošteno na osnovi Kristove žrtve pomirenja? Osjećate li se nedostojnim? (Pomoć: Vi jeste nedostojni; u tome je cijela poanta križa.)`
