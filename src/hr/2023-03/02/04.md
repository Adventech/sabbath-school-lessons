---
title: 'Božji Veliki Kristocentrični Plan'
date: 04/07/2023
---

`Kakav je Božji plan za “provedbu punine vremena” i koliko je on dalekosežan? Pročitajte Efežanima 1,9.10.`

Pavao navodi tri odrednice Božjeg plana. To je (1) tajna Njegove volje, (2) Njegova odluka i (3) plan za provedbu punine vremena. ©to je, dakle, Božji krajnji, konačni plan? Da se sve i svugdje sjedini u Isusu.

Izraz kojim se Pavao koristi da bi dočarao taj plan vrlo je slikovit (grč. anakefalaiosasthai) i znači “zbrojiti” ili “sažeti” sve u Kristu. U staroj računovodstvenoj praksi, “zbrojili” biste stupac znamenki i ukupan iznos zapisali na vrhu. Na sličan način Isus se nalazi na vrhu Božjeg posljednjeg, eshatološkog plana. Taj kristocentrični plan nastao je “prije stvaranja svijeta” (Efežanima 1,4) i toliko je opsežan da obuhvaća cjelokupno vrijeme (“punina vremena”) i cjelokupan prostor (“sve što je na nebesima i na zemlji”). Pavao, dakle, najavljuje jedinstvo u Kristu kao veliki, božanski cilj za cijeli svemir.

Govoreći o Božjoj “provedbi punine vremena” (Efežanima 1,10), Pavao načinje temu kojom će protkati cijelu poslanicu. On zaključuje da Bog započinje svoj plan sveopćeg ujedinjenja, ukorijenjen u smrti, uskrsnuću, uzašašću i proslavljenju Isusa (Efežanima 1,15—2,10), tako što osniva Crkvu i u njoj ujedinjuje različite dijelove čovječanstva — Židove i pogane (Efežanima 2,11—3,13).

Na taj način crkva obznanjuje silama zla da se Božji plan provodi i da će se njihova vladavina koja dovodi do podjela uskoro okončati (Efežanima 3,10). Biblija na drugom mjestu kaže: “Jer je đavao sišao k vama s velikim gnjevom, svjestan da ima samo još malo vremena!” (Otkrivenje 12,12)

Druga polovina Pavlove poslanice počinje gorljivim pozivom na jedinstvo (Efežanima 4,1-16) i nastavlja se dugim savjetom da izbjegavamo svako ponašanje koje šteti jedinstvu i da se umjesto toga povezujemo s ostalim vjernicima (Efežanima 4,17—6,9). A onda Pavao završava uzbudljivom slikom Crkve kao ujedinjene vojske koja se odlučno zalaže za širenje mira u Kristovo ime (Efežanima 6,10-20).

`Kako možete spoznati i slaviti činjenicu da je otkupljenje koje ste osobno doživjeli u Kristu Isusu dio nečega golemog i veličanstvenog — sastavni dio Božjeg promišljenog i konačnog plana za ujedinjenje svih i svega u Kristu?`
