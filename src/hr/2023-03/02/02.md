---
title: 'Izabrani I Prihvaćeni U Kristu'
date: 02/07/2023
---

Zahvalnica obično navodi i opis dara ili darova koji su primljeni. Pavao u Efežanima 1,3-14 prilaže dugačku listu darova dok zahvaljuje Bogu za blagoslove Evanđelja.

On hvali Boga zbog činjenice da nas je “blagoslovio svakim duhovnim blagoslovom ... u Kristu” (Efežanima 1,3). To što su blagoslovi “duhovni” (grč. pneumatikos) ukazuje da potječu od Duha (pneuma), što nas upućuje na završetak Pavlovog blagoslova, gdje on veliča djelo Duha Svetoga u životu vjernika (Efežanima 1,13.14).

Ulomak u Efežanima 1,3-6 nadahnuto govori o tome kako nas Bog vidi u Kristu. Još prije stvaranja svijeta Bog nas je izabrao po Kristu i odredio da stojimo “sveti i bez mane” u Njegovoj prisutnosti (Efežanima 1,4; usporedi Efežanima 5,27), kao dragocjeni sinovi i kćeri na osnovi stvaranja i otkupljenja (Efežanima 1,5). Još prije nego što je sunce počelo sjati, Njegov plan bio je da budemo prihvaćeni “u Ljubljenome” (Efežanima 1,6). Ukratko, Božja je namjera da budemo spašeni. Spasenje možemo izgubiti samo zbog vlastitih pogrešnih odluka.

`Što znači izraz “na nebesima” u Poslanici Efežanima (jedino mjesto gdje se on koristi u Novom zavjetu)? Proučite upotrebu tog izraza. (Vidi Efežanima 1,3.20; 2,6; 3,10; 4,10; 6,9.)`

Izrazi “na nebesima” ili “na nebu” u Poslanici Efežanima ukazuju na Nebo kao na Božje prebivalište (Efežanima 1,3; 6,9), na sjedište duhovnih sila (Efežanima 1,10.20.21; 3,10.15; 6,12) i mjesto gdje Krist sjedi s desne strane Ocu (Efežanima 1,20). Vjernici već u sadašnjosti imaju pristup tim “nebesima” gdje se duhovni blagoslovi nude u Kristu (Efežanima 1,3; 2,6). Međutim, iako su “nebesa” postala mjesto blagoslova za vjernike, ona su i dalje poprište sukoba sa zlim silama koje se bore protiv Kristove vladavine (Efežanima 3,10; 6,12).

`Zadržite se u mislima na Efežanima 1,4, gdje se kaže da smo u Njemu, u Kristu, izabrani “prije stvaranja svijeta”. Što to znači? Kako nam to otkriva Božju ljubav prema nama i Njegovu želju da budemo spašeni? `
