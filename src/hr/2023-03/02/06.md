---
title: 'Duh Sveti — Pečat I Zalog'
date: 06/07/2023
---

`U Efežanima 1,13.14 Pavao ukratko opisuje obraćenje svojih čitatelja. Koje korake on tu navodi?`

Govoreći o važnosti Duha Svetoga u životu vjernika, Pavao se koristi dvjema slikama ili metaforama za Duha. On prvo opisuje Duha Svetoga kao “pečat”, prepoznajući prisutnost Duha koje zapečaćuje, koja se javlja od trenutka obraćenja. U stara vremena pečati su imali široko područje upotrebe. Koristili su se kao potvrda autentičnosti prijepisa zakona i sporazuma ili kakvoće i količine sadržaja pošiljke (npr. Ezekiel 28,12), a i kao svjedočanstvo o transakcijama (npr. Jeremija 32,10-14.44), ugovorima, pismima (npr. 1. o kraljevima 21,8), oporukama i posvojenji- ma. Ako je bio utisnut na nekom predmetu, pečat je istodobno označavao vlasništvo i jamčio zaštitu. Prema tomu, prisutnost Duha Svetoga u životu vjernika obilježavala ih je kao Božju svojinu i prenosilo im je Božje obećanje da će ih zaštititi (usporedi Efežanima 4,30). Oni su bili “zapečaćeni Duhom, svetim, obećanim” (Efežanima 1,13).

“Pavao jasno kaže da u trenutku kada netko preda svoj život Isusu i povjeruje u Njega, Duh Sveti zapečaćuje (grč. sfragizo) tog vjernika u Kristu za dan otkupljenja. Kako je to divna, rasterećujuća i ohrabrujuća istina! Duh Božji obilježava Kristove sljedbenike pečatom spasenja istog trenutka kad povjeruju.” (Jirf Moskala, “Misinterpreted End-Time Is- sues: Five Myths in Adventism”, Journal of the Adventist Theological Society 28, br. 1, 2017., str. 95)

Druga slika kojom Pavao opisuje Duha Svetoga jest “zalog”. Duh Sveti je zalog naše baštine, koji nas upućuje na trenutak kada će nam baština biti u potpunosti predana (usporedi 2. Korinćanima 1,22; 5,5).

Riječ prevedena kao “zalog” (arabon) bila je pozajmljenica iz hebrejskog, koja se naširoko koristila u pučkom ili koine grčkom jeziku novozavjetnog vremena, kako bi označila “prvu ratu”, “depozit” ili “jamčevinu”, čime se dužnik obvezivao da će izvršiti i dodatne uplate.

Imajte na umu da vjernici ne plaćaju taj zalog, već ga primaju od Boga. Dragocjena prisutnost Duha Svetoga u životu vjernika, kaže Pa- vao, “prva je rata” pune baštine spasenja i otkupljenja koje ćemo primiti o Kristovom dolasku. A naša je dužnost da zahvalnim i pokornim srcem primimo to što nam je ponuđeno u Isusu.
