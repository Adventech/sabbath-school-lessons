---
title: 'živjeti Na Hvalu Slave Njegove'
date: 05/07/2023
---

`“U njemu smo i mi primili svoju baštinu — pošto smo predodređeni nakanom onoga koji sve radi prema odluci svoje volje — da budemo na hvalu slave njegove, mi koji smo već prije postavili nadu u Krista.” (Efežanima 1,11.12)`

Izgleda da su vjernici u Efezu izgubili jasan osjećaj o tome tko su oni kao kršćani i da su “klonuli” (vidi Efežanima 3,13). Zato je Pavao, u skladu s onim što je prije govorio (Efežanima 1,3-5), želio ponovno ojačati njihov identitet kao kršćana. Ti vjernici nisu bili žrtve nekih nasumičnih, proizvoljnih odluka kojekakvih božanstava ili astralnih sila. Oni su bili Božja djeca (Efežanima 1,5) i imali su pristup mnogim blagoslovima u Kristu na osnovi vječnih Božjih odluka. To što se odigravalo u njihovom životu bilo je po Božjoj nakani, odluci i volji (Efežanima 1,11), u skladu s još opsežnijim Božjim planom da sve ujedini u Kristu (Efežanima 1,10). Oni su mogli imati nepokolebljivo povjerenje u svoj položaj pred Bogom i u djelotvornost blagoslova koje On pruža. Njihov život trebao je odisati porukom iz Efežanima 1,3-14: “Neka bude hvaljen Bog, Otac Gospodina našega Isusa Krista!”

`Usporedite na koje se sve načine pojam “baštine” pojavljuje u različitim redcima: Efežanima 1,11.14.18. Zašto je po vašem mišljenju taj pojam bio važan za Pavla?`

Jeste li ikada naslijedili baštinu nakon nečije smrti? Možda vam je neki rođak ostavio vrijednu imovinu ili znatnu svotu novca. Po Pavlovom mišljenju, na osnovi Isusove smrti, kršćani su primili baštinu od Boga (Efežanima 1,14) i postali baština za Boga (Efežanima 1,18).

U Starom se zavjetu Božji narod često naziva Njegovom “baštinom” (Ponovljeni zakon 9,29; 32,9; Zaharija 2,12). Taj osjećaj da jesmo i da postajemo Božja baština jasno je predočen u Efežanima 1,18, a vjerojatno izražava i pravo značenje izraza koji nalazimo u Efežanima 1,11 (koji bi se onda mogao ovako prevesti: “U njemu smo i mi postali baština.”). Pavao je želio da vjernici budu svjesni svoje vrijednosti pred Bogom kao središtem svojega kršćanskog identiteta. Oni nisu samo posjedovali baštinu od Boga (Efežanima 1,14; 3,6; usporedi Efežanima 5,5), već su i bili Božja baština.

`Koja je razlika između stjecanja nečega radom i nasljeđivanjem? Kako nam ta misao pomaže da razumijemo što nam je dano u Isusu? `
