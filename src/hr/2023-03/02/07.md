---
title: 'Za Daljnje Proučavanje'
date: 07/07/2023
---

Uči li nas ulomak u Efežanima 1,3-14 da Bog predodređuje čovjekovu budućnost, birajući neke za vječni život, a druge za vječnu smrt? Mnogi ljudi, nažalost, vjeruju u to. Razmotrite, međutim, sljedeće misli:

1.	U tom ulomku (Efežanima 1,3-14) odlučujuća je Kristova uloga s obzirom na božanski izbor da nas posvoji “sebi za sinove po Kristu” (Efežanima 1,4.5.11). To ukazuje da Bog bira i predodređuje za spasenje sve one koji se opredijele za vjeru u Krista, umjesto da ljude razvrstava od slučaja do slučaja, na spašene i izgubljene, čak i prije nego što se rode. Taj izbor je promišljeni, predodređeni, božanski odgovor onima koji pokazuju vjeru u Krista.

2.	Ulomak u Efežanima 1,3-14 također slikovito govori o Božjem djelu spasenja koje se zasniva na odnosima. Bog je “Otac”, a mi smo Njegova posvojena djeca (Efežanima 1,3-5), koja primaju Njegove blagoslove u izobilju (Efežanima 1,8). Temu o Božjem izboru i predodređenju, dakle, moramo razumjeti u svjetlu tog slikovitog izražavanja zasnovanog na odnosima. Bog nije neki daleki, bezosjećajni sudac koji izdaleka donosi odluke, već Otac koji je brižan prema svoj svojoj djeci (vidi Efežanima 3,15).

3.	Da Bog poštuje čovjekov izbor vidi se u Efežanima 1,3-14 (posebno Efežanima 1,13), gdje se pridaje važnost slušanju i prihvaćanju, ali i iz drugih redaka u ovoj poslanici (Efežanima 2,8; 3,17; 4,1—6,20), pri čemu svi naglašavaju ili pretpostavljaju donošenje odluka i odgovor vjere, kao i drugi tekstovi u Novom zavjetu (npr. 1. Timoteju 2,4; Djela 17,22-31). Ellen G. White to je ovako izrazila: “Nenadmašnim darom svojega Sina Bog je okružio cijeli svijet ozračjem milosti koja je stvarna jednako kao i zrak koji se giba oko Zemljine kugle. Svi koji odluče udisati to živo- todavno ozračje živjet će i uzrasti do visine rasta muškaraca i žena u Isusu Kristu.” (Put Kristu, str. 70,71)

**Pitanja za razgovor**

`1.	Koje biste dokaze dodali prethodno navedenim, koji potkrepljuju misao da Bog nije unaprijed, prije nego što smo stvoreni, proizvoljno izabrao i predodredio tko će biti spašen, a tko izgubljen?`

`2.	Čiji izbor na kraju presuđuje hoće li netko biti spašen u Isusu?`

`3.	“U kome imamo otkupljenje njegovom krvlju, oproštenje gri-jeha, prema bogatstvu njegove milosti.” (Efežanima 1,7) Kako ovaj redak otkriva stvarnost spasenja samo na osnovi vjere, a ne djela Zakona?`
