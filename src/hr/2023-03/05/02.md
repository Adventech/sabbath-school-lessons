---
title: 'Zbliženi U Kristu'
date: 23/07/2023
---

`Usporedite Efežanima 2,1-3, Pavlov prethodni opis poganske prošlosti ljudi kojima se obraća, s novim opisom u Efežanima 2,11.12. Što on naglašava u tom novom opisu njihove prošlosti?`

Ti nežidovi koji su sada vjerovali u Krista i bili pripadnici Njegovog “tijela”, Crkve, nekada su bili potpuno odvojeni od Izraela i spasenja koje je Bog nudio. Međutim, Pavao smatra da je važno da se oni “sjećaju” (Efežanima 2,11) te prošlosti. Tada su bili “bez Krista”, Pomazanika, izraelskog Mesije. Bili su “otuđeni od izraelskoga građanstva [države i naroda]”. Bili su i “bez dijela u Savezima obećanja”, nesvjesni obećanja o spasenju koja je Bog nudio tijekom cijele povijesti spasenja. Ta odvojenost od Izraela i spasenja koje je preko njega bilo ponuđeno, značilo je da su oni nekada živjeli “bez nade”, i da su bili “i bez Boga u ovom svijetu” (Efežanima 2,12).

U svojem prijašnjem življenju nežidovi su bili uvučeni u smrtno neprijateljstvo koje je vladalo između njihovog naroda i Židova. Pavao dočarava duh te duboko ukorijenjene mržnje spomenuvši davanje pogrdnih imena. Židovi su s podsmjehom govorili o nežidovima kao o “neobrezanima”, dok su nežidovi s podjednakim prijezirom govorili o Hebrejima kao o “obrezanima” (Efežanima 2,11).

S druge strane, Pavao u Efežanima 2,13 ukazuje na nešto što je sada bitno drugačije. On piše: “A sada, u Kristu Isusu, vi koji ste nekoć bili daleko, postadoste blizu krvlju Kristovom.”

Kad za nežidovske vjernike kaže da su nekad bili “daleko”, Pavao zapravo ukazuje na Izaiju 57,19: “Mir, mir onom tko je daleko i tko je blizu, govori Jahve, ja ću te izliječiti.” (usporedi Efežanima 2,17.18) Preko Krista i Njegovog križa nežidovski vjernici približeni su svima i svemu od čega su nekad bili odvojeni — Bogu, nadi i svojoj židovskoj braći i sestrama. Dakle, u tom Pavlovom opisu vidimo nagovještaj Radosne vijesti — da Kristov križ može premostiti širok jaz između Židova i pogana, što znači da sve naše svađe i podjele tu nestaju. Ta Radosna vijest poziva nas da se osvrnemo na podjele koje postoje u našem životu i u crkvi i da ozbiljno razmislimo o sili križa koja ih može ukloniti.

`Iz kakvog je stanja Isus vas izbavio? Zašto bi za vas moglo biti važno da se s vremena na vrijeme podsjetite gdje ste bili kad vas je On pronašao, i gdje biste sad vjerojatno bili da vas nije pronašao?`
