---
title: 'Crkva — Sveti Hram'
date: 27/07/2023
---

`Kojim veličanstvenim nizom slika Pavao u Efežanima 2,11-22 opisuje jedinstvo između Židova i pogana u crkvi?`

U osvrtu na 2. poglavlje Poslanice Efežanima, podsjećamo se da nas redci 1-10 poučavaju da živimo u prijateljstvu s Isusom, dok nas redci 11-22 pozivaju da živimo u prijateljstvu s drugim ljudima koji su dio Njegove Crkve. Prema tomu, Isusova smrt pruža nam vertikalne prednosti — uspostavljanje odnosa s Bogom (Efežanima 2,1-10), a i horizontalne — učvršćivanje naših odnosa s drugima (Efežanima 2,11-22). Posredovanjem križa, Isus je srušio sve što je nežidovske vjernike dijelilo od židovskih, uključujući zloupotrebu Zakona zbog koje se jaz između njih širio (Efežanima 2,11-18). Isus je, s druge strane, izgradio nešto — nevjerojatan, novi hram sastavljen od vjernika. Nežidovi, koji su nekada bili isključeni iz bogoslužja u svetim odajama hrama, sada se pridružuju židovskim vjernicima time što postaju novi hram. Svi mi postajemo dio Božje crkve, “sveti hram u Gospodinu” (Efežanima 2,19-22), i imamo prednost živjeti u prijateljstvu s Isusom i našom braćom i sestrama u Kristu.

`Kako se Pavlova metafora Crkve kao Božjeg hrama u Efežanima 2,19-22 može usporediti s upotrebom te metafore u sljedećim tek-stovima: 1. Korinćanima 3,9-17; 2. Korinćanima 6,14-7,1; 1. Petrova 2,4-8?`

Metaforom Crkve kao hramom Pavao se koristi kao vrhunskom slikom potpunog uključivanja pogana u zajednicu vjernika. Onima kojima je nekad bilo zabranjeno prisustvovanje bogoslužju u izraelskom hramu, sada ne samo da je pristup omogućen (Efežanima 2,18), već su i sami postali građevinski materijal za novi hram osmišljen kao “stan Božji u Duhu” (Efežanima 2,22).

Novozavjetni pisci koriste se metaforom hrama da bi dočarali svetost Crkve, Božju ulogu u osnivanju i rastu Crkve i bliskost vjernika u Crkvi. Ta metafora koristi se u sprezi s upotrebom izraza koji se odnose na živi svijet (vidi Efežanima 2,21, gdje hram “raste”), a često se naglašava sam proces izgradnje (vidi Efežanima 2,22: “U njemu ste i vi zajedno sazdani.”). Umjesto statične slike, zajednica vjernika djeluje kao “hram Boga živoga” (2. Korinćanima 6,16).
