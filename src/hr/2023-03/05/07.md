---
title: 'Za Daljnje Proučavanje'
date: 28/07/2023
---

Pozorno proučite ovaj uvod u pitanja za razgovor:

U kojem je posebnom kontekstu Pavao pisao Efežanima 2,11-22, gdje ukazuje na veliki utjecaj koji križ vrši na međuljudske odnose? On govori o odnosima između vjernika židovskog i nežidovskog podrijetla, koji su zajedno činili članstvo Crkve. S tim u vezi Pavao želi da oni razumiju svoj zajednički status koji na osnovi pomirenja imaju kao članovi Božjeg kućanstva (Efežanima 2,19), i da žive u skladu s njim. Međutim, u kontekstu poslanice u cjelini, Pavao ukazuje na još širi i dalekosežniji cilj. Njegova tema je Božji veliki, konačni plan da sve ujedini u Kristu (Efežanima 1,9.10), što obuhvaća svu “obitelj na Nebu i na Zemlji” (Efežanima 3,15 — Suvremeni hrvatski prijevod).

Važno je zapaziti da jedinstvo vjernika unutar Crkve — specifična tema koju Pavao obrađuje u Efežanima 2,11-22 — ima širu svrhu koju on otkriva u Efežanima 3,10: “Da se sada po Crkvi [sastavljenoj od Židova i pogana] saopći mnogolika Božja mudrost poglavarstvima i vlastima na nebesima.” Ostvarujući jedinstvo koje je Krist izvojevao na križu, vjernici trebaju objaviti da je Božji konačni plan da sve ujedini u Kristu upravo u tijeku. Njihovi odnosi zasnovani na pomirenju najavljuju Božji plan da cijeli svemir bude ujedinjen u Kristu. Zato je sasvim logično da u Efežanima 2,11-22, gledano u kontekstu Poslanice Efežani- ma kao cjeline, potražimo biblijska načela koja se tiču odnosa među različitim rasama i etničkim skupinama.

**Pitanja za razgovor**

`1.	Koja se biblijska načela o odnosima između različitih etničkih skupina iznose u Efežanima 2,11-22? Na koji nam način taj odlomak na karakterističan, kristocentričan način govori o tome kako se pripadnici jedne etničke skupine trebaju odnositi prema pripadnicima druge?`

`2.	S obzirom na Božji plan za budućnost čovječanstva (Efežanima 1,9.10; 2,11-22), koliko je važno da se Crkva pozabavi svojim unutarnjim spornim pitanjima i rasnim sukobima?`

`3.	Koji tinjajući problemi između etničkih skupina, koji se često skrivaju i zanemaruju, postoje u vašoj zajednici? Kako bi vaša crkva mogla odigrati pozitivnu ulogu u ostvarenju jedinstva za koje se Krist već izborio na križu? Kako biste vi mogli sudjelovati u tom djelu?`
