---
title: 'Pomirenje — Božji Dar S Križa'
date: 24/07/2023
---

“On je, naime, naš jedini mir, on koji od obadvaju naroda učini jedan tim što pregradu koja ih je rastavljala — neprijateljstvo — sruši u svome tijelu. ... I da oba u jednom tijelu pomiri s Bogom po križu.” (Efežanima 2,14-16)

`Kako Pavao opisuje križ i utjecaj Kristovog djela na njemu u sljedećim tekstovima iz Poslanice Efežanima? Kako biste saželi to što Pavao kaže o križu i o tome kako on preobražava naše uzajamne odnose? Efežanima 1,7.8; 4,32; 2,13.14; 2,16; 5,2.25.`

U kontekstu odlomka koji proučavamo ovoga tjedna, Efežanima 2,11-22, križ vjernicima osigurava tri velika dobra: (1) nežidovi koji su bili “daleko” od Boga i Njegovog naroda, sada su im “blizu” (Efežanima 2,13), budući da su postali Božji sinovi i kćeri, a braća i sestre židovskih vjernika (Efežanima 2,19); (2) “neprijateljstvo” (grč. ektran, “neprijateljstvo”, povezano s ektros, “neprijatelj“) između židovskih i nežidovskih vjernika je “ubijeno” (Efežanima 2,16), jer Kristov križ uklanja naizgled trajno stanje koje je Židove i pogane činilo zakletim neprijateljima (Efežanima 2,17); (3) umjesto neprijateljstva dolazi do pomirenja. Kristova namjera bila je da ih “u jednom tijelu pomiri s Bogom po križu” (Efežanima 2,16; usporedi Kološanima 1,19-22).

Kako izgleda pomirenje? Kakav je to osjećaj? Zamislite ozbiljno otuđenje između majke i kćeri koje traje dulji niz godina. A onda zamislite da neki val milosti i oprosta iznenada istopi svu tu ogorčenost i da se njih dvije ponovno zbliže. To je pomirenje. Do pomirenja dolazi i u trenutku kada jedan član crkve ostavi po strani ono što ga razdvaja od drugih članova, što god to bilo, i kad prizna te druge članove crkve za svoju voljenu braću i sestre, koji prihvaćaju ono što im je ponuđeno u Kristu. Pomirenje nije neki tehnički ili pravni izraz, već nešto što se odnosi na međuljudske odnose i što dovodi do popravljanja narušenih odnosa. Pavao je Kristovo silno djelo na križu vidio kao nešto što utječe na uzajamne odnose ne samo između pojedinaca, već i skupina ljudi. On je vidio kako to djelo preuzima vlast u našem životu, razbija podjele, razrješava svađe, obnavlja naše zajedništvo i vraća uzajamno razumijevanje.

`Na koje biste načine mogli primijeniti ova načela ako se želite pomiriti s nekim? Kako to možete učiniti?`
