---
title: 'Rušenje Zida Razdvajanja'
date: 25/07/2023
---

`Kako je prema Pavlovim riječima Krist “tijelom svojim poništio protivnost i zakon zapovijedi u propisima”? Zašto je On to učinio? (Vidi Efežanima 2,14.15 — Šarić.)`

Pavao ovdje vjerojatno ukazuje na ogradu koja je okruživala trijem Herodovog hrama, a koja se nije smjela prekoračiti pod prijetnjom smrću. Pavao zamišlja kako se taj zid ruši i kako se poganima dopušta pun pristup obožavanju Boga (Efežanima 2,18). Svaki takav zid, kaže Pavao, uklanja križ. Jer upravo zahvaljujući križu saznajemo da su te dvije skupine, Židovi i pogani, zapravo jedno.

Neki smatraju da se u Efežanima 2,14.15 govori kako je Deset zapovijedi, uključujući zapovijed o suboti, “porušeno” ili “ukinuto” nakon križa. Međutim, Pavao u Poslanici Efežanima pokazuje duboko poštovanje prema Deset zapovijedi kao sredstvu za oblikovanje kršćanskog sljedbeništva. On petu zapovijed spominje konkretno (Efežanima 6,2.3), a ostale posredno (npr. sedmu u Efežanima 5,3-14.21-33; osmu u Efežanima 4,28; devetu u Efežanima 4,25; desetu u Efežanima 5,5). To je potpuno u skladu s Pavlovim prethodnim tvrdnjama o Zakonu (Rimljanima 3,31; 7,12). On govori o zloupotrebi Zakona, ali sam Zakon poštuje i podrazumijeva njegov kontinuitet. Prema tomu, upotreba tih redaka kao izgovor za ukidanje Deset zapovijedi, posebno u svjetlu svih drugih redaka u Bibliji koji govore o njegovoj vječnoj naravi, očito je pogrešno tumačenje Pavlove namjere.

Međutim, ono što je za Pavla bilo zloupotreba božanske namjere u vezi sa Zakonom, bilo je korištenje zakona da bi se “zabio klin” između Židova i pogana, posebno kad se to radilo da bi se nežidovi isključili iz punog zajedništva s Božjim narodom i da bi im se uskratio pristup bogoslužju. “Zakon” u Efežanima 2,14.15 odnosi se ili na obredni zakon koji je dijelio Židove od pogana, opisan Pavlovim složenim izrazom “zakon zapovijedi u propisima” (Šarić), ili na cijeli starozavjetni sustav zakona koji je bio tumačen, preuveličavan i zloupotrebljavan kao klin za udaljavanje Židova od pogana.

`Kojim se pritiscima među adventistima sedmoga dana ili članovima šire kršćanske zajednice trebamo oduprijeti ili ih prevladati? Zašto bi naša zajednička ljubav prema Kristu trebala biti dovoljna za prevladavanje te napetosti?`
