---
title: 'Horizontalno Pomirenje: Križ I Crkva'
date: 22/07/2023
---

### Biblijski tekstovi
Efežanima 2,11-22; Rimljanima 3,31; Rimljanima 7,12; Izaija 52,7; Izaija 57,19; Ivan 14,27; 1. Korinćanima 3,9-17.

> <p></p>
>“A sada, u Kristu Isusu, vi koji ste nekoć bili daleko posta- doste blizu krvlju Kristovom. On je, naime, naš jedini mir, on koji od obadvaju naroda učini jedan.” (Efežanima 2,13.14)

Zamislite da ste neki mnogobožac, Grk, koji je počeo cijeniti židovskog Boga. Napustili ste svoje mnogobožačke običaje i prigrlili jedinog istinitog Boga. Dok prolazite kroz prelijepo dvorište između stupova jeruzalemskog hrama, zvuci bogoslužja bude u vama želju da slavite Boga. Međutim, upravo tada nailazite na kamenu barikadu višu od jednog metra. Otprilike na svakih pola metra na latinskom i grčkom jeziku uklesana je sljedeća poruka: “Nijedan stranac ne smije ući iza ove pregrade i ograđenog prostora hrama. Svatko tko bude uhvaćen da to čini bit će odgovoran za vlastitu smrt.” Odjednom se osjećate isključenim, otuđenim, odvojenim.

U Efežanima 2,11-22, Pavao vidi Kristov križ kao nešto što unosi dramatičnu promjenu rušeći takve prepreke i zidove. Vertikalno, križ ukida otuđenje mireći ljude s Bogom. Horizontalno, on miri ljude jedne s drugima. Križ uklanja neprijateljstvo i donosi mir između Židova i pogana, čineći od njih “jedan novi narod” (Efežanima 2,15 — Suvremeni hrvatski prijevod). Zajedno, oni postaju novi hram, “mjesto gdje Bog prebiva u Duhu” (Efežanima 2,22 — Suvremeni hrvatski prijevod).

Što ta istina znači za nas danas?

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 83—92**
