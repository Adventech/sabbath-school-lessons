---
title: 'Isus — Propovjednik Mira'
date: 26/07/2023
---

`Kako Pavao sažima Kristovu službu u Efežanima 2,17.18?`

Pojam mira iznimno je važan u Poslanici Efežanima, koja počinje i završava blagoslovom mira “od Boga, Oca našega, i Gospodina Isusa Krista” (Efežanima 1,2; usporedi Efežanima 6,23). U Efežanima 2,11-22 Pavao tvrdi da je Krist oličenje mira, “on je, naime, naš jedini mir”, i da Njegov križ donosi mir (Efežanima 2,14-16). Krist ne samo da nešto uništava — neprijateljstvo između Židova i pogana (Efežanima 2,14.15), već nešto i stvara — novo čovječanstvo koje odlikuju odnosi pomirenja i mira (Efežanima 2,15-17). Takav mir nije samo odsutnost sukoba. On odgovara hebrejskom pojmu “šaloma”, iskustvu cjelovitosti i blagostanja u našem odnosu s Bogom (Rimljanima 5,1) kao i s drugim ljudima.

`Kako Pavao zamišlja sudjelovanje vjernika u prenošenju Isusove poruke mira? Efežanima 4,3; 6,14.15; usporedi Rimljanima 10,14.15 i Efežanima 2,17-19; Izaija 52,7; 57,19.`

Evanđelja sadrže primjere Isusovog djelovanja kao propovjednika mira. U svojim oproštajnim porukama On obećava svojim učenicima — a i nama: “Ostavljam vam mir; mir i to svoj, dajem vam.” (Ivan 14,27) I zaključuje: “Ovo vam rekoh, da u meni imate mir. U svijetu ćete imati patnju. Ali ohrabrite se: ja sam pobijedio svijet!” (Ivan 16,33) Nakon svojeg uskrsnuća, kad se pojavljivao pred učenicima, govorio im je uvijek iznova: “Mir vama!” (Ivan 20,19.21.26)

U Efežanima 2,17.18 Pavao ističe da Kristovo propovijedanje mira izlazi iz vremenskog okvira Njegove ovozemaljske službe. On je “propovijedao mir” u sadašnjosti i onima koji su bili “daleko” (vjernici nežidovi prije nego što su preobraćeni) i onima koji su “blizu” (hebrejski vjernici; usporedi Efežanima 2,11-13). Pošto prihvate tu objavu, svi vjernici primaju obilan blagoslov.

`Kako možemo postati propovjednici mira, a ne izazivači sukoba? U kojim situacijama, upravo sada, možete pomoći da dođe do ozdravljenja? `
