---
title: 'Krist Koji Prebiva U Vašem Srcu'
date: 02/08/2023
---

`Usporedite Pavlovu molitvu u Efežanima 1,16-19 s njegovom molitvom za vjernike u Efežanima 3,14-19. U čemu su te dvije molitve slične?`

U pozadini našeg prijevoda redaka u Efežanima 3,14.15 krije se važna igra riječi. Kad Pavao kaže da se klanja pred “Ocem od koga svako očinstvo u nebesima i na zemlji ima ime”, on istražuje fonetsku vezu između grčke riječi za oca, pater, i grčkog izraza za obitelj, patria. U Poslanici Efežanima Pavao slavi sveobuhvatnu narav Božjeg plana spasenja koji uključuje sve (Efežanima 1,9.10) i za sva vremena (Efežanima 1,21). Otac na sve obitelji “na nebesima i na zemlji” polaže pravo jer Mu pripadaju. Svaka obitelj (patria), dakle, dobiva svoje ime po Ocu (pater). To je sjajna vijest!

Razmotrite sljedeću misao: Vaša obitelj, usprkos svojim nesavrše-nostima i nedostacima, pripada Bogu. Vaša obitelj ne nalazi se u okrutnim pandžama sudbine, već u Božjim brižnim rukama. Bog ljubi nesavršene obitelji. One nose božansko ime. One imaju obilježje Njegovog vlasništva.

U Efežanima 3,16-19 Pavao moli Boga da vjernicima podari bogato duhovno iskustvo koje karakterizira unutarnja snaga zahvaljujući prisutnosti Duha (Efežanima 3,16), bliskost s Kristom koji prebiva u njima (Efežanima 3,17) i staložen, čvrst duhovni identitet jer su “u ljubavi uvriježeni i utemeljeni”, Efežanima 3,17).

Slaveći Boga za preobilje blagoslova koji se nude vjernicima, Pavao spominje ne tri, već četiri dimenzije — širinu, duljinu, dubinu i visinu (Efežanima 3,18). On ne navodi jasno na što se te dimenzije odnose, premda one očito dočaravaju veličinu nečega važnog. To je zanimljiva zagonetka za proučavatelje Biblije. Odnose li se te dimenzije na Božju mudrost (usporedi Job 11,5-9, koja ima četiri dimenzije), Božju moć (usporedi Efežanima 3,16.17) ili možda na duhovni hram iz Efežanima 2,19-22 (usporedi Ezekiel 43,13-16, gdje se navode četiri dimenzije; Amos 7,7.8; Otkrivenje 11,1.2)? Možda je ipak najbolje shvatiti te četiri dimenzije kao opis neizmjernosti “ljubavi Kristove” (Efežanima 3,19), “da budete sposobni shvatiti zajedno sa svim svetima koja je tu širina, duljina, visina i dubina...” (Efežanima 3,18), paralelno s retkom koji slijedi: “... i upoznati ljubav Kristovu koja nadilazi spoznaju” (Efežanima 3,19; usporedi Rimljanima 8,35-39). Ali kako god da shvatimo njegove riječi, sve su to sjajne vijesti.
