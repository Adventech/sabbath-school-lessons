---
title: 'Pavao — Utamničeni Apostol Pogana'
date: 30/07/2023
---

`Pročitajte Efežanima 3. Navedite glavne teme ovog poglavlja. Koje značajne zaključke Pavao tu iznosi?`

Treće poglavlje Poslanice Efežanima ima zanimljivu strukturu. Pavao na početku kaže: “Zato sam ja Pavao sužanj Krista Isusa za vas neznabošce.” (Efežanima 3,1 — Šarić) Zatim započinje dužom digresijom
o svojem radu kao apostola među poganima (Efežanima 3,2-13). A onda izrazom “zato” (Efežanima 3,14) najavljuje povratak svojem prvobitnom tijeku misli, i u redcima 14-21 dovršava svoj prekinuti molitveni izvještaj.

U Efežanima 3,1 Pavao kaže da je “sužanj Krista Isusa”, što je njegov način da priopći kako bez obzira na to što se nalazi u rimskom zatočeništvu i što je naizgled podanik Rimskog Carstva, ipak postoji dublja, božanska svrha koja se pokazuje u njegovom životu. On nije zatočenik Rima, već “sužanj Krista Isusa” (usporedi Efežanima 4,1)!

Pavlovo spominjanje vlastitih “nevolja” (Efežanima 3,13), a poslije i okova (Efežanima 6,20), pokazuje da on nije boravio u nekom razmjerno udobnom kućnom pritvoru (usporedi Djela 28,16), već da je bio u tamnici. A biti u tamnici u prvom stoljeću, i to u rimskoj tamnici, bilo je posebno teško. Rimsko Carstvo nije imalo dobro vođene tamnice sa sanitarnim čvorovima i redovnim služenjem obroka. Carstvo, zapravo, nije ni imalo neku veliku potrebu za tamnicama jer se zatvaranje nije koristilo kao sredstvo kažnjavanja. Ljudi su bacani u tamnicu samo dok su čekali suđenje ili pogubljenje. Od zatvorenika se očekivalo da se sami uzdržavaju, i oni su u opskrbljivanju hranom i drugim potrepštinama ovisili o rođacima i prijateljima.

Međutim, Pavao se prije svega brinuo zbog emotivnog utjecaja koje bi njegovo utamničenje moglo imati na vjernike jer je to bila velika društvena sramota u kulturi u kojoj se na sramotu i čast gledalo vrlo ozbiljno. Vjerojatno se plašio da bi se netko mogao zapitati: “Kako Pavao, prezreni zatvorenik, može biti apostol i glasnik uzvišenog Krista?” Zato on svoje zatočeništvo stavlja u odgovarajući kontekst kako bi pomogao vjernicima da to sagledaju kao dio Božjeg plana. On podnosi nevolje radi njih, a za ono što djeluje kao uzrok srama, pokazat će se da im služi na “slavu” (Efežanima 3,13).

`Kako možemo vjerovati Bogu i držati se Njegovih putova u okolnostima koje mogu biti vrlo teške?`
