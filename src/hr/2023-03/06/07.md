---
title: 'Za Daljnje Proučavanje'
date: 04/08/2023
---

Pročitajte u knjizi Ellen G. White Velika borba poglavlje “Suvremena vjerska buđenja”, str. 364—378 (u izvorniku 461—478).

“Kako da uskladimo svoje patuljasto duhovno stanje s riječima našeg teksta (Efežanima 3,14-19), koje opisuju puninu znanja koje posjedujemo? Kako će Nebo gledati na nas koji smo imali sve duhovne i ovozemaljske prednosti za rast u milosti ako se ne popravimo? Apostol nije te riječi zapisao da bi nas mučio, da bi nas prevario ili da bi uzdigao naša očekivanja tako visoko samo da bismo doživjeli razočaranje. On je te riječi zapisao da bi nam pokazao što možemo i moramo biti ako želimo biti baštinici Božjeg kraljevstva. Kako možemo biti Božji suradnici ako imamo tako neznatno iskustvo? Mi posjedujemo znanje koje je povlastica kršćana i trebali bismo težiti dubokom, duhovnom razumijevanju onoga što je Božje, kakvo bi Gospodin želio da imamo.

Vjerujemo li mi Bibliji? Vjerujemo li doista da možemo dostići znanje o Bogu koje nam je prikazano u ovom tekstu? Vjerujemo li svakoj riječi koja izlazi iz Božjih usta? Vjerujemo li riječima koje su izgovorili proroci i apostoli, ili Isus Krist, koji je izvor svake svjetlosti i svakog blagoslova i u kome prebiva sve bogatstvo i sva punina? Vjerujemo li doista u Boga i u Njegovog Sina?” (Ellen G. White, The Advent Review and Sabbath Herald, 1. listopada 1889.)

**Pitanja za razgovor**

`1.	Usporedite Pavlovu doksologiju u Efežanima 3,20.21 s drugim doksologijama u Novom zavjetu — Rimljanima 11,33-36; 16,25-27; Filipljanima 4,20; 2. Petrova 3,18b; Juda 1,24.25. Koje se teme i ideje provlače kroz te tekstove? Kako možemo proslavljati i obožavati onako kako opisuju ovi tekstovi?`

`2.	Usporedite Pavlove četiri upotrebe grčke riječi pleroma (“pu-noća”) u Poslanici Efežanima (1,10.23; 3,19; 4,13). Što mislite, zašto je ta ideja bila tako važna za Pavla?`

`3.	Od svih Božjih djela koja Pavao hvali u Efežanima 3, koje vas najviše nadahnjuje? Zašto?`

`4.	Prvu polovinu Poslanice Efežanima Pavao završava upravo onako kako je i započeo (Efežanima 1,3-21), služeći se jezikom molitve i slavljenja. On veliča Božju silu koja je u životu vjernika prisutna po Kristu i Duhu (Efežanima 3,16-21). Kako možemo, kao što je pisala Ellen G. White, bolje iskusiti tu silu u svojem životu? `
