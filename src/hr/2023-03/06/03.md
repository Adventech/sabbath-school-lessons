---
title: 'Dugo Skrivana Tajna Evanđelja'
date: 31/07/2023
---

`Koja je tajna povjerena Pavlu? Efežanima 3,1-6.`

Dok budete proučavali Efežanima 3,1-6, zapazite sljedeće činjenice:

Prvo, Pavao taj dio poslanice piše konkretno vjernicima iz poganstva u kućnim crkvama u Efezu (Efežanima 3,1).

Drugo, Pavao tvrdi da je njemu “ona provedba Božje milosti dana” za vjernike nežidove (Efežanima 3,2). Tom provedbom, tom službom milosti Pavao opisuje nalog koji mu je dan da propovijeda Evanđelje (“Božju milost”) poganima (usporedi Efežanima 3,7.8).

Treće, Pavao tvrdi da mu je otkrivena tajna, o čemu je već pisao u ovoj poslanici (vidi posebno Efežanima 1,9.10; 2,11-22), i to “Tajna — Krist” (Efežanima 3,3.4). Pavao, dakle, ne želi da bude shvaćen kao autor Evanđelja, ali polaže pravo na bogomdanu službu njegovog objavljivanja.

Četvrto, Pavao nije jedini komu je ta tajna povjerena, jer ju je Duh otkrio i ostalim Kristovim “svetim apostolima i prorocima”, na način koji nadilazi otkrivenje Božjeg plana prijašnjim naraštajima (Efežanima 3,5). Izraz “proroci” ovdje se vjerojatno odnosi na one koji su posjedovali i pokazivali dar proroštva u ranim kršćanskim kućnim crkvama, a ne na starozavjetne proroke. Dakle, ta tajna, koja je nekad bila skrivena, sada se mogla nazvati “otkrivenom”.

I konačno, on kaže u čemu se ta tajna sastoji: “Da su neznabošci subaštinici i sutjelesnici i zajedničari obećanja u Kristu Isusu po Radosnoj vijesti.” (Efežanima 3,6)

Pavao je oduševljen Evanđeljem, a posebno načinom na koji se ono očituje u Crkvi sastavljenoj od obraćenih Židova i pogana. Te dvije skupine postale su građevni blokovi Božje nove zajednice, Njegovog novog ogranka čovječanstva, Crkve (vidi Efežanima 2,14-16). Moglo bi se reći da su oni sada bili preobraženi, tako da su od neprijatelja postali “su- baštinici”, “sutjelesnici” (uključeni u jedno Kristovo tijelo) i “zajedničari” evanđeoskog obećanja (vidi Efežanima 3,6 — Šarić).

`Kojih se vi stavova možda još uvijek držite, čak i ako to ne pokazujete, za koje smatrate da su u suprotnosti s uključivošću kojoj nas Evanđelje uči? Kako ih se možete osloboditi?`
