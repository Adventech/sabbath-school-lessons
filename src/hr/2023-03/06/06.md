---
title: 'Slava U Crkvi I U Isusu Kristu'
date: 03/08/2023
---

`Pavao svoj molitveni izvještaj završava doksologijom — kratkim, poetskim iskazivanjem hvale Bogu. Zbog čega on hvali Boga? Efe- žanima 3,20.21.`

Pavao se moli za vjernike (Efežanima 3,14-19). A onda upućuje još jednu snažnu i izravnu molitvu. Ta Pavlova doksologija pokreće dva pitanja:

1.	Uzdiže li taj odlomak Crkvu na neprikladan način dovodeći je u istu razinu s Kristom kad kaže: “Njemu slava u Crkvi i u Kristu Isusu” (Efežanima 3,21)? Ipak, bez obzira na to što Pavao u Poslanici Efežanima posvećuje veliku pozornost Crkvi, jasno je da je Krist Spasitelj Crkve jer On prebiva u srcima vjernika (Efežanima 3,17). Pavao, dakle, u svojoj doksologiji hvali Boga za spasenje koje je dano Crkvi u Isusu Kristu.

2.	Opisuje li izraz “u sva pokoljenja i sve vjekove” (Efežanima 3,21) beskrajnu, ovozemaljsku budućnost Crkve, pri čemu se Kristov dolazak odgađa na neodređeno vrijeme? U Poslanici Efežanima izražena su velika očekivanja od budućnosti. Na primjer, u Efežanima 4,30 upućuje se na “dan izbavljenja”. Također se kaže da će vjernici iskusiti Kristovu neograničenu moć “ne samo u ovome svijetu nego i u onome koji će doći” (Efežanima 1,21). Prema tomu, Pavlovu doksologiju treba shvatiti kao slavljenje Kristove beskrajne sile koja se očituje u korist vjernika.

Kad se osvrnemo na njegovu drugu molitvu (Efežanima 3,14-21; usporedi Efežanima 1,15-23), vidimo da Pavao nalazi snagu u kozmičkom opsegu Očeve brige (Efežanima 3,14.15), u stalnoj dostupnosti Duha Svetoga (Efežanima 3,16), u osobnoj prisutnosti samoga Krista (Efežanima 3,17) i u bezgraničnoj, nemjerljivoj Kristovoj ljubavi (Efežanima 3,18.19). To je toliko izvjesno da on zamišlja vjernike kako su ispunjeni “do sve punine koja dolazi od Boga” (Efežanima 3,19) i slavi tu duhovnu stvarnost riječima hvale diveći se ponovno obilju Božje sile koja se nudi svetima (Efežanima 3,20.21). Kad god osjetimo pritisak problema, kušnji ili sumnje, možemo se okrenuti tom nadahnjujućem izvještaju u Pavlovim molitvama. Zatočeni apostol uzdiže nas u viđenju do širokog obzora Božjih pomisli i Njegove milosti, podsjećajući nas da smo, bez obzira na trenutačne okolnosti, sudionici Božjega konačnog plana (Efežanima 1,9.10) i da Njegova sila djeluje u nama.

`Koji su Božji blagoslovi posebno dragocjeni za vas? U molitvi zahvalnosti slavite Boga za te blagoslove.`
