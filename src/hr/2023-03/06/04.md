---
title: 'Crkve — Otkrivenje Božje Mudrosti'
date: 01/08/2023
---

`Što Pavao kaže o Bogu i o Božjim djelima u Efežanima 3,7-13?`

Pavao ponovno tvrdi za sebe da je “službenik po daru Božje milosti” (Efežanima 3,7; usporedi Efežanima 3,1.2). Taj dar, kao i samo Evanđelje, ne dodjeljuje se na osnovi vrijednosti primatelja, već na osnovi Božje milosti. Pavao naglašava tu misao govoreći o sebi kao o “manjemu od najmanjega” (Efežanima 3,8).

Postoji zanimljiv napredak u Pavlovom shvaćanju sebe samog, koji se može uočiti dok se krećemo kroz njegove poslanice redoslijedom kojim su napisane. Na samom početku on polaže pravo na svoj status apostola koji mu je dodijeljen od Boga (Galaćanima 1,1). Poslije se, međutim, predstavlja kao “najmanji među apostolima”, koji nije “dostojan zvati se apostolom” (1. Korinćanima 15,9 — Šarić). Ovdje, u Poslanici Efežanima, on o sebi govori kao o “najmanjemu među svima svetima” (Efežanima 3,8). Konačno, opisuje se kao “prvi” ili “najgori” (Suvremeni hrvatski prijevod) među grešnicima (1. Timoteju 1,15).

Možda nam taj tijek razmišljanja kakav pokazuje Pavao može pomoći da objasnimo onaj čuveni citat Ellen G. White: “Što se više približavate Isusu, to ćete grešniji izgledati u svojim očima; pogled će vam biti jasniji pa ćete vidjeti oštru i jasnu razliku između svojega nesavr- šenstva i Njegove savršene naravi.” (Put Kristu, str. 67; u izvorniku 64)

Pavao zatim u Efežanima 3,10 piše: “Da se sada po Crkvi saopći mnogolika Božja mudrost poglavarstvima i vlastima na nebesima.” Tko su ta “poglavarstva i vlasti na nebesima” koji se ovdje spominju? Kako im Crkva objavljuje Božju “mnogoliku” ili mnogostranu mudrost? Premda se u Efežanima 3,10 ne opisuje narav tih vlasti, vjerojatno je najbolje smatrati ih snagama zla koje su detaljnije opisane u Efežanima 6,11.12. Ako je to točno, onda sastav Crkve, ujedinjujući Židove i pogane koji su nekad bili razjedinjeni dijelovi čovječanstva, pred tim demonskim “poglavarstvima i vlastima na nebesima” postaje zvonka najava Božjeg plana za budućnost, “prema vječnom naumu koji ostvari u Kristu Isusu, Gospodinu našem” (Efežanima 3,10). Njima se stavlja do znanja da se Božji plan ostvaruje i da je njihova propast zajamčena. Sama narav ujedinjene Crkve najavljuje njihov konačni poraz.

`Ako bi vaša mjesna crkva ozbiljno shvatila Pavlov “opis posla” crkve iz Efežanima 3,10, kako bi to moglo promijeniti način na koji se vi i ostali vjernici odnosite jedni prema drugima? `
