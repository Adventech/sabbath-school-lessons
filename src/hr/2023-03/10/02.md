---
title: 'Savjet Kršćanskim ženama'
date: 27/08/2023
---

Pavao počinje umetnutim retkom u Efežanima 5,21, čime povezuje početak poglavlja, Efežanima 5,1-20, s ulomkom u Efežanima 5,22-33, gdje se zalaže da se članovi crkve pokoravaju jedni drugima (usporedi Marko 10,42-45; Rimljanima 12,10; Filipljanima 2,3.4). Vjernici to trebaju činiti “u strahu pred Kristom” (Efežanima 5,21), što je prvo od nekoliko mjesta na kojima Pavao naglašava odnos s Kristom kao najvažniji i odlučujući odnos u životu vjernika.

`Na što Pavao misli kad poziva članove crkve da se pokoravaju jedan drugome? Kako možemo razumjeti tu misao? (Efežanima 5,21)`

Pavao također poziva kršćanske žene da “se pokoravaju svojim mu-ževima kao Gospodinu” (Efežanima 5,22), pojašnjavajući da zapravo govori o pokoravanju žena muževima (vidi također 1. Petrova 3,1.5). Kad kaže da one to trebaju činiti “kao Gospodinu”, misli li Pavao da se žena treba pokoravati svojem mužu kao da je Krist, ili zapravo smatra da se Krist nalazi u onom istinskom i najužem žarištu njezinog pokoravanja?

Imajući u vidu Efežanima 6,7, gdje se robovi pozivaju da služe dragovoljno “kao da služite Gospodinu, a ne ljudima”, i Kološanima 3,18, gdje se od žena traži da se svojim muževima pokoravaju “kako dolikuje u Gospodinu”, tom drugom gledištu treba dati prednost. Žene su i same vjernice koje moraju poštovati Krista više od svojih muževa.

U obje poslanice, Kološanima i Efežanima, Krist — i samo Krist — prepoznaje se kao Glava Crkve koja je Njegovo tijelo (Efežanima 1,22; 5,23; Kološanima 1,18): “Crkva je Kristovo tijelo — on sam je Spasitelj Tijela.” (Efežanima 5,23 — Suvremeni hrvatski prijevod) Po analogiji muž je “glava ženi” (Efežanima 5,23), pri čemu vjernost Crkve Kristu služi kao primjer odanosti žene svojem mužu. U ovom se tekstu polazi od pretpostavke da je riječ o braku punom ljubavi i brižnosti, a ne o nekom nefunkcionalnom odnosu. Te retke ne treba tumačiti u smislu da dopuštaju bilo kakav oblik obiteljskog zlostavljanja.

U svjetlu ovoga što smo upravo pročitali, zašto je sljedeći savjet toliko važno zapamtiti? Ako je muž “grub, oštar, hvalisav, nemilostiv, sebičan i ohol, neka nikada ne kaže da je muž glava ženi i da se ona u svemu mora pokoravati njemu; jer on nije Gospodin, niti je suprug u pravom smislu riječi.” (Ellen G. White, Temelji sretnog doma, str. 91; u izvorniku 117)
