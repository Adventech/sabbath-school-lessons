---
title: 'Crkva Kao Kristova Zaručnica — (1)'
date: 28/08/2023
---

`Usporedite Efežanima 5,25-27.29 s usporedbom o nahočetu iz Ezekiela 16,1-14. Koje elemente te usporedbe Pavao ponavlja u svojoj slici?`

Kada u Efežanima 5,25-27.29 oblikuje svoju usporedbu o vjenčanju i braku kao metaforu za Crkvu i njezin odnos s Kristom, Pavao se kreativno služi običajima i ulogama u okviru starodrevnog vjenčanja. U odnosu na Crkvu kao Zaručnicu, Krist je božanski Zaručnik koji:

(1)	Voli svoju Crkvu kao Zaručnicu (Efežanima 5,25). Nikad ne smi-jemo zaboraviti da je to za Isusa pitanje srca. On nas voli!

(2)	Daje sebe kao otkup za Zaručnicu. U pripremi drevnih svadbenih svečanosti, zaručnik bi “kupovao” zaručnicu po “otkupnoj cijeni”, što je obično bila velika svota novca i dragocjenosti, toliko velika da je drevna seoska privreda ovisila o tom običaju. Krist je platio najvišu cijenu za Crkvu kao svoju Zaručnicu “i sam sebe predao za nju” (Efežanima 5,25). Prigodom utjelovljenja, kao i na križu, On je dao sebe kao otkup za svoju Zaručnicu.

(3)	Kupa svoju Zaručnicu. Priprema zaručnice bila je važan dio svadbenih svečanosti. Kao što je i danas običaj, mladu su za tu svečanost pripremale djeveruše i rođaci. Pavao, međutim, zamišlja božanskog Zaručnika kako priprema svoju Zaručnicu za vjenčanje! On je taj koji je posvećuje i čisti “u kupelji vode” (Efežanima 5,26), što se vjerojatno odnosi na krštenje.

(4)	Izgovara riječ obećanja. To kupanje vrši se “u riječi” (Efežanima 5,26), što ukazuje na riječ obećanja koju božanski Zaručnik izgovara svojoj Zaručnici, vjerojatno u kontekstu obreda zaruka (usporedi Efežanima 1,3-14; 2,1-10, uzimajući u obzir Božja obećanja vjernicima u vrijeme njihovog obraćenja). Tadašnje zaruke bile su inačica današnjeg običaja, s tim što su podrazumijevale mnogo ozbiljniji niz pregovora, uključujući i pismeni dogovor o cijeni nevjeste (koju je plaćao muž) i mirazu (imovini koju bi mlada donijela u brak iz svoje obitelji).

(5)	Priprema i ukrašava Zaručnicu. Kada konačno izlazi pred svojeg Zaručnika, ona je prelijepa i pojavljuje se u besprijekornom sjaju (Efežanima 5,27). Krist ne samo da kupa svoju Zaručnicu, već je i oprema i ukrašava.

`Kako nam ovi redci pomažu da razumijemo što Krist osjeća prema nama? Zašto bi to trebalo biti utješno za nas? `
