---
title: 'Crkva Kao Kristova Zaručnica — (2)'
date: 29/08/2023
---

`Kako se Pavao koristi elementima vjenčanja obraćajući se krš-ćanima u Korintu? U kojem kontekstu on o tome govori? 2. Korinćanima 11,1-4.`

Pozivajući se na završni čin drevnog vjenčanja, Pavao u Efežanima 5,25-27 prikazuje Krista kao Onoga koji: (6) predaje Zaručnicu (sebi samom!). U stara vremena mladu bi predavali kum, kumovi ili njezin otac. Ali nikada sam zaručnik! Ovdje, međutim, Pavao prikazuje kako Isus predaje Crkvu kao nevjestu samom sebi.

Pavao se služi bračnim običajima i ulogama da bi Kristov odnos prema Crkvi opisao u njegovom razvoju: 1. Zaruke. Krist prinosi sebe za Crkvu (kao Zaručnicu) i time se zaručuje s njom (Efežanima 5,25). 2. Priprema za obred vjenčanja. Pažnja zaručnika nastavlja se njegovim naporima da zaručnicu posveti i očisti (Efežanima 5,26). 3. Sam obred vjenčanja. Kristova pozornost u tom trenutku usmjerena je na “predaju” Zaručnice na vjenčanju (Efežanima 5,27). Taj posljednji čin odnosi se na veličanstveno vjenčanje koje će se odigrati prigodom Njegovog povratka, kada će Krist, Zaručnik, doći po Crkvu kao svoju nevjestu i predati je samom sebi (Efežanima 5,27; usporedi 2. Korinćanima 11,1.2; Kološani- ma 1,21-23.28).

Vjenčanja u staro vrijeme često su počinjala noćnom povorkom (vidi Matej 25,1-13). Zaručnik i njegova pratnja okupili bi se u njegovom domu — novom domu budućeg para — i krenuli u povorci uz veličanstvenu svečanost. Osvijetljeni bakljama i praćeni radosnom glazbom i velikim veseljem, svatovi bi se kretali prema domu nevjestinog oca. Sastajući se sa zaručnicom u njezinom domu, ili s njezinom pratnjom koja bi im izišla u susret, svatovi bi ispratili par do njihovog novog doma, gdje bi prisustvovali sedmodnevnoj gozbi, na čijem se vrhuncu odvijala svečanost vjenčanja, kada bi mlada bila predana mladoženji.

Kad prikazuje Krista kako sebi predaje Crkvu, Pavao ukazuje na tu veliku povorku i na sam čin predaje. Na taj način on pruža dirljivu sliku Kristovog povratka kao buduće svadbene svečanosti, kada će završiti dug proces zaruka između Krista i Njegove Crkve, i kad će se proslaviti vjenčanje.

`Koju poruku trebamo izvući za sebe iz svih tih pozitivnih, radosnih slika koje ulijevaju nadu?`
