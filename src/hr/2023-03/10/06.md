---
title: 'Brak Kao “jedno Tijelo”'
date: 31/08/2023
---

`Proučite izvještaj o stvaranju u Postanku 2,15-25. Što se sve događa u tom izvještaju prije proglašenja muža i žene “jednim tijelom” (Postanak 2,24)?`

Ključ za primjenu Pavlovog savjeta na žene i muževe sastoji se u tome da citiranje Postanka 2,24 (u Efežanima 5,31) shvatimo kao vrhunac tog savjeta. Dok se poziva na izvještaj o stvaranju iz Postanka, Pavao uzima u obzir potrebe kršćanskih zajednica i zdravlje obiteljskih odnosa unutar njih. On u Postanku 2,24 nazire poruku koja odzvanja kroz vrijeme. Prema božanskom planu, brak treba biti “jedno tijelo” sa spolnim sjedinjenjem kao odrazom emotivnog i duhovnog jedinstva, pri čemu to emotivno i duhovno jedinstvo daje smisao samom spolnom odnosu.

Imajte na umu da birajući Postanak 2,24, Pavao bira odredbu o braku načinjenu prije pada u grijeh, a onda je primjenjuje na odnose između kršćanskih muževa i žena. Međutim, u našem izrazito grešnom svijetu, rasprostranjena zloupotreba spolnog odnosa između muškarca i žene otkriva koliko je u suvremenim kulturama duboko ukorijenjena ideja da seksualna zajednica zapravo podrazumijeva pokoravanje žene. Pavao tvrdi da spolni odnos prema Postanku nije odnos pokoravanja, već sjedinjenja. On ne simbolizira niti dopušta vlast muškarca, već podrazumijeva sjedinjenje muža i žene u toj mjeri da oni postaju “jedno tijelo”. Možemo se, dakle, pozvati i na Efežanima 5,21-33 i na Postanak 2,24 da bismo ukazali na važnu korektivnu teologiju braka i seksualnosti.

U istom kontekstu Pavao u sljedećem retku govori o “velikoj tajni” (vidi Efežanima 5,32). To uključuje obje strane dvostruke metafore o kojoj Pavao govori: kršćanski brak shvaćen u svjetlu Kristovog odnosa s Njegovom Crkvom (Efežanima 5,32) i Kristov odnos s Njegovom Crkvom shvaćen u svjetlu kršćanskog braka (Efežanima 5,32).

Kršćanski brak uzdiže se time što se uspoređuje s odnosom između Krista i Crkve. Osim toga, promatranjem odnosa Crkve prema Kristu kroz leće brižnog, kršćanskog braka, vjernici stječu novi, jasniji uvid u svoj zajednički odnos s Kristom.

`U kojem smislu redak u Efežanima 5,33 služi kao kratki sažetak Pavlovog savjeta iz Efežanima 5,21-32? Ako ste u braku, kako možete potpunije primijeniti ta načela u svojem domu? `
