---
title: 'Ljubite Svoju ženu Kao Sebe'
date: 30/08/2023
---

`Kojim se novim argumentom Pavao koristi kako bi ohrabrio muževe da pokazuju nježnu ljubav prema svojim ženama? Efežani- ma 5,28-30.`

Pavlova pravila za kršćansko domaćinstvo (Efežanima 5,21-6,9) iznose na svjetlo problematičan društveni kontekst. U Efežanima 5,28-30 Pavao se obraća muževima koji su, u skladu s uobičajenim ponašanjem onog vremena, mogli zamrziti “svoje tijelo” (vidi Efežanima 5,28.29) tako što su tukli i zlostavljali svoje žene. U grčko-rimskom svijetu Pavlovog vremena, zakonske ovlasti “oca obitelji” (lat. paterfamilias) bile su vrlo široke. On je mogao oštro kažnjavati, pa čak i ubiti svoju ženu, djecu i robove, a ipak ostati u okviru svojih zakonskih prava (premda se upotreba te vrste moći na ekstremne načine sve više ograničavala pod utjecajem javnog mišljenja).

U Efežanima 5,25-27 Pavao detaljno opisuje vrhunski primjer ljubavi, Kristovu ljubav prema Crkvi, nudeći muževima drastično drugačiji uzor od uobičajenog. Sada, prije nego što će iznijeti novi argument, on ponovno ukazuje na taj veliki Uzor zahtijevajući od kršćanskih muževa da odgovore kao Isus koji je “sam sebe predao za nju” (Efežanima 5,28) — za svoju Zaručnicu, Crkvu, i koji se brine o svakoj njezinoj potrebi (Efežanima 5,25-27). Pavao poziva kršćanske muževe da odbace ustaljene običaje svojeg vremena i da oponašaju Kristovu nježnu ljubav.

U Efežanima 5,28-30 Pavao dodaje novu osnovu za podupiranje ljubavi kršćanskih muževa prema njihovim ženama — ljubav prema sebi. On navodi činjenicu da “nitko nikada nije mrzio svoga tijela” (barem nitko tko jasno razmišlja). Nijedan od tih muževa ne povređuje i ne tuče svoje tijelo. Umjesto toga “hrani ga i njeguje” (Efežanima 5,29). Govoreći protiv grubosti i nasilja prema kršćanskim ženama, Pavao poziva kršćanskog muža da se poistovjeti sa svojom ženom. U toj si mjeri jedno sa svojom ženom, tvrdi Pavao, da nanijeti štetu njoj nije ništa drugo do samopovređivanje, a većina ljudi pri zdravoj pameti to ne čini.

Vraćajući se na Isusov primjer, Pavao tvrdi da i sam Krist vodi računa o sebi time što se nježno brine o vjernicima koji su dio “njegova tijela” (Efežanima 5,29.30). Ponašaj se prema svojoj ženi, kaže Pavao, onako kako se odnosiš prema sebi i kako se Krist odnosi prema tebi.

`Pavao i ženama i muževima navodi Isusov primjer. Što možete naučiti od Isusa o ljubavi prema članovima vašeg obitelji?`
