---
title: 'Za Daljnje Proučavanje'
date: 30/06/2023
---

Izvještaj o egzorcistima koji su zloupotrebljavali Isusovo i Pavlovo ime (Djela 19,13-20; vidi odsjek od nedjelje) pomaže nam da objasnimo zašto Pavao s tako mnogo riječi govori o sili u Poslanici Efežanima. Neki od novih vjernika, pod obnovljenim osvjedočenjem o Isusovoj vlasti, bacili su svoje skupe magijske priručnike u vatru. Zahvaljujući otkriću 250 papirusa koji se bave magijom, kao i drugim nalazima, imamo obilje ilustracija rituala, čaranja, bajalica, kletvi itd., sličnih onima koji su se vjerojatno nalazili u tim magijskim priručnicima. Mnoge takve knjige sadržavale su savjete vjernicima o tome kako da izvode određene rituale da bi bogove, božice i druge duhovne sile nagovorili da rade sve što oni zatraže.

Luka nam kaže da su te knjige vrijedile 50.000 srebrnjaka, odnosno 50.000 dnevnica. (U današnjim okolnostima, pod pretpostavkom da dnevnica kvalificiranog radnika iznosi 80 dolara, to bi bilo 4 milijuna dolara!) Taj detalj pokazuje koliku su važnost i koliko značenje oni pridavali tim knjigama u svojem svakidašnjem životu. “Bila je nužna moćna Božja intervencija da bi se oni uvjerili da se trebaju u potpunosti pokajati zbog svoje stalne upotrebe raznih amajlija, čaranja, prizivanja i drugih tradicionalnih sredstava za stjecanje duhovne sile.” (Clinton E. Arnold, Ephesians, Grand Rapids, MI: Zondervan, 2010., str. 34)

Možemo, dakle, zaključiti da je Poslanica Efežanima napisana za vjernike kojima su bile potrebne upute o tome “kako da se nose sa stalnim utjecajem i napadima zlokobnih kozmičkih ‘sila’”. (Clinton E. Arnold, Power and Magic: The Concept of Power in Ephesians, Grand Rapids, MI: Baker Books, 1992., str. 165) U odgovoru na to, Pavao piše Poslanicu Efežanima u kojoj ukazuje na Krista kao na Onoga koji je uzvišen iznad svake sile (Efežanima 1,20-23) i naglašava koliko je nadmoćna ta sila kojom je Bog obdario vjernike (Efežanima 2,15-19; 3,1421; 6,10-20).

**Pitanja za razgovor**

`1.	Koje su sile ili autoriteti danas aktivni u našem svijetu i privatnom životu? Kako se te sile očituju navodeći vjernike da ih poštuju i da im se dive, umjesto da svoju nepodijeljenu odanost posvete proslavljenom Kristu?`

`2.	Razmotrite kako se Pavo koristi riječju “nada” u Efežanima 1,18; 2,12; 4,4. Zašto on vjeruje da ima nade za budućnost?`

`3.	Kako Pavao u sljedećim redcima ukazuje na veliku, buduću nadu u Kristov povratak: Efežanima 1,13.14; 1,21; 2,7; 4,30; 5,5? Što ta nada znači nama upravo sada?`
