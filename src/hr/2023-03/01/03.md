---
title: 'Pobuna U Kazalištu'
date: 26/06/2023
---

`Pročitajte Djela 19,21—20,1. Koje pouke možemo izvući iz tog događaja?`

Pavlovo svjedočenje u tom velikom, uzavrelom gradu Efezu bilo je toliko uspješno da se odrazilo na važan gospodarski pokretač grada — turizam usredotočen na Artemidin hram. A kakav je to hram bio! Ta veličanstvena građevina sastojala se od 127 stupova, visokih preko 18 metara i načinjenih od parijskog mramora — čisto bijelog, besprijekornog mramora, vrlo cijenjenog kamena za izradu skulptura. Trideset šest od tih stupova bilo je posebno isklesano i obloženo zlatom, zbog čega je hram uživao glas jednog od sedam svjetskih čuda Starog vijeka.

Zabrinut da bi Pavlovi govori protiv idolopoklonstva mogli prekinuti financijsku podršku hramu (Djela 19,27), zlatar Demetrije podbunio je svoje kolege zanatlije. Gnjevna gomila koja se brzo umnožavala prešla je s tržnice u veliko kazalište koje je moglo primiti nekih 25.000 ljudi. Tamo se metež nastavio, pri čemu su ljudi puna dva sata neprestano uzvikivali: “Velika je Artemida efeška!” (Djela 19,34) Pošto je gradski službenik rastjerao mnoštvo, Pavao se sastao s vjernicima, a zatim je napustio grad.

`Na kraju svojega trećeg misionarskog putovanja, Pavao se sastao sa starješinama efeške crkve. Kako biste sažeto prikazali Pavlovo djelovanje? (Vidi Djela 20,17-38)`

Ovo je kratka kronologija Pavlovog djelovanja povezanog s Efezom:

Godina 52.: Pavlov prvi, kratki posjet Efezu (Djela 18,18-21).

Godine 53.—56.: Pavlova trogodišnja služba u Efezu (Djela 19,1-20,1). Pred kraj svojeg boravka u tom gradu, on piše Prvu poslanicu Korinćanima (1. Korinćanima 16,5-9).

Godina 57.: Dok se nalazi u Miletu, Pavao se sastaje s crkvenim starješinama iz Efeza (Djela 20,17-38).

Godina 62.: Pavao piše Poslanicu Efežanima, vjerojatno tijekom svojeg zatočeništva u Rimu.

`“Zato bdijte i sjećajte se da tri godine — noć i dan — nisam prestajao sa suzama opominjati svakoga pojedinog među vama!” kaže Pavao (Djela 20,31) Što mislite, čemu bi našu crkvu danas Pavao “učio sa suzama” i zašto? `
