---
title: 'Pavao — Evanđelist U Efezu'
date: 25/06/2023
---

`Što Pavao čini tijekom svojega prvog posjeta Efezu pred kraj svojega drugog misionarskog putovanja? (Djela 18,18-21)`

Efez je bio jedan od najvećih gradova Rimskog Carstva s oko 250.000 stanovnika. Bio je to glavni grad jedne od najbogatijih pokrajina Carstva, pokrajine Azije, koja je obuhvaćala veći dio onoga što danas poznajemo kao Mala Azija. U Pavlovo vrijeme ta pokrajina uživala je razdoblje rasta i napretka. Također, kao lučki grad, Efez je bio smješten na križanju važnih kopnenih putova. Premda su građani obožavali mnoge bogove, Artemida, smatrana zaštitnicom grada, bila je vrhovno božanstvo. S tim u vezi obožavanje Artemide bilo je središte svih gradskih ceremonija, atletskih igara i godišnjih proslava. (Artemidu su Rimljani nazivali Dijana; vidi Djela 19,24.35.)

Pavao se poslije vraća u Efez na svojem trećem misionarskom pu-tovanju (Djela 19,1-12) i ostaje tamo “tri godine” (Djela 20,31). Apostol je, dakle, Efezu posvetio značajno vrijeme s namjerom da tamo čvrsto utemelji kršćanstvo.

`Koji je neobičan događaj doveo do porasta štovanja “Gospodina Isusa” u Efezu? (Djela 19,13-20)`

Luka bilježi neobičan događaj o sedam putujućih židovskih egzorcista u gradu. Miješanje Isusovog i Pavlovog imena s njihovim bajalicama pokazalo se kao vrlo nepromišljen pothvat. Kada se vijest o tome proširila gradskim ulicama, “sve ih obuze strah, a veličalo se ime Gospodina Isusa” (Djela 19,17). Događaj je izvršio dubok utjecaj i na neke od onih koji su već postali vjernici, koji su javno spalili svoje skupe priručnike o magijskom umijeću, vrijedne “pedeset tisuća srebrnika” (Djela 19,19). Tako su, zajedno s ostalim stanovnicima grada, vjernici shvatili da se obožavanje Isusa ne smije razvodnjavati obožavanjem bilo čega niti bilo koga drugog.

`Što je značilo spaljivanje vlastitih knjiga, ne računajući tako veliki trošak koji je to za njih bio? Što to govori o potpunoj posvećenosti Gospodinu?`
