---
title: 'Pavao I Poslanica Efežanima'
date: 24/06/2023
---

### Biblijski tekstovi
Djela 18,18-21; Djela 19,13—20,1; Djela 20,17-38; Efežanima 1,1.2; Efežanima 6,21-24; Efežanima 3,13; Efežanima 1,9.10.

> <p></p>
>“Saopćivši nam tajnu svoje volje, prema onome što je prije u njemu odlučio za provedbu punine vremena: obuhvatiti pod jednu glavu u Kristu sve što je na nebesima i što je na zemlji.” (Efežanima 1,9.10)

Kad nešto pišemo, to obično činimo s određenom svrhom koja katkad nosi znatnu težinu. Abraham Lincoln je svoj čuveni govor u Gettysburgu 1863. godine napisao nakon strašnih pustošenja u jednoj bitci koja se tamo odigrala tijekom Američkog građanskog rata, i u kojoj je poginulo oko 7.000 vojnika. U tom govoru, pozivajući se na oce osnivače, Lincoln je izrazio uvjerenje da je građanski rat bio konačna provjera hoće li nacija stvorena 1776. opstati ili će “nestati sa zemlje”.

Pavao je imao na umu značajnu svrhu koja ga je potaknula na pisanje ove poslanice. Jer dijelom zbog njegovog zatočeništva (Efežanima 3,13; 6,20), a dijelom zbog stalnih progona i teškoća, Efežani su bili u opasnosti da klonu duhom. Pavao ih podsjeća kako su se obratili, prihvatili Krista kao svojeg Spasitelja i postali dio Crkve. Postali su Kristovo tijelo (Efežanima 1,19-23; 4,1-16), materijal za gradnju hrama (Efežanima 2,19-22), Kristova nevjesta (Efežanima 5,21-33) i dobro opremljena vojska (Efežanima 6,10-20). Oni su imali važnu ulogu u ispunjavanju Božjeg velikog plana da sve objedini u Kristu (Efežanima 1,9.10). Pavao je kod vjernika u Efezu želio probuditi osjećaj njihove potpune pripadnosti Kristu kao Njegovih sljedbenika.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 55—61.**
