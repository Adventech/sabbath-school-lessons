---
title: 'Poslanica Efežanima U Vrijeme Kad Je Napisana'
date: 28/06/2023
---

`Kako Pavao počinje i završava svoju poslanicu vjernicima u Efezu? Što saznajemo o njegovim najdubljim željama za njih? Vidi Efežanima 1,1.2; Efežanima 6,21-24.`

Na početku poslanice Pavao se predstavlja kao njezin autor (Efežanima 1,1). Otprilike negdje na polovini, on se ponovno predstavlja imenom, govoreći za sebe da je “zarobljenik jer služim Isusu Kristu za dobro vas neznabožaca” (Efežanima 3,1 — Suvremeni hrvatski prijevod), što predstavlja uvod u osobno razmišljanje o njegovom apostolskom djelu (Efežanima 3,1-13). Pri kraju poslanice ponovno govori o svojem zatočeništvu (Efežanima 6,20) i zaključuje osobnom porukom (Efežanima 6,21.22). Premda neki učenjaci niječu Pavlovo autorstvo, važno je napomenuti da u samoj poslanici nalazimo jasnu potvrdu da je Pavao njezin autor. Većina kršćana prihvaća, i to s pravom, Pavla kao njezinog autora.

`Kako Pavao izražava svoju zabrinutost zbog utjecaja koji će njegovo zatvaranje imati na vjernike u Efezu? Vidi Efežanima 3,13.`

Izgleda da Poslanica Efežanima dijeli isti opći vremenski okvir i okolnosti s drugim dvjema poslanicama koje je Pavao također pisao iz tamnice: Kološanima (vidi posebno Kološanima 4,7.8) i Filemonu. Osim toga, ona je izgleda napisana dosta vremena nakon Pavlovog boravka u Efezu (Efežanima 1,15; 3,1.2). Pavao je Poslanicu Efežanima vjerojatno napisao u tamnici u Rimu oko 62. godine.

U ovoj poslanici Pavao iznosi nekoliko konkretnih pojedinosti u vezi sa situacijom svojih slušatelja iz Efeza. Opseg tema kojima on posvećuje pozornost dosta je širok. Bavi se pitanjima koja obuhvaćaju dugačak vremenski raspon, počevši od Božjih odluka donesenih “prije stvaranja svijeta” (Efežanima 1,4), i naširoko razmišlja o velikim temama u vezi s Božjim spasenjem ponuđenim u Kristu. Pritom njegova poslanica otkriva profinjen književni stil s dugim rečenicama, ponovljenim izrazima i razvijenim metaforama. Pavao se koristi takvim stilom i na drugim mjestima (npr. Rimljanima 8,31-39), ali je on posebno naglašen u Poslanici Efežanima, koja sadrži mnoge izraze hvale, moljenja i obožavanja (Efežanima 1,3-14; 1,15-23; 3,14-21) i pomno osmišljene, retorički vrijedne odlomke (npr. Efežanima 4,1-16; 5,21-33; 6,10-20).
