---
title: 'Poslanica Prožeta Kristom'
date: 29/06/2023
---

`Kako Pavao najavljuje temu svoje poslanice? Efežanima 1,9.10.`

Kako se može sažeti poruka Poslanice Efežanima? Pavao iz tamnice iznosi viziju Kristovog plana za svršetak vremena i uloge koju će Crkva imati u tome. Bog djeluje preko Krista kako bi “sve što postoji, na Nebu i na Zemlji, povezao u Kristu kao glavi svega” (Efežanima 1,10 — Suvremeni hrvatski prijevod), i On to čini stvarajući crkvu kao zajednicu sastavljenu od novog čovječanstva koje obuhvaća Hebreje i pogane (Efežanima 2,14). Vjernici su pozvani da djeluju u skladu s tim božanskim planom obznanjujući silama zla da se Božji krajnji cilj upravo ostvaruje (Efežanima 3,10).

Kao što se u Efežanima 1,9.10 naglašava, jedinstvo koje Bog ima na umu usredotočeno je na Krista. Zato nas ne treba iznenaditi kad otkrijemo da je Poslanica Efežanima upravo “natopljena” Kristom, da sve vrijeme hvali Božja djela učinjena u Kristu i slavi pristup duhovnim bogatstvima koja se vjernicima nude u Kristu. Pavao se koristi izrazom “u Kristu” i sličnim izrazima više od trideset puta, i svaki put uzdiže Isusa. Dok čitate ovu poslanicu, potražite te izraze i obratite pozornost na koje se sve načine Pavao usredotočuje na Isusa.

Pavao nastoji ponovno zapaliti iskru duhovne posvećenosti vjernika u Efezu, podsjećajući ih da su dio crkve, što je srž Božjeg plana da sve ujedini u Kristu. Kad se koristi riječju “crkva” (grč. ekklesia) u ovoj poslanici, Pavao misli na “sveopću” crkvu (ne na mjesnu zajednicu).

Osnovna strategija kojom se on koristi kad govori o crkvi jesu slikovite metafore, od kojih četiri razvija nešto detaljnije:

1.	Crkva kao tijelo (Efežanima 1,22.23; 2,16; 3,6; 4,1-16.25; 5,23.29. 30).

2.	Crkva kao građevina/hram (Efežanima 2,19-22).

3.	Crkva kao nevjesta (Efežanima 5,22-27).

4.	Crkva kao vojska (Efežanima 6,10-20).

Svaka od ovih slika na svoj način otkriva Božji cilj i namjere koje On ima za svoju Crkvu.

`U Crkvi adventista sedmoga dana Bog okuplja transnacionalnu, višejezičnu, multirasnu, međukulturalnu zajednicu (vidi Otkrivenje 14,6.7) koja ukazuje na put k ispunjenju Njegovog plana da sve sjedini u Isusu (Efežanima 1,9.10). Kako možemo djelovati u skladu s tim Božjim velikim planom? `
