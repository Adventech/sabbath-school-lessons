---
title: 'Nalaženje Snage U Kristu'
date: 11/09/2023
---

Pavao završava svoju poslanicu snažnim pozivom na borbu, koji povezuje i ostale teme i misli važne za ovu poslanicu u cjelini. On počinje objavom sveobuhvatne teme tog zaključka, izražene tonom bojnog pokliča nekog vojnog zapovjednika: “Ubuduće budite jaki u Gospodinu i njegovoj silnoj moći!” (Efežanima 6,10) U ostatku tog odlomka, u Efežanima 6,11-20, ilustrira i dalje razvija tu veliku temu.

`Pročitajte ponovno Efežanima 6,10-20. U kojem smislu vidite veliku borbu, što uključuje djelovanje doslovnih natprirodnih sila, kao glavni element Pavlove poruke? Zašto je važno da tu ključnu istinu uvijek imamo na umu u našem svakidašnjem hodu s Bogom?`

Izrazom “u Gospodinu i njegovoj silnoj moći” Pavao prepoznaje Krista kao Izvor snage vjernika (Efežanima 6,10), jer se riječ “Gospodin” odnosi na Krista, što se dosljedno ponavlja u cijeloj poslanici (Efežanima 2,21; 4,1.17; 5,8; 6,1.21). “Snaga Crkve leži u svemoći njezinog us- krslog Gospodina, Vojskovođe njezinog vojevanja.” (G. G. Findlay, The Epistle to the Ephesians, New York: Ray Long & Richard R. Smith, 1931., str. 398)

U Efežanima 6,10 Pavao se služi ponavljanjem koristeći se sinonimima “moć” i “jakost” da bi naglasio misao kako moć koju Crkva treba pokazati vjernicima nije svojstvena, već je izvedena. Ona potječe od Gospodina — od Krista. Pavao ovdje sažima važnu temu poslanice — Bog svoju silu dijeli s vjernicima (Efežanima 1,19-22; 2,4-6; 3,16.17). Snaga za svaki naš sadašnji i budući sukob nalazi se u oslanjanju vjernika na uskrslog i proslavljenog Krista.

I premda uvodni poziv najavljuje Krista kao Onoga koji aktivno sudjeluje u davanju snage vjernicima (Efežanima 6,10), zapravo su sve tri Osobe Božanstva uposlene u njihovom jačanju za duhovnu borbu protiv zla. Bog (Otac) im stavlja na raspolaganje vlastito oružje označeno kao “bojna oprema Božja” (Efežanima 6,11.13; usporedi Izaija 59,17). Ranije u poslanici Pavao prepoznaje Duha kao aktivnog sudionika u jačanju vjernika moleći se Bogu da im podari Duha: “Da se ojačate u snazi po njegovu Duhu u nutarnjega čovjeka.” (Efežanima 3,16) Ovdje Duh daje mač, “to jest riječ Božju” (Efežanima 6,17). Tako se i vjernici trebaju moliti: “Molite u jedinstvu s Duhom u svakoj prigodi.” (Efežanima 6,18) Pavao želi da njegovi slušatelji shvate da je Trojedni Bog potpuno uposlen u njihovom opremanju za borbu protiv tih sila zla.
