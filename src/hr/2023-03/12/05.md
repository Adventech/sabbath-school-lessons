---
title: 'Stajanje Na Bojnom Polju'
date: 13/09/2023
---

`Pročitajte Efežanima 6,10-20. Koliko se puta Pavao koristi nekim oblikom glagola “stajati”, odnosno “održati se“? Zašto mu je ta ideja toliko važna?`

Pavlovu vojničku metaforu moramo razumjeti u kontekstu drevnog bojnog polja. Što je u tom smislu značilo “stajati” (Efežanima 6,11.13.14)? Govori li taj glagol samo o obrambenom stavu? Borbeni govori sadržani u spisima Tukidida, velikog povjesničara koji je opisivao ratove, ističu tri uzastopne radnje koje bi jedna strana morala poduzeti da bi pobijedila: (1) vojnici se moraju “približiti neprijatelju”, što znači da mu moraju krenuti u susret; (2) zatim, moraju ga napasti i “stajati čvrsto”, “održati se na svojem položaju” boreći se s neprijateljem prsa o prsa; (3) konačno, moraju “potisnuti neprijatelja” (vidi Tukidid, Peloponeski rat, 4.10.1-5).

Do ključnog trenutka u tim drevnim bitkama dolazilo je tijekom druge od te tri radnje, kada bi se dvije suprotstavljene vojske sučelile u nečemu što bi se moglo opisati kao “užasna kakofonija sudaranja mjedi, drveta i tijela”, koju drevni pisac Ksenofont naziva “grozan tresak”. (Victor Davis Hanson, The Western Way of War, New York: Oxford Uni- versity Press, 1989., str. 152,153) Čvrsto stajati, održati se u tom strateškom trenutku, bilo je veliki izazov tijekom bitke u stara vremena. U borbi iz neposredne blizine koja bi uslijedila, svaka strana je nastojala postići potreban zamah za “potiskivanje neprijatelja”.

Pavlov poziv na oružje odnosi se na takvu vrstu borbe u kojoj se vojnici “bore u gomilama, zadajući i primajući stotine udaraca iz neposredne blizine”. (Victor Davis Hanson, The Western Way of War, str. 152) On to potvrđuje tako što borbu Crkve protiv njezinih neprijatelja prikazuje kao hrvačku borbu (Efežanima 6,12; vidi odsjek od četvrtka) i upotrebljava naglašeni oblik glagola “stajati” (opstati, održati se) u 13. retku: “Da se mognete oduprijeti u zli dan i, kad sve nadvladate, održati se!” Tu nema opuštanja! “Stajati”, dakle, znači biti energično uključen u bitku koristeći se svakim oružjem u bliskoj borbi, što se vidi u “vojničkoj slici” iz Pavlovog prethodnog obraćanja kad izražava nadu da će ih zateći kako “stoje u jednome duhu i jednodušno se zajednički bore za vjeru evanđelja” (Filipljanima 1,27 — prema Varaždinskoj Bibliji).

`Pročitajte Hebrejima 12,4. Kako nam taj redak pomaže da shvatimo što znači stajati u Gospodinu?`
