---
title: 'Borbeni Govor'
date: 10/09/2023
---

`Proučite Pavlov zvonki zaključak Poslanice Efežanima u 6,10-20. Što Pavlov borbeni poklič znači nama danas, kao sudionicima velike borbe?`

Pavao završava Poslanicu Efežanima pozivom u bitku potičući vjernike da zauzmu svoj stav u ratu Crkve protiv zla (Efežanima 6,10-20). On počinje sveobuhvatnim savjetom: “Budite jaki u Gospodinu” (Efežanima 6,10), što ponavlja kao poziv da se obučemo “u bojnu opremu Božju” (Efežanima 6,11). Zatim potvrđuje taj poziv precizirajući njegovu svrhu (“da se mognete suprotstaviti đavolskim napadima”, Efežanima 6,11) i nudeći obrazloženje — bitka se vodi protiv moćnih, duhovnih sila zla (Efežanima 6,12). Nakon toga Pavao na detaljan način ponovno upućuje poziv na naoružavanje. Vjernici trebaju uzeti i “na se staviti bojnu opremu Božju” da bi se održali u borbi (Efežanima 6,13), staviti opasač, oklop, obuću, štit, kacigu i mač (Efežanima 6,14-17). A onda te vjernike, sada potpuno naoružane i spremne za borbu, Pavao poziva da učine ono što bi vojnici na bojnom polju vjerojatno učinili — da se mole (Efežanima 6,18-20).

Po ugledu na pozive u boj i obraćanja uoči bitaka u Starom zavjetu, Pavao govori o poslanju Crkve služeći se vojničkim izrazima. Pavao to najavljuje u svojoj prvoj, sveobuhvatnoj zapovijedi: “Ubuduće budite jaki u Gospodinu i njegovoj silnoj moći!” (Efežanima 6,10)

Pozivi na borbu u Starom zavjetu (vidi, na primjer, Ponovljeni zakon 20,2-4; Suci 7,15.18; 2. Ljetopisa 20,13-20; 32,6-8; Nehemija 4,14.19.20) naglašavaju misao da uspjeh Izraela u borbi ne ovisi o nadmoći oružja niti o brojčanoj nadmoći vojske nad neprijateljem. Umjesto toga, pobjeda je bila rezultat oslanjanja na Božju prisutnost i Njegovu silu. Ključ uspjeha nije bio oslanjanje na sebe, već čvrsto uzdanje u Božju silu i vjera da će im On donijeti pobjedu. Pavao hrabro koristi te teme kako bi potaknuo vjernike da budu (1) aktivni u vršenju crkvenog poslanja; (2) oprezni prema skrivenim čimbenicima koji utječu na njihov život i svjedočenje; (3) oslonjeni na božansku pomoć da bi ostvarili uspjeh; (4) uvijek svjesni važnosti jedinstva i suradnje među njima.

`Na osnovi Pavlovog upozorenja da se mi ne borimo protiv krvi i mesa već protiv natprirodnog neprijatelja, koja je naša jedina nada u pobjedu?`
