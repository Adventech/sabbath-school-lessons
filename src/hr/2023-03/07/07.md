---
title: 'Za Daljnje Proučavanje'
date: 11/08/2023
---

Sljedeće dvije napomene pomoći će nam da proširimo svoje razumijevanje ulomka u Efežanima 4,7-10:

1.	Prevođenje retka u Efežanima 4,9. Neki prevoditelji ukazuju da do “silaska” dolazi prije uspinjanja. Neki drugi prijevodi pažljivije prate grčki tekst ostavljajući pitanje vremena uspona i silaska otvorenim, što dopušta gledište izneseno u odsjeku od utorka, da treba slijediti tijek narativa iz Psalma 68,19, prema kojem se Krist najprije uznio na Nebo (“uzađe”), a zatim se spustio (“siđe”) u Duhu.

2.	Zapljena plijena. Citirajući Psalam 68,19 iz Starog zavjeta na grčkom, poznatog kao Septuaginta (starogrčki prijevod Starog zavjeta), Pavao se u Efežanima 4,8 koristi izrazom koji doslovno glasi: “odvede zarobljenike” (što se ogleda u nekim prijevodima), a za koji se obično smatra da znači “uzeo je sa sobom skupinu zarobljenika”. Adventisti sedmoga dana uglavnom smatraju da se taj izraz odnosi na trenutak kada je Krist prigodom svojeg uzašašća poveo sa sobom na Nebo one koji su ustali u posebnom uskrsnuću u trenutku kada je On uskrsnuo (Matej 27,51-53). Oni predstavljaju “obrtani snop”, prvinu otkupljenih, koje je On predstavio Ocu po svojem povratku u nebeske dvore (vidi The SDA Bible Commentary, sv. 6, str. 1022; Isusov život, str. 690; u izvorniku 834; usporedi Isusov život, str. 649,650; u izvorniku 785,786). Druga je mogućnost da u skladu s Kološanima 2,15 taj odlomak shvatimo kao sliku Kristove pobjede nad Njegovim neprijateljima — Sotonom i zlim anđelima — koji su prikazani kao poraženi zarobljenici.

**Pitanja za razgovor**

`1.	Usporedite listu “duhovnih darova” iz Efežanima 4,11 sa sličnim listama u sljedećim tekstovima: 1. Korinćanima 12,4-11.2730; Rimljanima 12,4-8; 1. Petrova 4,10.11. Koje sličnosti i razlike zapažate?`

`2.	Razgovarajte u razredu o nekim “vjetrovima nauke” koji danas pušu u Crkvi. Zapazite da nam Pavao savjetuje da ne dopustimo takvim vjetrovima da nas zanose. Na koje konkretne načine možemo zaštititi i sebe i druge u Crkvi od šteta koje nam ti vjetrovi mogu nanijeti?`

`3.	Pavao u cijeloj Poslanici Efežanima naglašava temu jedinstva. Međutim, trebamo li težiti jedinstvu po svaku cijenu? Drugim riječima, u kojem trenutku naša želja za jedinstvom može postati kontraproduktivna? Razgovarajte o tome.`
