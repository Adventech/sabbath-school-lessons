---
title: 'Rast U Kristu'
date: 10/08/2023
---

`Koja opasnost prijeti sazrijevanju Crkve u Kristovo obličje? Efežanima 4,14.`

Pavao vidi okruženje koje se ne razlikuje mnogo od našeg i u kojem se različite ideje od strane onih koji su “tjerani svakim vjetrom nauke”, “u ljudskoj prijevarnoj igri”, nameću vjernicima. On se koristi trima slikama kojima opisuje opasnosti od takve proizvoljne upotrebe teologije: (1) nezrelost djetinjstva — “da ne budemo više malodobni”; (2) opasnosti na otvorenom moru, “okolo tjerani svakim vjetrom nauke u ljudskoj prijevarnoj igri”; (3) opasnost da budemo prevareni od strane vještih ljudi koji poput kockara izvode razne majstorije. Pavao se figurativno koristi grčkom riječju kubeia (“bacanje kocke”) da bi označio “lukavstvo” ili “prijevaru”.

Pavao smatra da je sklonost podjelama važno obilježje lažnog nauka — ono što hrani tijelo, što mu pomaže da raste i da se održi, to je dobro, dok je ono što ga iscrpljuje i razjedinjuje zlo. Odvraćanjem od nauka koji izaziva podjele i okretanjem k provjerenim i pouzdanim učiteljima (Efežanima 4,11), oni će napredovati prema istinskoj kršćanskoj zrelosti i odigrat će značajnu ulogu u Kristovom tijelu (Efežanima 4,12.13; usporedi Efežanima 4,15.16).

`U kojem smislu zdrava crkva funkcionira kao zdravo tijelo? Efežanima 4,15.16.`

U Efežanima 4,1-16 Pavao se zalaže za jedinstvo Crkve i oduševljava one kojima se obraća da ga aktivno njeguju. Premda jedinstvo proizlazi iz same teologije (Efežanima 4,4-6), ono ipak zahtijeva naporan rad (Efežanima 4,3). Jedinstvo možemo njegovati tako da budemo aktivni “dijelovi” Kristovog tijela (Efežanima 4,7-16). Svatko od nas dio je tog tijela i treba doprinijeti njegovom zdravlju i rastu (Efežanima 4,7.16). Također, svi trebamo imati koristi od rada apostola, proroka, evanđelista i pastora-učitelja (Efežanima 4,11). Oni nas poput ligamenata, tetiva i “svakog zglavka” (Efežanima 4,16) povezuju i pomažu nam da zajedno uzrastemo u Kristu, koji je Glava Tijela (Efežanima 4,13.15).

`Koji “vjetrovi nauke” pušu kroz našu Crkvu danas i kako im se možemo suprotstaviti? Iznesite svoj odgovor u subotu u razredu. `
