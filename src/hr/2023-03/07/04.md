---
title: 'Uzvišeni Krist — Davatelj Darova'
date: 08/08/2023
---

`“A svakom pojedincu od nas dana je milost po onoj mjeri po kojoj je Krist htio dati svoj dar. Zato se veli: ‘Uzlazeći u visinu odvede zarobljenike; dade ljudima darove.’ Ono uzađe — što drugo znači nego to da je najprije i sišao u donji kraj zemlje? Sam koji siđe jest i onaj koji uziđe iznad svih nebesa da ispuni sve.” (Efe- žanima 4,7-10) Što se ovdje zbiva i što Pavao želi reći ovim redcima?`

Pavao ovdje citira redak iz Psalma 68,19, koji glasi: “Na visinu uzađe vodeći sužnje, na dar si ljude primio, pa i one što ne žele prebivati kod Boga.” Taj redak opisuje Gospodina, Jahvu, kao vojskovođu pobjednika koji se, pošto je porazio svoje neprijatelje, penje na uzvišicu na kojoj je izgrađen njegov glavni grad, sa zarobljenim ratnicima u svojoj pratnji (vidi Psalam 68,2.3). On zatim prima darove od pobijeđenih neprijatelja (zapazite kako Pavao na osnovi šireg konteksta Psalma 68 pri- lagođava tu sliku o proslavljenom Kristu koji “daje moć”; vidi Psalam 68,36).

Ako slijedimo strukturu Psalma 68,19, onda je uspon, izlazak na visinu — Kristovo uzašašće na Nebo (Efežanima 1,21-23) — nešto što se događa najprije, nakon čega slijedi silazak, tijekom kojeg onaj koji je uzvišen, proslavljeni Isus, daje darove i ispunjava sve. To je način na koji je Pavao dočarao izlijevanje Duha Svetoga (vidi Djela 2). Takvo viđenje potvrđuje i tekst u Efežanima 4,11.12, gdje se darovi koje daje proslavljeni Isus poistovjećuju s darovima Duha.

“Krist se uznio na Nebo zarobivši plijen i dao darove ljudima. Kada se nakon Kristovog uzašašća Duh izlio kao što je bilo obećano, poput silovitog vjetra, i ispunio čitavo mjesto na kojem su se učenici okupili, kakav je bio rezultat? Tisuće su se obraćale u jednom danu.” (Ellen G. White, Ye Shall Receive Power, str. 158)

`Koliko god bilo duboko značenje tih nekoliko redaka iz Poslanice Efežanima, kako možemo crpiti utjehu iz svega što nam oni otkrivaju o tome što je Krist učinio za nas i što će tek učiniti, pogotovo onda kad dođe kao “punina Onoga koji ispunjava sve u svima” (Efežanima 1,23)?`
