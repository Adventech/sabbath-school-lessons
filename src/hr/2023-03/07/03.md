---
title: 'Zajedno U Jednome'
date: 07/08/2023
---

`Kojih sedam “vrlina” Pavao navodi u prilog svojoj temi o jedinstvu Crkve? Što on želi istaknuti tom listom? Efežanima 4,4-6.`

Ta Pavlova lista od sedam “vrlina” ima poetski ton i odzvanja kao poticajni hvalospjev koji se koristio u Efezu. Lista počinje tako što se dva pojma spominju zajedno: “jedno tijelo” (što se odnosi na Crkvu kao Kristovo tijelo — Efežanima 4,12.16; 1,23; 5,23.29.30) i “jedan Duh” (Efežanima 4,4). Treći glasi: “... kao što ste svojim pozivom pozvani samo k jednoj nadi” (Efežanima 4,4; usporedi Efežanima 4,1).

Lista zatim navodi još tri pojma — “jedan Gospodin” (odnosi se na Krista), “jedna vjera” (ono u što kršćani vjeruju — Efežanima 4,13; Kološanima 1,23; 2,7; Galaćanima 1,23; 1. Timoteju 4,1.6) i “jedno krštenje” (usporedi Efežanima 5,26), a završava proširenim opisom Boga koji je “Otac sviju, koji je nad svima, koji djeluje po svima i u svima stanuje” (Efežanima 4,6).

Što Pavao poručuje ovim poetskim opisom Boga Oca? Na osnovi toga što je “Otac sviju”, Bog je Stvoritelj. Ostatak retka opisuje u kakvom je Bog odnosu prema “svima” i svemu što je stvorio. Pavao se ne bavi krivovjerjima panteizma (koji poistovjećuje prirodu s Bogom) niti pan- enteizma (koji tvrdi da je svijet uključen u Božje biće, premda ga ne ispunjava u potpunosti). Umjesto toga, on govori o Božjoj transcenden- tnosti (“koji je nad svima”), aktivnoj vlasti (“koji djeluje po svima”) i imanentnosti (“i u svima stanuje”).

Obratite posebnu pozornost na dvije misli o jedinstvu Crkve (Efežanima 4,1-6). Prvo, jedinstvo je duhovna činjenica, ukorijenjena u tih sedam “vrlina” — to je stvarnost koju treba slaviti (Efežanima 4,4-6). Drugo, to jedinstvo zahtijeva da pokažemo revnost u njegovom njegovanju i razvijanju (Efežanima 4,3). Često ćemo žaliti zbog svojih propusta u ostvarivanju tog jedinstva. Međutim, kakvi god bili ti naši propusti, trebamo se radovati onomu što Bog u Kristu radi za ujedinjenje Crkve, slaveći teološku stvarnost “jedinstva Duha” (Efežanima 4,3). To će nas osposobiti da se vratimo napornom radu na unapređenju tog jedinstva, ali s novim osvjedočenjem da time ostvarujemo Božje djelo.

`Pročitajte ponovno Efežanima 4,4-6. Koje osjećaje to budi u vama? Kako biste se trebali osjećati, znajući što taj tekst govori o našem jedinstvu u Bogu i s Bogom u Kristu? `
