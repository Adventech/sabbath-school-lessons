---
title: 'Darovi Proslavljenog Isusa'
date: 09/08/2023
---

`Oslanjajući se na Psalam 68,18, Pavao je opisao uskrslog i proslavljenog Isusa kao Onoga koji ljudima daje darove s visina. Koje “darove” proslavljeni Isus daje i u koju svrhu? Efežanima 4,11-13.`

Pavao prepoznaje četiri skupine “darovitih” ljudi koji su dio riznice proslavljenog Isusa, i koje On daje svojoj Crkvi: (1) apostole; (2) proroke; (3) evanđeliste; (4) pastire i učitelje (struktura grčkog izraza ukazuje da je to jedna skupina). Krist daje te darove radi dovršenja važnog djela: “Da pripravi svete za djelo službe, za izgradnju Kristova Tijela” (Efežanima 4,12), “dok svi zajedno ne dođemo k jedinstvu u vjeri i u pravoj spoznaji Sina Božjega, k savršenom čovjeku, k mjeri punine veličine Kristove” (Efežanima 4,13).

Ta posljednja poruka imala je posebnu važnost za prve adventiste koji su razmišljali o duhovnom daru Ellen G. White. Potvrđuje li Biblija samo ono djelovanje dara proroštva koje se očitovalo u Crkvi u vrijeme apostola? Ili će se taj dar davati sve do Kristovog povratka? Prvi su adventisti odgovor našli u Efežanima 4,13 i objavili ga preko priče o kapetanu broda koji je bio dužan slijediti upute na jednoj plovidbi. Kad se brod približio luci, kapetan je među uputama našao informaciju da će im se usput pridružiti kormilar koji će mu pomoći u upravljanju brodom. Da bi ostao vjeran prvobitnoj uputi, kapetan je morao dopustiti tom kormilaru da se ukrca i slijediti daljnje upute koje će mu on dati. “Tko se sada drži tog izvornog priručnika? Oni koji odbacuju kormilara, ili oni koji ga prihvaćaju kao što im nalaže uputa? Zaključite sami.” (Uriah Smith, “Do We Discard the Bible by Endorsing the Visions?”, Review and Herald, 13. siječnja 1863., str. 52)

Trebamo biti posebno oprezni kad utvrđujemo identitet “pastira” (ili “pastora”), “učitelja” i “evanđelista”, jer mi o tim službama razmišljamo u kontekstu našeg vremena. Međutim, koliko možemo utvrditi, u Pavlovo vrijeme svi ti nazivi odnosili su se na vođe laike koji su služili u kućnim crkvama u Efezu (usporedi 1. Petrova 2,9; Djela 2,46; 12,12).

`Pročitajte Izaija 5,4: “Što još mogoh učiniti za svoj vinograd pa da nisam učinio?” Razmislite o tom retku u kontekstu onoga što nam je Bog dao u službi Ellen G. White. Kako bi se to moglo primijeniti na njezinu službu?`
