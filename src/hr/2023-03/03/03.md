---
title: 'Pomoć Duha Svetoga'
date: 10/07/2023
---

“Bez prestanka zahvaljujem za vas i sjećam vas se u svojim molitvama, da vam Bog našega Gospodina Isusa Krista, Otac slave, dadne duha mudrosti i otkrivenja da ga potpuno upoznate.” (Efežanima 1,16.17)

Govoreći o svojim molitvama, Pavao bilježi jedan ključni zahtjev koji iznosi pred Božje prijestolje. On je već napomenuo da je Duh Sveti ušao u život vjernika u trenutku njihovog obraćenja (Efežanima 1,13.14). A sada se Pavao moli za novi blagoslov Duha koji bi im pružio potreban duhovni uvid kako bi stekli dublje razumijevanje Isusa (“da ga potpuno upoznate”, Efežanima 1,17).

`Za koja tri predmeta Pavao moli da Duh Sveti prosvijetli vjernike? Vidi Efežanima 1,17-19.`

Kad se moli da vjernici spoznaju “koliko bogatstvo slave krije njegova baština među svetima” (Efežanima 1,18), Pavao se zapravo moli da oni budu svjesni djela koja je Bog učinio za njihovo spasenje u prošlosti (Efežanima 1,3-9.11-13), ali i slavne budućnosti koju im je namijenio (Efežanima 1,10.14).

Kad se moli da vjernici spoznaju “koliko bogatstvo slave krije njegova baština među svetima” (Efežanima 1,18), on se prisjeća starozavjetne misli o vjernicima kao Božjoj baštini (Ponovljeni zakon 9,29; 32,9; Zaharija 2,12; usporedi Efežanima 1,11). Pavao, dakle, želi da oni budu svjesni ne samo da posjeduju baštinu od Boga, već da su i sami Božja baština i da shvate vrijednost koju imaju pred Bogom.

Kad se moli da spoznaju “koliko je u nama koji vjerujemo izvanredno velika njegova snaga” (Efežanima 1,19), Pavao misli na to da Duh Sveti unosi novo razumijevanje neizmjernosti Božje sile koja se ostvaruje u njihovom iskustvu.

Na osnovi svih tih molitava, vidi se da je Pavao želio da ti ljudi sami dožive sve ono što im je dano u Isusu.

`Kako biste vi mogli bolje spoznati “koliko je u nama koji vjerujemo izvanredno velika njegova snaga”? Što bi to značilo u vašem svakidašnjem životu?`
