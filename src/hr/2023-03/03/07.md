---
title: 'Za Daljnje Proučavanje'
date: 14/07/2023
---

Pročitajte dva sljedeća opisa Kristovog ustoličenja iz spisa Ellen G. White:

“Kad je Krist prošao kroz nebeska vrata, bio je ustoličen uz obožavanje anđela. Čim je ovaj obred bio završen, Duh Sveti je sišao na učenike kao snažna struja i Krist je bio proslavljen slavom koju je oduvijek imao kod Oca. Izlijevanje Duha na Pedesetnicu bilo je nebeska poruka da je Otkupiteljevo ustoličenje završeno. U skladu sa svojim obećanjem, poslao je s Neba Duha Svetoga na svoje sljedbenike kao jamstvo da je kao svećenik i kralj primio svaku vlast na Nebu i na Zemlji, i da je Pomazanik svojeg naroda.” (Djela apostolska, str. 25; u izvorniku 38,39)

“Očeve ruke obavile su se oko Sina i riječ je izišla: ‘Neka mu se poklone svi anđeli Božji.’ (Hebrejima 1,6) S neizrecivom radošću knezovi, i poglavari, i sile priznali su vrhovnu vladavinu Kneza života. Nebeske vojske pale su ničice pred Njim, dok su radosni poklici odjeknuli nebeskim dvorovima: ‘Dostojno je Janje koje je zaklano da primi moć, bogatstvo, mudrost, čast, slavu i hvalu.’ (Otkrivenje 5,12)

Pobjedničke pjesme pridružile su se glazbi s anđeoskih harfi, sve dok nije izgledalo da je Nebo preplavljeno radošću i hvalom. Ljubav je pobijedila. Izgubljeni je nađen. Nebo odzvanja od glasova u uzvišenim pjesmama koji visokim tonovima objavljuju: ‘Onomu koji sjedi na prijestolju, i Janjetu: hvala, čast, slava i vlast u vijeke vjekova.’” (Otkrivenje 5,13) (Isusov život, str. 691; u izvorniku 834,835)

**Pitanja za razgovor**

`1.	Razmislite o “sada” i “ne još” Isusovog ustoličenja. U kojem je smislu Isus već postao Gospodar “svega”, uključujući demonske sile koje su Mu podčinjene? A u kojem se smislu Njegova puna vladavina nad “svima” tek treba ostvariti u budućnosti (vidi 1. Korinćanima 15,24-28)?`

`2.	U kojoj mjeri živite u svjetlu Kristove sveopće vladavine? Ili u kojoj mjeri živite pod vlašću tih drugih, palih sila, čija vlast ionako prolazi? Kako ih razlikujete i kako možete izbjeći sile zla koje, premda su već poražene, još uvijek prevladavaju u našem svijetu? `
