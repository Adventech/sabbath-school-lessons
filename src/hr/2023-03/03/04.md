---
title: 'Uzimanje Udjela U Sili Uskrsnuća'
date: 11/07/2023
---

U ostatku svojeg molitvenog izvještaja u Efežanima 1,20-23, Pavao proširuje treći predmet spoznaje koju se nada da će Duh Sveti donijeti vjernicima — spoznaju o izobilnoj Božjoj sili. On počinje tako što ukazuje na dva događaja iz povijesti spasenja kao na primarne ilustracije Božje sile: (1) Isusovo uskrsnuće iz mrtvih; (2) uzdizanje Isusa na prijestolje svemira (Efežanima 1,20).

`Kako se Božja sila očitovala kod Isusovog uskrsnuća? Efežanima 1,20; 1. Korinćanima 15,20-22; Filipljanima 3,8-11; Hebrejima 13,20.21; 1. Petrova 1,3.`

Vjera u Isusovo uskrsnuće u kršćanstvu se ne dovodi u pitanje (1. Korinćanima 15,14.17). Upravo zato što je Krist uskrsnuo, odani vjernici čekaju veliko, buduće uskrsnuće u vječni život u vrijeme Kristovog povratka (1. Korinćanima 15,20-23). I upravo zato što je Krist uskrsnuo, danas možemo od Njega očekivati sve blagoslove Evanđelja, uključujući prisutnost Duha Svetoga u našem životu.

Slika Boga koji je Krista postavio “sebi s desne strane na nebesima” (Efežanima 1,20), preuzeta je iz Psalma 110,1, najcitiranijeg teksta u Novom zavjetu (izgleda da se svi upravo citirani redci zasnivaju na njemu). Kristovo uzdizanje na prijestolje zauzima vrlo istaknuto mjesto u Poslanici Efežanima. Također i vjernici sjede “na nebesima, u Kristu Isusu” (Efežanima 2,6). Osim toga, Pavao to Kristovo ustoličenje spominje kao uvod u tvrdnju da je Krist sve ispunio i dao darove svojoj Crkvi (vidi Efežanima 4,8-11).

U Efežanima 4,8-11 Pavao nas upozorava da sliku Krista na Očevom prijestolju ne shvatimo kao neki statičan prizor, već kao “dinamičnu novozavjetnu sliku ustoličenog Krista koji svojim Duhom po cijelom svijetu izlazi kao pobjednik.” (F. F. Bruce, The Epistles to the Colossians, to Philemon, and to the Ephesians, Grand Rapids, MI: Eerdmans, 1984., str. 133), Pavao, dakle, prikazuje Kristovo ustoličenje/krunidbu ne samo kao ilustraciju božanske sile koja se nudi vjernima, već i kao izvor te sile.

`Na koje se načine Kristova sila treba očitovati u našem životu i kako možemo bolje iskoristiti tu silu? Koje navike i običaji ometaju naš pristup Njegovoj sili? `
