---
title: 'Isus, “sve” I Njegova Crkva'
date: 13/07/2023
---

Prvi su kršćani u Psalmu 110,1 vidjeli proročanstvo o Isusovom ustoličenju: “Riječ Jahvina Gospodinu mojemu: ‘Sjedi mi zdesna dok ne položim dušmane za podnožje tvojim nogama!’” Na isti su način čitali i Psalam 8, koji potvrđuje da Bog “njemu pod noge sve podloži” (redak 7) — pod noge “sina čovječjeg” (redak 4). Vjerujući da im sile tame ispod neba stoje nad glavom i žele ih pokoriti, čvrsto su se držali istine da su te sile položene pod Kristove noge.

Obratite posebnu pozornost na tvrdnju da je Otac “sve podložio pod noge [Kristu]” i da Ga “dade za glavu nad svim u Crkvi” (Efežanima 1,22; usporedi: “Sve je podredio Kristovoj vlasti i učinio ga glavom Crkve” — Suvremeni hrvatski prijevod). Premda je “sve” uopćeni, sveobuhvatni izraz, Pavao još uvijek ima na umu “sile” spomenute u Efežanima 1,21. Sve — uključujući kozmičke, natprirodne, duhovne sile — nalazi se pod Kristovim nogama, pokoreno je Njemu.

`Kakve koristi Crkvi donosi uzdizanje Krista na prijestolje svemira i Njegova vladavina nad svime što je na Nebu i na Zemlji? Efežanima 1,22.23.`

Bog je učinio Krista pobjednikom nad svim silama zla. Crkvi, duboko poistovjećenoj s Kristom i opskrbljenoj svim onim što joj je potrebno, zajamčena je pobjeda nad tim istim neprijateljima. U korist Crkve aktivirana je Božja sila koja se pokazala prigodom Kristovog uskrsnuća i Njegovog uzvišenja iznad svake druge sile u svemiru. Bog je Krista Pobjednika dao Crkvi, koja je tako sjedinjena s Njim da se naziva Njegovim tijelom.

Kako mi vjernici možemo upoznati uzvišenog Krista i iskusiti Božju silu u svojem životu? Pavao ne govori izravno ni o kakvim mehanizmima niti strategijama pomoću kojih se to događa. Međutim, mnogo govori činjenica da je taj odlomak dio “izvještaja o molitvi”. Pavao vjeruje da će Bog odgovoriti na njegovu molitvu. On potvrđuje djelotvornost pro- slavljanja Božje sile koja se otkrila u Kristu, Božje prisutnosti i traženja da ona bude aktivna u životu vjernika.

`Kakvo je vaše iskustvo sa silom molitve? Ne samo kad je riječ o uslišanim molitvama, već o molitvama uopće, i kako nas molitva približava Bogu i sili koja nam je ponuđena u Isusu?`
