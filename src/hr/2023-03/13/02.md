---
title: 'Crkva — Ujedinjena Vojska'
date: 17/09/2023
---

`Pročitajte Efežanima 6,10-20. Što Pavao govori o vrsti ratovanja u koju je Crkva uključena? Opisuje li on prvenstveno duhovnu bitku vjernika kao pojedinaca ili kolektivni rat Crkve protiv zla?`

Pobjeda u bitci ovisila je o suradnji vojnika unutar vojne jedinice, a posebno o potpori koju su jedni drugima pružali u žaru bitke. Individualizam u borbi smatran je odlikom barbarskih ratnika koja ih je osuđivala na poraz.

Postoje važni razlozi koji potkrepljuju misao da Pavao u Efežanima 6,10-20, u skladu s tim uobičajenim shvaćanjem vojske, prvenstveno govori o zajedničkoj borbi Crkve protiv zla: 1. Ovaj ulomak vrhunac je poslanice koja je cijela posvećena Crkvi. Bilo bi krajnje neobično da Pavao tu svoju poslanicu završi slikom usamljenog kršćanskog ratnika koji vodi bitku protiv sila tame; 2. Na kraju ulomka Pavao naglašava kršćansko zajedništvo pozivajući vjernike na molitvu “za sve svete” (Efežanima 6,18-20); 3. I što je najznačajnije, ranije u poslanici, kad govori o silama zla, Pavao ih suprotstavlja Crkvi, a ne pojedinačnom vjerniku: “Da se sada po Crkvi saopći mnogolika Božja mudrost poglavarstvima i vlastima na nebesima.” (Efežanima 3,10)

Prema tomu, u Efežanima 6,10-20 ne prikazuje se neki usamljeni ratnik koji se suprotstavlja zlu. Umjesto toga, Pavao se kao vojskovođa obraća Crkvi kao vojsci. Poziva nas da uzmemo svoj cijeli oklop i da kao ujedinjena vojska, složno i energično krenemo u bitku. Pavao je svoj temeljni naglasak na Crkvi s uzastopnim opisima Crkve kao Kristovog tijela (Efežanima 1,22.23; 4,1-16), Božje građevine/hrama (Efežanima 2,1922) i Kristove zaručnice (Efežanima 5,21-33), zaokružio završnom metaforom Crkve kao vojske živoga Boga. Budući da nam se bliži “dan zli” (Efežanima 6,13 — Varaždinska Biblija), završna faza dugotrajne bitke protiv zla, nije vrijeme da njegujemo nejasne stavove o našoj posvećenosti Bogu i odanosti koju kao Kristovi suborci trebamo pokazivati jedni prema drugima.

`Kako možemo kao zajednica sudjelovati u velikoj borbi i pomagati jedni drugima u suočavanju sa zlom u kojem se god obliku ono javi?`
