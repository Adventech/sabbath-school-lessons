---
title: 'štit, Kaciga I Mač'
date: 20/09/2023
---

`Kada i kako vjernici kao sudionici u velikoj borbi trebaju koristiti štit, kacigu i mač? Efežanima 6,16.17.`

Štit o kojem Pavao govori veliki je, pravokutni štit rimskog legionara. Napravljen od drveta i presvučen kožom, imao je rubove zakrivljene prema unutra, kako bi štitile ratnika od napada sa strane. Kada bi se natopio vodom, štitom su se mogle “pogasiti sve raspaljene strijele” umočene u smolu i zapaljene. Pavao opisuje “štit vjere” obazirući se na starozavjetnu upotrebu štita kao simbola Boga koji štiti svoj narod (Postanak 15,1; Psalam 3,4). Uzeti “veliki štit — vjeru” (Efežanima 6,16) znači stupiti u kozmičku bitku s povjerenjem u Boga koji se bori na strani vjernika (Efežanima 6,10), opskrbljuje ih najboljim oružjem (Efežanima 6,11.13) i osigurava im pobjedu.

Rimska borbena kaciga pravila se od željeza ili mjedi. Kružnom dijelu koji je štitio glavu dodavali su se sa zadnje strane ploča za zaštitu vrata, zatim štitnici za uši i oči, kao i ploče sa šarkama za zaštitu obraza. S obzirom na zaštitu koju je pružala, “kaciga — ono čim se spasava” (Efežanima 6,17) simbolizira sadašnje spasenje koje vjernici doživljavaju oslanjajući se na uskrslog, uzvišenog i proslavljenog Krista (Efežanima 2,6-10). Staviti na sebe “kacigu spasenja” znači odbaciti strah od duhovnih sila, tako uobičajen u ono vrijeme, i umjesto toga pouzdati se u Kristovu vrhovnu vlast (usporedi Efežanima 1,15-23; 2,1-10).

Posljednji dio borbene opreme je “mač Duha, to jest riječ Božja” (Efežanima 6,17), što se povezuje s kratkim mačem s dvije oštrice, kakav su nosili rimski legionari. Uobičajena taktika borbe bila je bacanje dva koplja (što Pavao ne spominje), a zatim izvlačenje mača i napad, pri čemu se kratki mač koristio za probadanje neprijatelja. Mač vjernika je “mač duhovni” po tome što ga osigurava Duh, i to je oružje prepoznato kao “riječ Božja”. Pavao, dakle, istupa kao vojskovođa i poziva na borbu obećavajući nadu i pobjedu koju će vjernicima osigurati Glavni zapovjednik božanske vojske. Upravo ta obećanja, iznesena u Efežanima 6,10-20, prikazuju “riječ Božju” kao glavno oružje u borbi protiv zla. “Riječ Božja” se, dakle, odnosi na jasna evanđeoska obećanja koja nalazimo u Bibliji.

`Čak i ako nam se te vojničke slike ne dopadaju baš mnogo, što nam one poručuju o tome koliko je velika borba doslovna i koliko je ozbiljno trebamo shvatiti?`
