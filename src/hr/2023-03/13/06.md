---
title: 'Molitva Na Bojnom Polju'
date: 21/09/2023
---

Završavajući svoj poziv na borbu, Pavao potiče vjernike da kao vojnici sudjeluju u ključnoj, neprekidnoj molitvi “za sve svete” (Efežanima 6.18), a i za njega koji je “poslanik u okovima” (Efežanima 6,19.20). Taj poziv na molitvu može se smatrati nastavkom vojničkih prizora s obzirom na to da je zazivanje Boga (ili bogova) u molitvi bila uobičajena praksa na drevnom bojnom polju. Navest ćemo jedan biblijski primjer: nakon Jahazielovog poziva u boj, “svi Judejci i Jeruzalemci”, zajedno s kraljem Jošafatom, “padoše pred Jahvom da mu se poklone” (2. Ljetopisa 20.18). Iako molitva nije sedmi komad borbene opreme, ona je sastavni dio Pavlovih preporuka i njegove ratne metafore.

U prvom od dva molitvena zahtjeva, Pavao traži od vjernika da sudjeluju u usrdnoj, hitnoj i ustrajnoj molitvi “za sve svete” (Efežanima 6.18). Ako Crkva želi biti uspješna u borbi protiv sila zla, mora se oslanjati na Boga kroz Duhom prožetu molitvu.

Pavlov drugi molitveni zahtjev odnosi se na njega samog: “I za me”, dodaje apostol (Efežanima 6,19). On traži da se vjerni mole da mu Bog podari pravu poruku (“da mi se kad otvorim usta svoja”), u pravo vrijeme (“dadne riječ”), da je objavi na pravi način (“da smjelo mognem saopćiti”) i da se ona odnosi na najvažniju temu, na “Tajnu Radosne vijesti” (Efežanima 6,19). Taj posljednji izraz odnosi se na ono što bismo mogli nazvati “otkrivenom tajnom” o Božjem zalaganju preko Krista da otkupi pogane zajedno sa Židovima (vidi Efežanima 3,1-13), stvarajući “jednoga novoga čovjeka” (Efežanima 2,15; “jedan novi narod” — Suvremeni hrvatski prijevod; vidi također Efežanima 2,11-22), kao znak sveobuhvatnog plana: “obuhvatiti pod jednu glavu u Kristu” (Efežanima 1,10).

`Pročitajte sljedeće pozive na molitvu u Novom zavjetu. Koji vas najviše nadahnjuje? Zašto? Luka 18,1-8; Filipljanima 4,6; Kološa- nima 4,2; 1. Solunjanima 5,16-18.`

Zašto se vjernici tako često potiču da sudjeluju u iskrenoj, ustrajnoj molitvi? Pavlova vojnička metafora nudi dva odgovora: (1) opasnost od duhovne bitke protiv čitavog niza natprirodnih neprijatelja strašna je i stvarna; (2) Božja obećanja o duhovnoj snazi i pobjedi ilustrirana su Pavlovim vojničkim slikama (Efežanima 6,10-17). Usrdna, ustrajna molitva pruža nam priliku da prihvatimo ta obećanja, da slavimo Boga za njih i da Mu se zahvalimo za pomoć koju nam Njegova milost osigurava.
