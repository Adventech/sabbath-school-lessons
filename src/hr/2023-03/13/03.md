---
title: 'Opasač I Oklop'
date: 18/09/2023
---

`Kako Pavao opisuje vjernike koji počinju s pripremom za borbu protiv zla? Efežanima 6,14; vidi također: 1. Petrova 4,1; 1. Petrova 5,8; Rimljanima 8,37-39.`

Pavlovo upozorenje na žestoku borbu (Efežanima 6,13) priprema čitatelje za njegov posljednji (četvrti) poziv da čvrsto stojimo (usporedi Efežanima 6,11.13), i ujedno upućuje detaljan poziv za naoružavanje (Efežanima 6,14-17). Pavao nas poziva da “opašemo bokove” (usporedi Izaija 11,5). Široku odjeću u staro vrijeme trebalo je vezati oko struka prije nego što se počne s radom ili bitkom (usporedi Luka 12,35.37; 17,8). Pavao opisuje vjernika obučenog u oklop poput rimskog legionara, počevši od kožnog vojničkog opasača — pojasa s ukrasnim privjescima i kopčom. S pojasa je visjelo nekoliko kožnih remena s metalnim alkama. Oni su zajedno formirali “pregaču” koja se nosila kao oznaka čina radi vizualnog efekta. Njegova osnovna uloga bila je vezivanje odjeće i učvršćivanje ostalih dijelova opreme.

Vjernici sami po sebi ne posjeduju istinu; ona je dar Božji (usporedi spasenje u Efežanima 2,8). Međutim, ona ne treba ostati neka apstraktna, nejasno shvaćena prednost bez ikakvog preobražavajućeg utjecaja na njihov život. Oni se trebaju “opasati” Božjom istinom, iskusiti i koristiti taj božanski dar. Oni sami ne posjeduju Božju istinu u toj mjeri u kojoj Božja istina posjeduje i štiti ih.

Pavao zatim potiče vjernike da se obuku u “oklop pravednosti” (usporedi 1. Solunjanima 5,8). Poput pojasa istine, i on je božanskog podrijetla jer je dio oklopa koji Jahve nosi u svojoj ulozi božanskog Ratnika (Izaija 59,17). Oklop za tijelo koji su vojnici nosili u Pavlovo vrijeme činili su pletena košulja (sastavljena od sitnih, isprepletenih željeznih alki), ljuskavi oklop (načinjen od malih, preklapajućih ploča od mjedi ili željeza) ili isprepletene vrpce od željeza pričvršćene zajedno. Taj tjelesni ili prsni oklop štitio je vitalne organe od neprijateljskih udaraca. Na sličan način, vjernicima je potrebna duhovna zaštita koju im pruža Božji dar pravednosti. U Poslanici Efežanima Pavao povezuje pravednost sa svetošću, dobrotom i istinom (Efežanima 4,24; 5,9), gledajući na nju kao na pošteno i dobro ophođenje prema drugima, a posebno prema ostalim članovima Crkve.

`Na koje ste načine iskusili da su dobrota, svetost i istina naša zaštita? `
