---
title: 'Obuća — Crkva Navješćuje Mir'
date: 19/09/2023
---

Rimski vojnik koji se spremao za bitku vezivao je par čvrstih vojničkih sandala. Višeslojni poplat pomagao je vojniku da sačuva svoj položaj i da se “održi” (Efežanima 6,11.13.14). Pavao objašnjava važnost te vojničke obuće jezikom iz Izaije 52,7, gdje se slavi trenutak kada glasnik donosi vijest da je bitka koju Jahve vodi u ime svojeg naroda dobivena (Izaija 52,8-10) i da je zavladao mir: “Kako su ljupke po gorama noge glasonoše radosti koji oglašava mir, nosi sreću, i spasenje naviješta, govoreć Sionu: ‘Bog tvoj kraljuje!’” (Izaija 52,7)

`Pogledajte osam mjesta u Poslanici Efežanima na kojima Pavao naglašava mir. Zašto on upotrebljava metaforu vojske s tako puno detalja kada toliko naglašava mir? Efežanima 1,2; 2,14.15.17; 4,3; 6,15.23.`

Pavao slavi mir kao Kristovo djelo koji je “naš jedini mir”, koji propovijeda mir “vama koji bijaste daleko i onima koji su bili blizu” (Efežanima 2,14-17) stvarajući od Židova i pogana “jednoga novoga čovjeka” (Efežanima 2,15). Održavajući u životu Radosnu vijest o Kristovom spasenju i Njegovom stvaralačkom djelu mira, slaveći Njegovu pobjedničku prošlost i čekajući Njegov pobjednički poklič u budućnosti, vjernici “obuvaju noge” i stoje spremni za bitku. Poput glasonoše iz Izaije 52,7, vjernici objavljuju Kristovu pobjedu i Njegov mir.

Pavao, međutim, ne želi da njegov poziv na uzimanje oružja shvatimo kao poziv da se latimo pravog ratničkog oružja protiv naših neprijatelja. Zato on opisuje vjernike kako objavljuju “Radosnu vijest — mir” (Efežanima 6,15). On također ne želi da vjernici budu ratoborni prema drugima budući da naglašava jedinstvo, učtivo izražavanje i blagost (vidi posebno Efežanima 4,25-5,2). Crkva treba uspostavljati mir služeći se evanđeoskim arsenalom kršćanskih vrlina (kao što su poniznost, strpljenje, opraštanje itd.) i praksi (molitva, bogoslužje). Takva djela imaju strateško značenje i upućuju na Božji veliki plan da sve objedini u Kristu (Efežanima 1,9.10).

`Kako nam sljedeći tekst pomaže da razumijemo što bi Pavlove vojničke slike trebale značiti u našem životu kao vjernika? “Bog nas poziva da obučemo oklop. Nama ne treba ©aulov oklop, već sve oružje Božje. Tada možemo krenuti na posao sa srcem punim Kristove nježnosti, suosjećanja i ljubavi.” (Ellen G. White, Izvještaj s unijske konferencije održane u Australiji 28. srpnja 1899.)`
