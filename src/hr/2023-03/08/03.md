---
title: 'Dramatična Promjena Oblačenja'
date: 14/08/2023
---

`Koju bitnu poruku Pavao želi prenijeti svojim slušateljima ponav-ljajući priču o njihovom obraćenju? Efežanima 4,20-24.`

Pošto je opisao njihov prijašnji, neznabožački život (Efežanima 4,1719), Pavao ne kaže: “To nije način na koji ste se poučili o Kristu.” Umjesto toga, on uzvikuje: “A vi niste naučili takvog Krista!” (Efežanima 4,20) Pošto je primijetio da su Ga vjernici kojima se obraća “čuli” i “u njemu” (Kristu) se poučili (Efežanima 4,21), Pavao se dalje zalaže za usvajanje života nalik na Kristov koristeći se izrazom: “Kako je u Isusu istina.” (Efežanima 4,21) Po Pavlu, pristupanje vjeri svodi se na osobnu povezanost s Kristom, toliko živu i stvarnu da se može opisati kao “poznavanje Krista”. Time priznajemo da je uskrsli i proslavljeni Isus živ i prisutan među nama. Mi smo oblikovani Njegovim primjerom i naukom i pokazujemo odanost Njemu kao svojemu živom Gospodinu. Otvaramo svoj život za Njegovo aktivno vodstvo i usmjeravanje putem Duha i Riječi.

Pavao nam kaže da usvajanje života nalik na Kristov zahtijeva tri koraka koje on dočarava pomoću odjeće: (1) “skinuti se”, odnosno odbaciti stari način života (Efežanima 4,22); (2) doživjeti unutarnju obnovu (Efežanima 4,23) i (3) “obući” se u novi život “na sliku Božju” (Efežanima 4,24). Ta Pavlova metafora odgovara starozavjetnoj upotrebi odjeće kao simbola grešnosti (npr. Psalam 73,6; Zaharija 3,3.4; Malahija 2,16), ali i spasenja (npr. Izaija 61,10; Ezekiel 16,8; Zaharija 3,4.5).

U stara vremena muškarci su nosili tuniku do koljena kao donje rublje, i ogrtač, koji su im pružali zaštitu od sunca. Slično tomu, i žene su nosile tuniku i ogrtač. Kulture koje su prikazane u Bibliji bile su usmjerene na preživljavanje. Odjeća je bila dragocjena, skupa i dugo se čuvala. Bilo je neobično imati više od jednog kompleta odjeće. Kvaliteta i stil te odjeće označavali su identitet i statusne oznake nositelja. Promjena odjeće, zamjena jednog kompleta odjeće drugim, bila je neobičan i važan događaj (a ne beznačajna pojava kakva je danas u mnogim kulturama). Pavao, dakle, zamišlja tu promjenu u životu kao nešto tako primjetno kao što bi zamjena jednog kompleta odjeće drugim bila u kontekstu prvog stoljeća.

`U čemu se sastoji ključna razlika između učenja o Kristu i upoznavanja Krista?`
