---
title: 'Duh Sveti U životu Vjernika'
date: 16/08/2023
---

`Raspravljajući o grijesima ružnog govorenja unutar kršćanske zajednice, koju opomenu Pavao iznosi u vezi s prisutnošću Duha Svetoga među vjernicima? Efežanima 4,30.`

Pavao istodobno upućuje prijeteće upozorenje i dirljivo obećanje. Grijesi koje činimo jedni protiv drugih u crkvi nisu neka sitna djela sa sitnim posljedicama — Duha Svetoga posebno žalosti kad Božji dar govora zloupotrebljavamo da bismo ponižavali druge (Efežanima 4,2527.29.31.32). To što Pavlove riječi kao da su odjek retka u Izaiji 63,10, dodatno naglašava ozbiljnost tog upozorenja: “Ali se oni odmetnuše, ožalostiše sveti Duh njegov. Zato im je postao neprijatelj i sam je na njih zavojštio.”

U obliku ohrabrujućeg obećanja, Pavao potvrđuje da Duh Sveti zapečaćuje vjernike od dana kad su prihvatili Krista (Efežanima 1,13.14) do “dana otkupljenja” (Efežanima 4,30). Odnos Duha prema vjerniku nije promjenjiv, već trajan. Kad vjernici zanemare prisutnost Duha u sebi zaoštravajući Božji dar govora, ne kaže se da Duh odlazi, već da tuguje. Duh želi ostati u vjernicima označavajući ih kao Božje vlasništvo koje je pod Njegovom zaštitom, sve do Kristovog povratka.

Pavao naglašava božansku narav Duha kao “Duha Svetoga Božjega” i ističe da je On Osoba jer se žalosti (vidi također Rimljanima 8,16.26.27; 1. Korinćanima 2,10.13; 12,11; Galaćanima 5,17.18).

Moramo oprezno pristupati raspravi o tajni Božanstva. Duh je jedno s Ocem i Sinom, a istodobno je i različit od Njih. “Duh ima vlastitu volju i donosi odluke u skladu s tim. On se može ožalostiti i na Njega se može huliti. Takvi se izrazi ne koriste samo za sile i utjecaje, već su karakteristike osobnosti. Je li onda Duh Osoba kao što smo vi i ja? Ne, mi se samo koristimo ograničenom ljudskom terminologijom da bismo opisali pojave božanskog podrijetla, a Duh je nešto što ljudska bića nikad ne bi mogla biti.” (Paul Petersen, God in 3 Persons — In the New Testament, Silver Spring, MD: Biblical Research Institute, 2015., str. 20)

`Dakle, “Duh Sveti Božji” živi u tako bliskom dodiru s nama da se kaže da naši postupci utječu na Njega. Mi dijelimo život s jednim članom Božanstva koji nam je posvećen u okviru trajnog odnosa koji nas zapečaćava do svršetka vremena. Kako naša vjera treba odgovoriti na tu nevjerojatnu istinu? `
