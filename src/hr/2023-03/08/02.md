---
title: 'Silazna Spirala Grijeha'
date: 13/08/2023
---

`Usporedite Efežanima 4,17-32 i Kološanima 3,1-17. Kako se Pavao zalaže kod vjernika da žive na način koji ohrabruje jedinstvo Crkve?`

U prethodnom ulomku, Efežanima 4,1-16, Pavao se bavio temom jedinstva Crkve. Kad usporedimo Efežanima 4,1 i Efežanima 4,17, za- pažamo koliko su slična ta dva savjeta o tome kako treba živjeti i ponašati se. Ta sličnost pokazuje da se Pavao zapravo bavi istom temom — jedinstvom i načinom života koji ga podupire — ali s jednog novog i u početku negativnijeg stajališta.

U Efežanima 4,17-24 Pavao uspoređuje poganski način života za koji smatra da potkopava jedinstvo (Efežanima 4,17-19), s istinskim kršćanskim životom koji ga podupire (Efežanima 4,20-24). Dok čitamo Pavlovu oštru kritiku razvratnog, poganskog načina života, trebamo se prisjetiti njegovog čvrstog uvjerenja da su pogani također otkupljeni od Boga preko Krista, i da im je ponuđeno puno zajedništvo unutar Božjeg naroda (Efežanima 2,11-22; 3,1-13). Dakle, on u Efežanima 4,17-19 iznosi negativan opis, ograničen na one koji su pogani “po tijelu” (Efežanima 2,11).

Pavao nije zabrinut zbog nekih pojedinačnih grijeha ili postupaka koje čine nežidovi. Njega brine njihovo ponašanje, silazna putanja kojom ih vodi život u okovima grijeha. U srži ulomka u Efežanima 4,17-19 nalazi se slika okorjele duhovnosti — “u ispraznosti svoga mišljenja, zamračeni u svom razumu” (Efežanima 4,17.18). Ta okorjela duhovnost izvor je pomračenog razumijevanja koje se ističe na početku tog odlomka (“otuđeni od Božjeg života zbog neznanja koje u njima vlada i zbog okorjelosti njihova srca” — Efežanima 4,18), i razvratnog seksualnog ponašanja, što se naglašava na kraju (“Izgubili su osjećaj srama i predali se razvratnosti i neobuzdanoj nečistoći svake vrste.” — Efežanima 4,19, Suvremeni hrvatski prijevod). Otuđeni od Boga, oni ne znaju kako trebaju živjeti i odvojeni od Njegove spasonosne milosti, nastavljaju se kretati silaznom spiralom grijeha i izopačenosti.

`Kakvo je bilo vaše osobno iskustvo sa silom kojom vas grijeh vuče u sve dublju tamu? `
