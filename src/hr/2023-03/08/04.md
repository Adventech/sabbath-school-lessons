---
title: 'Govor Pun Milosti Za Izgradnju Jedinstva'
date: 15/08/2023
---

`Koji vam je Pavlov savjet o upotrebi govora među vjernicima sada najvažniji? Zašto? Efežanima 4,25-29.`

U Efežanima 4,25-32 Pavao se u više navrata koristi zanimljivom strukturom koju dobro ilustrira redak u Efežanima 4,25: prvo ide negativna zapovijed (“odbacite laž”), zatim pozitivna (“govorite istinu svaki sa svojim bližnjim”), a onda obrazloženje (“jer smo udovi jedni drugih”, što bi trebalo značiti: “Jer smo članovi jednog tijela i povezani smo jedni s drugima kao dijelovi tog tijela.”). Pavlov poticaj da se “govori istina” nije poziv da se drugim članovima crkve suprotstavljamo netaktičnim iznošenjem činjenica. Pavao ukazuje na Zahariju 8,16, gdje se ohrabruje govorenje istine kao način njegovanja mira.

Budući da u Efežanima 4,31 Pavao zabranjuje gnjev i ljutiti govor, to ni njegove riječi u Efežanima 4,26 ne daju dopuštenje da se gnjev pokazuje unutar zajednice vjernika. Umjesto toga, Pavao priznaje mogućnost da se gnjev javi, ograničavajući njegovo izražavanje u smislu: “Ako se naljutite, ne dopustite da to preraste u mnogo ozbiljnije zlo.”

A onda Pavao naizgled skreće sa svoje glavne teme i upućuje negativnu zapovijed kradljivcima: “Tko je običavao krasti, neka više ne krade!” (Efežanima 4,28) Zatim, u skladu s pozitivnom zapovijeđu, nekadašnji kradljivac “neka se radije trudi i svojim rukama radi što je dobro” (Efežanima 4,28; vidi također 1. Korinćanima 4,12; 1. Solunjanima 4,11). I na kraju dobivamo obrazloženje: “Da mogne što davati potrebnome.” (Efežanima 4,28) Možda Pavao ovdje ubacuje tu poruku kradljivcima zbog povezanosti koja postoji između krađe i obmanjujućih riječi, što je ilustrirano događajem s Ananijom i Safirom u Djelima 5,1-11. Pavlova vjera u Kristovu preobražavajuću silu toliko je jaka da on zamišlja kako kradljivci mogu postati dobročinitelji!

Zatim Pavao zapovijeda: “Nikakva ružna riječ neka ne izlazi iz vaših usta” (Efežanima 4,29), čime dočarava kako neka ružna riječ naizgled nezaustavljivo hrli k usnama da bi izvršila svoje rušilačko djelo. Međutim, s pozitivne strane, Pavao tvrdi da svaka ružna riječ može biti ne samo zaustavljena, već i zamijenjena riječju koja zadovoljava sljedeća tri kriterija: (1) “korisna za izgradnju”, (2) iznosi se “gdje je potrebno” i (3) “da iskaže dobročinstvo slušateljima” (Efežanima 4,29). Kad bi samo sve naše riječi bile takve!
