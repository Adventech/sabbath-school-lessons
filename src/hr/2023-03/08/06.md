---
title: 'Blagost (A Ne Gorčina)'
date: 17/08/2023
---

Govoreći o “danu otkupljenja” (Efežanima 4,30), Pavao upravo poziva čitatelje da govor razmotre u kontekstu Kristovog drugog dolaska. Za ulomak u Efežanima 4,31.32 moglo bi se, dakle, reći da se bavi upotrebom govora dok se približavamo tom velikom događaju.

`U svjetlu Kristovog povratka, koje stavove i ponašanja u vezi s govorom treba odbaciti? Koje stavove i ponašanja treba prihvatiti? Efežanima 4,31.32.`

U posljednjoj opomeni u Efežanima 4,17-32, Pavao ponovno izriče negativnu zapovijed navodeći šest poroka koji se trebaju “ukloniti od vas” (Efežanima 4,31), zatim daje pozitivnu zapovijed da budemo blagi, milostivi i spremni da opraštamo (Efežanima 4,32), a na kraju pruža i obrazloženje. Vjernici trebaju opraštati jedni drugima “kao što je i Bog vama oprostio u Kristu” (Efežanima 4,32). Lista od šest poroka počinje i završava općim, sveobuhvatnim izrazima — “svaka gorčina” i “svaka vrsta zloće”, a između njih se nalaze četiri dodatna izraza: “gnjev”, “srdžba”, “vika” i “psovka” (Efežanima 4,31).

Posljednji od njih prijevod je grčke riječi blasfemia, koji se kod nas koristi kao izraz za pogrdan govor protiv Boga. Međutim, na grčkom se taj izraz može odnositi na Boga, ali i na ljude i označava se kao “kleveta” ili “zlo govorenje”. Izgleda da na toj listi određeni stavovi (gnjev, srdžba, ljutnja) prerastaju u ljutiti govor (vika, psovka). U biti Pavao “demilitarizira” kršćanski govor. Po njemu stavovi koji potiču ljutiti govor trebaju se ukloniti iz kršćanskog arsenala. Kršćanska zajednica napreduje i jedinstvo se njeguje (usporedi Efežanima 4,1-16) jedino tamo gdje se sve to ostavlja po strani.

Govorenje zla, međutim, ne treba toliko suzbijati koliko zamjenjivati. Naši razgovori i ponašanje unutar Kristove obitelji — a i izvan nje — ne trebaju izvirati iz osjećaja gnjeva, već biti pokretani dobrotom, blagonaklonošću i opraštanjem po najvišem od svih uzora — opraštanjem koje Bog nama pruža u Kristu (Efežanima 4,32). Pavao prikazuje “vertikalno opraštanje” (koje Bog nama pruža) kao model “horizontalnog opraštanja” (koje mi pružamo jedni drugima; usporedi Kološanima 3,13; Matej 6,12.14.15).

`Razmislite o snazi svojih riječi. Kako ih možete koristiti za podizanje, ohrabrivanje i izgradnju vjere?`
