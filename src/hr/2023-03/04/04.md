---
title: 'Uskrišeni, Uzašli I Uzvišeni S Kristom'
date: 18/07/2023
---

“Ali Bog koji je bogat milosrđem — iz svoje velike ljubavi kojom nas je ljubio” (Efežanima 2,4). Ovdje se Pavao dvjema snažnim riječima — “ali Bog” — okreće od žalosnog opisa nekadašnjeg života svojih slušatelja (Efežanima 2,1-3) prema novoj stvarnosti ispunjenoj nadom kojom se odlikuje njihov život kao vjernika (Efežanima 2,4-10).

`U kojem smislu vjernici uzimaju udjela u Kristovom uskrsnuću, uzašašću i uzvišenju? Kada se to događa? Efežanima 2,6.7.`

Već smo zapazili da je Poslanica Efežanima Kristom zasićeno pismo koje ističe zajednicu vjernika s Njim. U Efežanima 2,5.6 Pavao proširuje tu temu tako što upotrebljava tri složena glagola kako bi otkrio zadivljujuću istinu da na osnovi Božje inicijative, i sami vjernici sudjeluju u važnim događajima povijesti spasenja u čijem je središtu Mesija, Isus.

Vjernici su (1) uskrsnuli zajedno s Kristom; (2) uzašli s Kristom (čime Pavao vjerojatno ukazuje na sudjelovanju vjernika u Kristovom uzašašću na Nebo); (3) ustoličeni s Kristom “na nebesima”, što znači da vjernici zajedno s Kristom “sjede” na prijestolju svemira. Oni su uzvišeni zajedno s Isusom.

Da bismo razumjeli snagu te Pavlove tvrdnje, moramo se osvrnuti na ulomak u Efežanima 1,19-23 i podsjetiti se da svojom smrću, uskrsnućem, uzašašćem i ustoličenjem Krist zadobiva pobjedu nad svim zlim duhovnim silama, upravo onim koje su nekada upravljale životom vjernika. Prigodom Isusovog uskrsnuća, uzašašća i ustoličenja te sile — premda su i dalje aktivne i ugrožavaju ljudski život — bile su potpuno potisnute. Stvari su se u svemiru preokrenule. Stvarnost se promijenila. Vjernici nisu puki promatrači tih događaja, već su osobno i blisko uključeni u njih. To što smo uskrišeni, uzneseni i ustoličeni s Isusom, otvara nam čitav niz novih mogućnosti. Sada imamo pravo da se od života kojim vladaju demoni okrenemo životu sile i duhovnog izobilja u Kristu (2. Timoteju 1,7).

`“Uistinu, Bog nam nije dao duh bojažljivosti, već duh snage, ljubavi i trijeznosti.” (2. Timoteju 1,7) Kako nam redci koje smo danas proučavali pomažu da razumijemo o čemu Pavao ovdje piše?`
