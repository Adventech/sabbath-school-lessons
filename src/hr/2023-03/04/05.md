---
title: 'Zauvijek Blagoslovljeni Milošću'
date: 19/07/2023
---

`Usporedite Božji plan spasenja u Efežanima 1,3.4 s vječnim rezultatima tog plana opisanim u Efežanima 2,7. Koji su bitni elementi i ciljevi Božjeg plana spasenja?`

Dodjele diploma i svjedodžbi uvijek su divne proslave, bilo da ste tek završili s vrtićem ili ste upravo obranili doktorat. Diplomiranje je važno dostignuće, prelazak u drugu fazu života ili karijere. Međutim, za nas kao vjernike važno je shvatiti duboku istinu u vezi s Evanđeljem — da nikad nećemo diplomirati iz područja milosti. Nikad nećemo proslaviti to što smo stekli doktorat iz milosti niti ćemo apsolvirati to područje i nadvladati svoju potrebu za njom.

Pavao potvrđuje tu istinu u Efežanima 2,7 i dodatno je naglašava opširnom kronologijom. Bog je u prošlosti djelovao preko Krista da bi nas otkupio i tako nas je poistovjetio sa svojim Sinom, Isusom Kristom, da smo već u sadašnjosti dionici Njegovog uskrsnuća, uzašašća i ustoličenja (Efežanima 2,4-6). Međutim, Božji plan ne završava u prošlosti koja je ispunjena milošću i sadašnjosti koja je okupana milošću. Božji plan, ukorijenjen u božanskom vijeću prije stvaranja svijeta (Efežanima 1,4), proteže se i u budućnost — kroz vječnost. On obuhvaća sve “u vjekovima koji nadolaze” (Efežanima 2,7). Njegov plan za vječnu budućnost zasniva se na istom načelu kao i Njegova djela u prošlosti i sadašnjosti — na načelu milosti. Bog se raduje što će “u vjekovima koji nadolaze”, pokazivati “izvanredno bogatstvo svoje milosti dobrotom prema nama u Kristu Isusu” (Efežanima 2,7).

Pavao o Božjoj milosti govori kao o nekom blagu ili bogatstvu ne- sagledive vrijednosti (usporedi Efežanima 1,7; 3,8), za kojim vjernici mogu posegnuti kako bi zadovoljili svaku potrebu. Ta Božja neshvatljiva velikodušnost prema nama postaje rječit, bezvremeni, sveopći izraz Njegove milosti.

“Došavši da prebiva među nama, Isus je trebao otkriti Boga i ljudima i anđelima. ... Međutim, ova objava nije dana samo Njegovoj djeci na Zemlji. Naš mali svijet udžbenik je svemira. Božja divna namjera milosti, tajna spasonosne ljubavi — tema je u koju ‘anđeli žele zaroniti’ i koja će se proučavati kroz beskrajne vjekove. Izbavljena će i bezgrješna bića u Kristovom križu pronaći svoj nauk i svoju pjesmu. Vidjet će se da je slava koja blista s Kristova lica slava samopožrtvovne ljubavi.” (Ellen G. White, Isusov život, str. 7; u izvorniku 19,20)
