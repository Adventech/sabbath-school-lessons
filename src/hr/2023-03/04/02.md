---
title: 'Jednom Mrtvi I Prevareni Od Sotone'
date: 16/07/2023
---

`Pročitajte Efežanima 2,1-10. Koju značajnu misao Pavao ovdje iznosi o onome što je Isus učinio za nas?`

Pavao je već opisao spasenje darovano kršćanima (Efežanima 1,314.15-23) i ukratko iznio priču o vjernima u Efezu (Efežanima 1,13). Sada, u Efežanima 2,1-10, on opširnije govori o njihovom obraćenju, posvetivši više pozornosti njima osobno. Njihovo prijašnje, grešno življenje (Efežanima 2,1-3) uspoređuje s blagoslovima Božjeg spasenja, što prikazuje kao uzimanje udjela u Kristovom uskrsnuću, uzašašću i ustoličenju (Efežanima 2,4-7), a zatim veliča temelj tog spasenja — Božju milost i Njegovo stvaralačko djelo (Efežanima 2,8-10).

Tri odlomka tog teksta mogu se prikladno sažeti izrazima iz Efežanima 2,5: (1) “koji smo bili mrtvi zbog grijeha”; (2) (Bog nas) “s Kristom oživi”; (3) “milošću ste spašeni”.

U Efežanima 2,1.2 Pavao naglašava žalosnu činjenicu o životu svojih slušatelja prije obraćenja, primijetivši da su oni tada bili duhovno mrtvi. Činjenje prijestupa i grijeha bilo je ustaljeni način njihovog života (Efežanima 2,1) i njima je upravljao Sotona (Efežanima 2,2). Budući da se obraćao živim ljudima kad ih je nazvao “mrtvima”, Pavao je to rekao u metaforičkom smislu (usporedi s Efežanima 5,14). Međutim, težina položaja u kojem su se tada nalazili bila je vrlo stvarna i strašna jer su bili odvojeni od Boga, Izvora života (usporedi Kološanima 2,13; Rimljanima 5,17; 6,23).

Razmišljajući o nekadašnjem životu svojih slušatelja, Pavao prepoznaje dvije izvanjske sile koje su njima upravljale. Prva od njih je “Eon ovoga svijeta” (Efežanima 2,2), što se odnosi na običaje i ponašanje u širim krugovima tamošnjeg društva, koji su ljudski život izobličili u pobunu protiv Boga.

Sotona, kao ta druga izvanjska sila koja je upravljala njihovim ne-kadašnjim životom, opisan je na dva načina. On je “gospodar zračnog kraljevstva” (Efežanima 2,2) “ispod neba”, što se smatra mjestom djelovanja natprirodnih sila, uključujući i sile zla (usporedi Efežanima 1,3; 3,10; 6,12). Osim toga, aktivan je i na zemlji kao “duh koji je sada na djelu među nevjernicima” (Efežanima 2,2).

`Čemu nas ovi redci uče u vezi sa stvarnošću velike borbe? S druge strane, kako možemo crpsti utjehu i nadu iz spoznaje da je Isus već pobijedio i da mi već sada možemo imati udjela u Njegovoj pobjedi?`
