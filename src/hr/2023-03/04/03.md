---
title: 'Nekoć Zavedeni Vlastitim Požudama'
date: 17/07/2023
---

`“Među ovima [neposlušnima] smo nekoć i mi svi živjeli u svojim tjelesnim požudama vršeći prohtjeve tijela i svog samovoljnog mišljenja i bili od naravi djeca srdžbe kao i svi ostali.” (Efežanima 2,3)`

Osim Božjeg djelovanja, ljudskim životom upravljaju ne samo izvanjske sile spomenute u Efežanima 2,2, već i neke unutarnje tjelesne požude “vršeći prohtjeve tijela i svog samovoljnog mišljenja” (Efežanima 2,3; usporedi Jakov 1,14.15; 1. Petrova 1,14).

`Što Pavao misli kad kaže da su njegovi slušatelji nekada “bili od naravi djeca srdžbe kao i svi ostali” (Efežanima 2,3)? Usporedi Efežanima 2,3; 5,6.`

Gubitak sadašnjeg života već bi sam po sebi bio dovoljno uzne- mirujuć, ali značenje koje to ima u kontekstu posljednjeg vremena još je strašnije. Jer ljudskim bićima, koja su “bila od naravi djeca srdžbe kao i svi ostali” (Efežanima 2,3), prijeti suočavanje s Božjim sudom na svršetku vremena.

Izraz “od naravi djeca srdžbe” ukazuje na još jednu uznemirujuću stvarnost. Premda još uvijek nosimo Božji lik, uviđamo da postoji nešto duboko grešno u nama. Živjeti kršćanskim životom, prema tomu, ne znači samo svladati par loših navika, ili pobijediti neke “prekršaje i grijehe” (Efežanima 2,1) koji nas trenutačno ugrožavaju, kakvi god oni bili. Mi se ne borimo s grijesima, već s grijehom. Skloni smo pobuni protiv Boga i samouništenju. Ljudi po automatizmu upadaju u samouni- štavajuće, grešno ponašanje tako što slijede Sotonu (Efežanima 2,2) i vlastite, urođene, grešne želje (Efežanima 2,3). A i vjernici su nekada bili “od naravi djeca srdžbe“.

Važno je napomenuti da se Pavao ovdje koristi prošlim vremenom — “i bili od naravi djeca srdžbe” (Efežanima 2,3). To ne znači da urođena sklonost k zlu više ne postoji u životu vjernika. Značajan dio svoje poslanice, Efežanima 4,17—5,21, Pavao posvećuje upozorenjima da su grešna djela, ukorijenjena u grešnoj naravi, i dalje prijetnja za kršćane. Međutim, to “staro ja” više ne mora upravljati vjernikom, koji Kristovom silom može odbaciti “staroga čovjeka” i obući se “u novoga čovjeka, stvorena na sliku Božju u istinskoj pravednosti i svetosti” (Efežanima 4,22-24).

`Tko od nas nije osjetio koliko je naša narav još uvijek iskvarena, čak i nakon što smo se predali Isusu? Čemu bi nas to trebalo naučiti koliko je važno da se držimo Njega u svakom trenutku svojeg života?`
