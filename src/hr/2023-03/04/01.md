---
title: 'Kako Nas Bog Spašava'
date: 15/07/2023
---

### Biblijski tekstovi
Efežanima 2,1-10; Efežanima 5,14; Rimljanima 5,17; Efežanima 5,6; 2. Timoteju 1,7.

> <p></p>
>“Ali Bog koji je bogat milosrđem — iz svoje velike ljubavi kojom nas je ljubio — nas, koji smo bili mrtvi zbog grijeha, s Kristom oživi — milošću ste spašeni!” (Efežanima 2,4.5)

Dana 14. listopada 1987. osamnaestomjesečna Jessica MeClure, igrajući se u dvorištu svoje tete, pala je u napušteni zdenac dubok skoro sedam metara. Njezina nezgoda privukla je medije iz cijelog svijeta u Midland u Teksasu. Tako je gledateljstvo širom svijeta moglo promatrati “bebu Jessicu” kako spava, plače, pjeva i doziva svoju majku, dok radnici hitne pomoći upumpavaju svjež zrak u zdenac.

Konačno, pedeset osam sati nakon Jessicinog pada, gledateljstvo je moglo vidjeti kako je Jessica izvučena iz zdenca u kojem je bila zarobljena više od dva dana. Fotografija Scota Shawa, nagrađena Pulitzerovom na-gradom, uhvatila je ključni trenutak — spasilačko uže nasuprot zabrinutim licima Jessicinih spasitelja koji gledaju prema umotanom zavežljaju u srcu drame — u kojem se nalazila beba Jessica.

Nema ničega tako uzbudljivog kao što je priča o spašavanju života, a Pavao nam u Efežanima 2,1-10 pruža blizak, osobni uvid u najveću, najzanimljiviju spasiteljsku misiju svih vremena — u Božje napore da otkupi čovječanstvo. A dramatičnost te priče dodatno je pojačana spoznajom da mi nismo samo promatrači tuđeg, već i svjedoci vlastitog spašavanja.


**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 77—82**
