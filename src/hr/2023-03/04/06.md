---
title: 'Spasenje Kao Božji Dar'
date: 20/07/2023
---

`Pročitajte ponovno cijeli odlomak u Efežanima 2,1-10 obraćajući posebnu pozornost na zaključak koji Pavao iznosi u redcima 8-10. Koje misli on posebno ističe u zaključku tog odlomka?`

U Efežanima 2,1-3, Pavao iznosi dokaze da spasenje vjernika u Efezu nije rezultat njihovog dobrog vladanja ili privlačnih osobina. Jer u trenutku kad je priča započela, oni su već bili duhovno mrtvi. U njima nije bilo ni iskre života niti ikakve vrijednosti (Efežanima 2,1). Bili su potpuno svladani grijehom (Efežanima 2,1). Nisu pokazivali nikakvu osobnu inicijativu, već su njima upravljali ili sam Sotona, ili njihove tjelesne požude i samovoljno mišljenje (Efežanima 2,2.3 ).

Bili su, a da to nisu ni znali, u daleko gorem položaju nego da su im jednostavno nedostajali duhovni život i vrline. Zajedno s ostatkom čovječanstva, bili su neprijatelji istinskog Boga i srljali su prema kobnom času i božanskom sudu. Bili su “od naravi djeca srdžbe kao i svi ostali” (Efežanima 2,3).

Zato je njihovo spasenje umjesto u njihovim osobnim kvalitetama, ukorijenjeno u Božjoj nepojmljivoj ljubavi — koja se ne može objasniti bilo kakvom vrijednošću predmeta te ljubavi. U svojoj milosti i ljubavi Bog je djelovao u njihovu korist (Efežanima 2,4) podižući ih iz duhovne smrti u Kristu Isusu. Zahvaljujući Božjoj intervenciji, oni su doživjeli nevjerojatno putovanje koje je pratilo putanju samog Isusa. Iz krajnjih dubina potpune duhovne smrti i poražavajućeg ropstva, oni su uskrsnuli, bili preneseni “na nebesa” i sjeli s Kristom na prijestolje svemira (Efežanima 2,5.6). Ta božanska intervencija, iako djeluje poput munje, ipak nije bila neka trenutačna pojava. Nju odlikuje istinska postojanost i vječno trajanje, jer Bog svoju milost prema njima u Kristu Isusu pokazuje kroz vječnost (Efežanima 2,7).

Zaključujući misao u Efežanima 2,1-10, Pavao želi potkrijepiti svoju glavnu poruku da je spasenje vjernika božansko, a ne ljudsko djelo. Ono je Božji dar i ne dolazi od nas. Nijedno ljudsko biće ne može se pohvaliti da ga je pokrenulo (Efežanima 2,8.9). Stojeći u Božjoj milosti, mi vjernici vidljivi smo izraz samo i jedino Njegove milosti. Mi smo Njegova remek-djela stvorena od Boga “u Kristu Isusu” (Efežanima 2,10).

`Zašto je toliko važno razumjeti činjenicu da naše spasenje dolazi od Boga i da nije ukorijenjeno ni u našoj vlastitoj vrijednosti niti u našim nastojanjima? `
