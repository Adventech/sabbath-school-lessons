---
title: '“nego Još Zahvaljivanje”'
date: 20/08/2023
---

`U kojem smislu Pavao poziva vjernike da “nasljeduju Boga”? Vidi Efežanima 5,1.2.`

Pavao potiče vjernike u Efezu da žive u ljubavi, što je važno za ono što on želi reći u ovom dijelu poslanice (vidi Efežanima 5,8.15). Oni trebaju živjeti “u ljubavi” (vidi Efežanima 5,2) po uzoru na Kristovu ljubav prema nama (usporedi Efežanima 4,32), izraženu u Njegovoj žrtvi pomirenja. Pavao iznosi četiri bitne pojedinosti o toj žrtvi: 1. Ona je pokrenuta ljubavlju Boga Oca (Efežanima 5,1) i samoga Krista (Efežanima 5,2); 2. Ona je zamjenička jer je Krist umro umjesto nas. Krist nije pasivna žrtva — On se sam predao za nas; 3. Prema slikovitoj simbolici službe u starozavjetnom Svetištu, Kristova smrt je i žrtva koja se prinosi Bogu; 4. Bog je prihvatio tu žrtvu budući da je ona opisana kao “ugodan miris” (Efežanima 5,2; usporedi Izlazak 29,18; Levitski zakonik 2,9; Filip- ljanima 4,18).

Zatim se u Efežanima 5,3-5 pojavljuje dio u kojem se izražava za-brinutost zbog seksualne etike. Mladim obraćenicima u Efezu prijetila je opasnost da se odvrate od svojega kršćanskog poziva i budu ponovno uvučeni u puteno ponašanje koje će nijekati njihovo kršćansko svjedočenje (usporedi 1. Korinćanima 5,1-11; 6,12-20; 2. Korinćanima 12,21).

S jedne strane, grčko-rimski svijet u prvom stoljeću otvoreno je pokazivao moralnu pokvarenost i razvrat, što je opisano i na drugim mjestima u Novom zavjetu (vidi 1. Korinćanima 6,9; Galaćanima 5,19; Efežanima 4,17-19; Kološanima 3,5). Na primjer, na bogataškim gozbama redovno se moglo vidjeti ponašanje kakvo Pavao osuđuje u Efežanima 5,3-14: pijanstvo, prostački govor, razvratna zabava i nemoralno ponašanje. Osim toga, urbana središta pružala su anonimnost i odsutnost stege, što je poticalo nemoralno seksualno ponašanje. S druge strane, mnogi su u tom društvu vodili život pun vrlina i bili zagovornici strogog morala. Kad Novi zavjet navodi liste poroka i vrlina, kao i pravila kućnog ponašanja (npr. Efežanima 5,21—6,9; Kološanima 3,18—4,1), njegovi autori pozivaju se na teme koje su bile aktualne u širem kontekstu grčko-rimskog svijeta. Taj svijet, istodobno razvratan i čestit, pomaže nam da razumijemo Pavlove savjete o izbjegavanju nemoralnog ponašanja pogana, i njegovu želju da vjernici budu oprezni u svojem postupanju i tako steknu dobar ugled među onima izvan crkve.

`Kako se Pavlove riječi o seksualnom ponašanju mogu primijeniti na vašu kulturu, gdje god živite?`
