---
title: '“probudi Se, Ti što Spavaš!”'
date: 22/08/2023
---

`Pročitajte Efežanima 5,11-14. Koje snažno upozorenje Pavao ovdje iznosi i kako se to odnosi na našu sadašnju situaciju?`

Da bismo razumjeli Efežanima 5,11-14, korisno je zapaziti da Pavao u više navrata naizmjenično iznosi sljedeća dva savjeta: (1) živite kao “djeca svjetla” — tako da proslavljate Boga (Efežanima 5,8; vidi također Efežanima 5,1.2.4.9.10.11.13.14); (2) nemojte voditi seksualno nemoralan način života koji se suprotstavlja Bogu čineći “besplodna djela tame” (Efežanima 5,11; vidi također Efežanima 5,3-4.5-8.12).

Da bismo razumjeli Efežanima 5,11, možemo se osvrnuti na paralelne savjete u Efežanima 5,8-10. Vjernici pred nevjernicima trebaju živjeti kao “svjetlo u Gospodinu” i “djeca svjetla” (Efežanima 5,8). Bit svega jest da se vidi i jasno pokaže da se “plod svjetla, naime, sastoji u svakoj vrsti dobrote, pravednosti i istine” (Efežanima 5,9). Pavao se, dakle, zalaže za strategiju pokazivanja Božje dobrote. Vjernici trebaju razotkriti besplodna djela tame pokazujući naočigled svima koja je pravedna alternativa.

Osim toga, hrabar, poetski jezik redaka 13-14 možemo shvatiti kao Pavlovu odvažnu tvrdnju da vjernici, pokazujući “plod svjetla” (Efežanima 5,9), mogu pridobiti svjetovne ljude za vjeru u Krista: “No sve postane jasno kad se donese na svjetlo, a sve što se razotkrije na svjetlu, postaje svjetlost.” (Efežanima 5,13.14 — Suvremeni hrvatski prijevod) Kad se poročan život izloži svjetlu, svjetovni ljudi mogu vidjeti kakvo je zapravo njihovo ponašanje — bez budućnosti i podložno gnjevu (Efežanima 5,5.6) — i prijeći iz tame u svjetlo (“a sve što se razotkrije na svjetlu, postaje svjetlost” — Suvremeni hrvatski prijevod). To je ista preobrazba kakvu su i sami Pavlovi čitatelji iz Efeza doživjeli kad su povjerovali (Efežanima 5,8). A što da kažemo o pjesmi ili hvalospjevu u Efežanima 5,14 gdje se koristi jezik povezan s uskrsnućem mrtvih na svršetku vremena (usporedi Efežanima 2,1.5), upućujući jasan poziv na buđenje iz duhovnog sna kako bi se doživjela Kristova preobražavajuća prisutnost? Budući da su riječi u Izaiji 60,1-3, na koje se Pavao ovdje po svemu sudeći osvrće, bile upućene Božjem narodu, Izraelu, na hvalospjev/pjesmu iz Efežanima 5,14b možemo gledati kao na snažan poziv kršćanskim vjernicima da se probude i preuzmu ulogu koju imaju kao misionari — nositelji Kristovog svjetla u ovom mračnom svijetu (usporedi Filipljanima 2,14-16; Matej 5,16).

`Kako svojim životom možemo razotkrivati pravu narav djela tame? `
