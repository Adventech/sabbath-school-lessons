---
title: 'Bogoslužje Ispunjeno Duhom (Efežanima 5,18-20)'
date: 24/08/2023
---

`U Efežanima 5,18-20 Pavao opisuje kršćane okupljene na bogo-služju. Što oni, prema njegovim riječima, rade na tom bogoslužju?`

U posljednjem argumentu koji iznosi u Efežanima 5,1-20, apostol uvjerava vjernike da odbace upotrebu vina koje otupljuje um i da umjesto toga zajedno iskuse prisutnost i silu Duha. Pavao zabranjuje pijanstvo (pozivajući se vjerojatno na Izreke 23,31 iz grčkog prijevoda Staroga zavjeta), što nas navodi na zaključak da on zapravo ima na umu zabranu upotrebe alkohola kakvu nalazimo u mudrosnoj literaturi (Izreke 20,1; 23,29-35). Zla koja nastaju kao posljedica pijanstva uključuju grub, vulgaran govor, bezumlje, nemoral i idolopoklonstvo (Efežanima 5,3-14). Sve to treba zamijeniti promišljenim, Duhom nadahnutim obožavanjem Boga. Pavlov ključni poticaj da budemo ispunjeni Duhom bliže je određen nizom glagola u Efežanima 5,19-21 (“govorite jedni drugima u psalmima”; “hvalospjevima i nadahnutim pjesmama”; “zahvaljujte”; “budite spremni poslušati jedni druge” — Suvremeni hrvatski prijevod).

Opomenu “nego se ispunjavajte Duhom” (Efežanima 5,18 — Suvremeni hrvatski prijevod) Pavao ovdje primjenjuje na zajednicu imajući na umu vjernike okupljene tijekom Duhom nadahnutog obožavanja Boga, kojim se njeguje jedinstvo (Efežanima 4), a što je u suprotnosti s egocentričnim, poganskim ponašanjem i bogoslužjem (Efežanima 5,1-18). U ovoj slici ranokršćanskog bogoslužja prevladava slavljenje glazbom. Kaže se da je crkva rođena kroz pjesmu, a ovaj odlomak, zajedno s Kološa- nima 3,16, pruža najbolji dokaz za tu tvrdnju (usporedi Djela 16,25; Jakov 5,13).

U bogoslužju postoji izvjestan “horizontalni” element, jer pjevajući, članovi crkve na neki način “govore među sobom” (Efežanima 5,19). Predmet tih glazbenih hvalospjeva jest Gospodin koji se, kao što je naznačeno u Efežanima 5,20, prepoznaje kao “Gospodin Isus Krist” (usporedi Kološanima 3,16). Zahvalnost iz Efežanima 5,20, opisana usporedo s glazbenim hvalospjevima iz Efežanima 5,19, treba biti upućivana “Bogu, Ocu” “u ime Gospodina našega Isusa Krista”. U izrazu “duhovnim pjesmama” (Suvremeni hrvatski prijevod) pridjev “duhovni” (grč. pneuma- tikos) ističe ulogu Duha Svetoga u bogoslužju, jer taj izraz opisuje pjesme koje su nadahnute i ispunjene Njim. Pavlova slika ranokršćanskog bogoslužja, dakle, prikazuje sve tri Osobe Božanstva kao aktivne sudionike.

`Kako putem glazbe možete poboljšati svoje bogoslužje? `
