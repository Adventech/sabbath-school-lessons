---
title: 'Zgrabiti Povoljnu Ponudu'
date: 23/08/2023
---

Ulomak u Efežanima 5,1-20 Pavao zaključuje s dva niza savjeta: Efežanima 5,15-17 i Efežanima 5,18-20, čime dovršava ovaj dio poslanice u kojem se posebno bavi spolnom čistoćom. Prvi niz počinje opomenom: “Prema tome, pomno pazite kako živite! Ne kao ludi, nego kao mudri.” (Efežanima 5,15), koju poslije ponavlja riječima: “Zato ne budite bezumni, nego uočavajte što je volja Gospodnja!” (Efežanima 5,17) A između je poziv: “Mudro koristite vrijeme.” (Efežanima 5,16)

`Razmislite o Pavlovim savjetima kako svojem u životu možete odražavati mudrost stečenu putem molitve i duhovnog promišljanja (Efežanima 5,15-17). U čemu se ogleda razlika u ponašanju između nerazumnih i “mudrih”? Što znači “mudro koristite vrijeme”?`

U Poslanici Efežanima Pavao u više navrata uobičajenom starozavjetnom metaforom hodanja opisuje način života (Efežanima 2,2.10; 4,1.17; 5,2.8). Ovdje u Efežanima 5,15-17 on želi potaknuti vjernike na savjesno učeništvo. Kao što treba pažljivo hodati kad prolazite neravnom i mračnom stazom, tako vjernici trebaju gledati da “pomno paze kako žive” (Efežanima 5,15). A s obzirom na to da Efežanima 5,15 ima svoju paralelu u Efežanima 5,17, tu možemo potražiti objašnjenje što znači živjeti kao mudri ljudi. Mi ne trebamo tražiti mudrost u sebi. Biti mudar znači posegnuti izvan sebe i spoznati “što je volja Gospodnja” (Efežanima 5,17). Takvo savjesno učeništvo Pavao ohrabruje i jednom slikom. U izrazu “iskorišćujte vrijeme” (Efežanima 5,16; ili “mudro koristite vrijeme” — Suvremeni hrvatski prijevod), on upotrebljava glagol eksagorazo (usporedi Kološanima 4,5). Ovaj je izraz zapravo preuzet iz svijeta trgovine i naglašeni je oblik glagola “kupovati”, što bi značilo: “ugrabiti povoljnu ponudu” dok čekamo Kristov povratak. Za “vrijeme” je ovdje upotrijebljena grčka riječ kairos, koja opisuje povoljan trenutak ili ukazivanje prilike. Prema tomu, “vrijeme” koje nam je preostalo do kraja jesu posebne pogodnosti koje treba iskoristiti u potpunosti. To je ujedno i teško vrijeme zato što su “dani zli” (Efežanima 5,16; 6,13; Galaćanima 1,4) i zato što u “vijeku ovoga svijeta” (Šarić) vlada knez “zlih sila nad Zemljom” (Efežanima 2,2 — Suvremeni hrvatski prijevod).

Dok očekuju Kristov povratak, vjernici žive u teško vrijeme koje Pavao dočarava slikom trgovanja — punog rizika, ali i povoljnih prilika. Vjernici trebaju pažljivo koristiti preostalo vrijeme, poput onih koji tragaju za povoljnim cijenama tijekom kratkotrajne rasprodaje kada je veliki popust. I premda ne možemo kupiti spasenje, to je ipak prikladna slika koja poručuje: zgrabite odmah ono što vam se nudi u Kristu.
