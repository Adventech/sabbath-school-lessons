---
title: 'Za Daljnje Proučavanje'
date: 25/08/2023
---

Ako se osvrnemo na ulomak u Efežanima 5,1-20 u cjelini, vidimo kako Pavao zauzima čvrst stav protiv grijeha i zla, a posebno zla u obliku seksualnog nemorala i nepristojnog izražavanja. On nije spreman prihvatiti prisutnost bilo kakvog nečasnog ponašanja među Božjim narodom. Umjesto toga, on poziva vjernike u Efezu da pokažu visoka mjerila u ponašanju, “kao što se pristoji svetima”, i da prihvate identitet koji imaju kao “ljubljena djeca” (Šarić) Božja (Efežanima 5,1-10). Vjeruje da kršćani, kad se tako ponašaju u svojoj zajednici, ispunjavaju tamu svjetlom i odvlače svoje bližnje od poražavajućeg načina života vodeći ih k istini i Božjoj milosti (Efežanima 5,11-14).

Pavao opisuje kako se Crkva, kada živi “kao djeca svjetla” dok čeka Kristov povratak (Efežanima 5,8; vidi i Efežanima 5,15.16), i blagoslovljena je Kristovom prisutnošću (Efežanima 5,14), okuplja na bogoslužju. Budući da vjernike pokreće njihov status “ljubljene djece” Božje i Kristova smrt umjesto njih (Efežanima 5,1.2), i ispunjeni su Duhom (Efežanima 5,18), njihovo bogoslužje odlikuje se energijom i radošću dok zajedno pjevaju hvalu svojemu Gospodinu Isusu Kristu i Bogu Ocu. Čvrsto se držeći nebeske stvarnosti, oni slave svoju nadu u budućnost ukorijenjenu u onome što je Bog učinio, što sada čini i što će učiniti po Isusu Kristu, njihovom Gospodinu (Efežanima 5,18-20).

Shvaćen na takav način, ovaj odlomak postaje mnogo više od niza nepovezanih zapovijedi o kršćanskom življenju. To postaje proročki poziv na kršćanski identitet, posvećenje, zajednicu i bogoslužje na svršetku vremena — zanosom ispunjen poziv da “iskorišćujemo vrijeme” u danima koji su preostali do Kristovog povratka (Efežanima 5,16).

**Pitanja za razgovor**

`1.	Kako današnji vjernici, suočeni s kulturom koja svoje vrijed-nosti promiče 24/7/365 preko sve većeg broja medija, mogu usvojiti Pavlova visoka mjerila ponašanja?`

`2.	Koje bi strategije vjernici danas mogli primijeniti kako bi pronikli u ono “što je Gospodinu milo” (Efežanima 5,10) i “uočavali što je volja Gospodnja” (Efežanima 5,17)?`

`3.	Netko bi mogao pomisliti kako Pavlova zabrana da se među vjernicima govori o seksualnom nemoralu (Efežanima 5,3.4) znači da se uopće ne bismo trebali baviti pitanjima nedoličnog seksualnog ponašanja i zlostavljanja. Zašto bi to bio neodgovarajući zaključak?`

`4.	Na koje načine naše suvremeno društvo njeguje poganske običaje, slične onima o kojima govori Pavao? `
