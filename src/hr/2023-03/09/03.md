---
title: 'živjeti Kao što Priliči Djeci Svjetla'
date: 21/08/2023
---

Pavao piše: “Neka vas nitko ne vara ispraznim riječima, jer zbog ovih mana dolazi srdžba Božja na neposlušne ljude!” (Efeža- nima 5,6)

Za nekoga tko čini razne grijehe bez stida i kajanja, Pavao kaže da je kao “bludnik, ili nečist, ili lakomac” (Efežanima 5,5). On otvoreno iznosi svoj sud — oni koji su u Kristu i koji su predodređeni da budu dio Njegovog budućeg kraljevstva, ne trebaju se ponašati na isti način kao i oni koji to nisu (Efežanima 5,5). Njega brine utjecaj “dvosmislenih šala”. Naime, vjernici bi prostačkim izražavanjem mogli biti zavedeni da pomisle kako seksualni grijeh nije nikakav tabu, ili bi čak i sami mogli biti uvučeni u takve grijehe (Efežanima 5,6). Onaj tko dopusti sebi da bude na taj način prevaren, upozorava Pavao, doživjet će Božji sud na svršetku vremena — “srdžbu Božju” koja dolazi “na neposlušne ljude” (Efežanima 5,6).

Izraz “srdžba Božja” navodi na razmišljanje. Ta srdžba Božja razlikuje se od uobičajenog, ćudljivog, ljudskog gnjeva (usporedi Efežanima 4,31). To je zaslužen odgovor snošljivog, pravednog Boga na tvrdoglavo odavanje zlu, a ne sumanuta, eksplozivna reakcija na neki sitan prekršaj. Štoviše, Božji gnjev najčešće se javlja u kontekstu nadahnutih, biblijskih upozorenja o predstojećem Božjem sudu (npr. Otkrivenje 6,12-17; 16,1-16; 19,11-16). Bog upozorava na svoj predstojeći sud — što je djelo milosti s obzirom na to da su ljudska bića, “od naravi djeca srdžbe” (Efežanima 2,3), podložna tom sudu.

`Zašto Pavao poziva vjernike da nemaju nikakvog posla s grešnicima? (Efežanima 5,7-10).`

Umjesto toga, on ih potiče: “Živite kao djeca svjetla” (Efežanima 5,8) i dodaje sljedeću zapovijed: “Istražujte što je Gospodinu ugodno!” (Efežanima 5,10 — Šarić) Poganinu čini zadovoljstvo “bludnost i svaka vrsta nečistoće ili požude” (Efežanima 5,3). Međutim, cilj vjernika bitno je drugačiji — ne da ugodi sebi, već da ugodi Bogu (usporedi Rimljanima 12,1; 2. Korinćanima 5,9; Hebrejima 13,21, gdje se koristi ista grčka riječ euarestos što znači “ugodno” ili “prihvatljivo”). Vjernik nastoji odražavati Kristovu samopožrtvovnost (“živite u ljubavi kao što je i Krist vas ljubio i predao samoga sebe za nas” — Efežanima 5,2).

`Kojih se “dvosmislenih šala” u današnje vrijeme moramo čuvati?`
