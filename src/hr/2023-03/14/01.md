---
title: 'Poruka Poslanice Efežanima U Srcu'
date: 23/09/2023
---

### Biblijski tekstovi
Efežanima 1—6.

>“Da, milosću ste spašeni — po vjeri. To ne dolazi od vas; to je dar Božji! To ne dolazi od djela, da se tko ne bi hvalisao. Njegovo smo, naime, stvorenje, stvoreni u Kristu Isusu radi djela ljubavi koja Bog unaprijed pripremi da u njima živimo.” (Efežanima 2,8-10)

Turisti u Londonu penju se u velikom broju na “Londonsko oko”, najveći panoramski vrtuljak na svijetu, smješten na obali rijeke Temze. S njega, s visine od preko 130 metara, možete vidjeti sve: Big Ben, zgradu Parlamenta i mnoge povijesno značajne palače i katedrale. Za novozavjetnog stručnjaka Nicholasa Thomasa Wrighta, “Poslanica Efežanima u odnosu na ostale Pavlove poslanice stoji u izvjesnom smislu kao ‘Londonsko oko’. Nije njegov najduži niti najpotpuniji spis, ali nudi prekrasan pogled na čitav pejzaž. Preko nje, dok se kolo okreće, dobivate pogled iz ptičje perspektive na najbitnije teme koje se nižu jedna za drugom.” (Paul for Everyone: The Prison Letters, London: Society for Promoting Christian Knowledge Publishing, 2004., str. 3)

U Poslanici Efežanima Pavao ne govori o pitanjima od lokalnog značenja. Ona zvuči kao da se Pavao obraća vjernicima svuda gdje ih ima i kršćanskim crkvama gdje god postoje. Bezvremenski osjećaj kojim poslanica odiše omogućava da taj “pogled što oduzima dah”, koji nam Pavao pruža, prodre u naš vlastiti svijet i naše misli. Dok čitamo poglavlje za poglavljem, imajmo na umu sljedeće pitanje: Koje važne istine sadržane u Poslanici Efežanima trebaju oblikovati naš život kao vjernika?

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 151—156.**
