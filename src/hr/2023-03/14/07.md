---
title: 'Za Daljnje Proučavanje'
date: 29/09/2023
---

Proučavanje za ovaj tjedan zaključujemo razmišljanjem o 6. poglavlju Poslanice Efežanima, gdje otkrivamo da smo mi, Crkva, Božja vojska koja uspostavlja mir. U Poslanici Efežanima Pavao prikazuje Crkvu kao Kristovo tijelo (Efežanima 1,22.23; 4,11-16), kao Božji hram (Efežanima 2,19-22) i kao Kristovu zaručnicu/ženu (Efežanima 5,21-33). U Efežanima 6,10-20 Pavao opisuje Crkvu kao Božju vojsku i upućuje energičan poziv da se naoružamo. Taj tekst pruža brojne koristi, ali nosi i opasnost da bude pogrešno shvaćen.

Mogli bismo pogrešno shvatiti Pavlove riječi kao poziv da uzmemo u ruke pravo vojničko oružje ili da budemo ratoborni. Pavao je, međutim, naglašavao jedinstvo, učtivo izražavanje i blagost (vidi posebno Efežanima 4,25—5,2). Poziva nas da navješćujemo “Radosnu vijest — mir” (Efežanima 6,15). Ovom slikovitom vojničkom metaforom Crkva se ne potiče da vodi rat u tradicionalnom smislu. Umjesto toga, mi trebamo uspostavljati mir u duhovnom ratu protiv zla. Pavao stupa na poprište velike borbe i poziva nas da se unovačimo u Božju vojsku.

Pritom trebamo dobro procijeniti neprijatelja, jer nikad nije dobro podcijeniti snage postrojene protiv nas. Mi se ne suočavamo samo s ljudskim neprijateljima, već “protiv zlih duhova koji borave u nebeskim prostorima” (Efežanima 6,12), koje predvodi lukavi vojskovođa đavao (Efežanima 6,11). Međutim, ne trebamo se plašiti naših neprijatelja. Bog je s nama u toj borbi (Efežanima 6,10) i osigurao nam je najučinkovitije oružje — “bojnu opremu Božju” (Efežanima 6,11; usporedi Izaija 59,1517). Stavio nam je na raspolaganje istinu, pravednost, mir, vjeru, spasenje i Duha (Efežanima 6,13-17). S obzirom na to da Bog ide ispred nas i da smo obučeni od glave do pete u oklop koji nam je On dao, mi ne možemo biti poraženi. Pobjeda nam je zajamčena.

**Pitanja za razgovor**

`1.	Premda se ne spašavamo vlastitim djelima, zašto Pavao kaže da smo “stvoreni u Kristu Isusu radi djela ljubavi koja Bog unaprijed pripremi da u njima živimo” (Efežanima 2,10)? Koja je onda svrha naših dobrih djela?`

`2.	Pavao piše: “Onomu koji, prema snazi što silu svoju očituje u nama, može učiniti...” (Efežanima 3,20) Koja to sila djeluje u nama i kako bi se ona trebala pokazati u našem životu?`

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 157—161.**
