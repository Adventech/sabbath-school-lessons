---
title: 'Mi Smo Crkva živoga Boga'
date: 26/09/2023
---

`Zašto je u isto vrijeme važno i uzbudljivo biti dio Božje crkve? Efežanima 3.`

I sami smo ohrabreni kad čujemo da vjernici govore pozitivno o Crkvi. Međutim, ni oni s najviše oduševljenja među nama ne mogu se uspoređivati s Pavlovim nadahnutim svjedočenjem o Crkvi u 3. poglavlju Poslanice Efežanima. Pavao počinje izvještaj o svojim molitvama za vjernike u Efezu (Efežanima 3,1; usporedi Efežanima 1,15-23), ali ga prekida da bi govorio o Božjem stvaranju Crkve (Efežanima 3,2-13) i tek onda završava svoj molitveni izvještaj (Efežanima 3,14-21). Usput saznajemo važne stvari o Božjem “planu” odnosno Njegovoj “tajni“:

Bog je u vječnosti smislio “tajnu” ili “plan” u vezi s Crkvom (Efežanima 3,3-5.9.11).

Isusovim životom i smrću On je taj dugo skrivani plan “ostvario” (Efežanima 3,11; usporedi Efežanima 2,11-22).

Pavao “po otkrivenju” saznaje “Tajnu” Crkve i zapanjujuću činjenicu da će obraćeni pogani biti punopravni sudionici u njoj (Efežani- ma 3,3-6).

Pavao sudjeluje u širenju Radosne vijesti kao propovjednik koji poganima treba navijestiti “neistraživo Kristovo bogatstvo” (Efežanima 3,8.9).

S mnogima koji su zadobiveni za Krista preko Crkve, sastavljene od obraćenih Židova i pogana, pokazuje se “mnogolika Božja mudrost” pred “poglavarstvima i vlastima na nebesima” (Efežanima 3,10), čime se najavljuje njihova predstojeća propast (usporedi Efežanima 6,10-20). Plan da se sve sastavi u Kristu (Efežanima 1,10) upravo se ostvaruje, i njihovo vrijeme je kratko.

Takvo shvaćanje Crkve pokreće Pavla da se moli za vjernike. Zašto ga ne biste zamislili kako svoju usrdnu molitvu u Efežanima 3,14-21 upućuje za vas? Zašto ga ne biste zamislili kako se moli “da budete ispunjeni do sve punine koja dolazi od Boga” (Efežanima 3,19) i da uzmete puni udio u otkrivanju nevjerojatne tajne o ujedinjenoj Crkvi?

`Koje vrste prepreka postoje između vjernika u našoj crkvi, a koje u svjetlu onoga što je Pavao napisao, ne bi trebale postojati? Što možete učiniti da biste ih uklonili?`
