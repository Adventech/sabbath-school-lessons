---
title: 'Jedinstvo Vjere'
date: 27/09/2023
---

`U 4. poglavlju Poslanice Efežanima Pavao poziva vjernike da prestanu činiti neka djela i da čine neka druga. Koja su to djela?`

Efežanima 4 počinje i završava pozivom da se kao članovi Crkve brinemo jedni o drugima (Efežanima 4,1-3. 32). Između tih poziva Pavao snažno podupire ideju da treba njegovati jedinstvo u Crkvi. On počinje nabrajanjem sedam oblika jedinstva: “Jedno tijelo i jedan Duh, kao što ste svojim pozivom pozvani samo k jednoj nadi; jedan Gospodin, jedna vjera i jedno krštenje; jedan Bog i Otac sviju.” (Efežanima 4,4-6) Nas povezuju te duhovne stvarnosti. Mi smo tako ujedinjeni.

I premda je to jedinstvo teološka izvjesnost, ono ipak od nas zahtijeva naporan rad. Zato uvijek trebamo nastojati održati “jedinstvo Duha” (Efežanima 4,3). Jedan od načina na koji svatko od nas može to učiniti jest da bude aktivan dio Kristovog tijela (Efežanima 4,7-16). Svaki član je nadareni dio tog tijela i treba doprinijeti njegovom općem zdravlju (Efežanima 4,7.16). A svi trebaju imati koristi od službe apostola, proroka, evanđelista, pastira i učitelja (Efežanima 4,11.12). Jer svi oni, poput ligamenata i tetiva, imaju ulogu objedinjavanja pomažući nam da zajedno izrastemo u Krista koji je Glava tog Tijela (Efežanima 4,13.15).

U isto vrijeme Pavao kaže da više ne trebamo biti “djeca bacana amo-tamo, i neće nas zanositi vjetar svakog novoga nauka. Nećemo se povoditi za svakakvim ljudskim prevarama i obmanama koje lukavo vode na pogrešan put.” (Efežanima 4,14 — Suvremeni hrvatski prijevod) Te riječi jasno pokazuju da se prva Crkva suočavala s nekim unutarnjim borbama zbog “ljudskih prijevara“.

Dok im upućuje svoj posljednji poziv da budu “jedan drugome blagi, milostivi, praštajući jedan drugome” (Efežanima 4,32), Pavao traži od vjernika da se klone svoje nekadašnje tvrdoglavosti (Efežanima 4,17-24), da izbjegavaju gnjev i oštar govor zamjenjujući ga riječima koje izgrađuju i pružaju milost (Efežanima 4,25-31).

Ovo poglavlje o jedinstvu lako je čitati kada je sve mirno. Međutim, mnogo je teže — i važnije — čitati ga kad se upletemo u neki sukob. Osjećate li da ste pozvani na izgradnju Kristovog tijela, jedinstva za koje je On umro?

`Na koje načine možemo doprinijeti jedinstvu naše crkve na lokalnoj kao i na svjetskoj razini? Zašto je važno da učinimo sve ono što do nas stoji? `
