---
title: 'Otkupljeni Smo Za život U Zajednici'
date: 25/09/2023
---

`Dok čitate drugo poglavlje Poslanice Efežanima, pokušajte odgovoriti na sljedeće pitanje: Što je Bog učinio za nas preko svojega Sina Isusa Krista?`

“Ali Bog...” Te dvije riječi pružaju najviše nade od svih koje čovječanstvo poznaje. U Efežanima 2,1-10 Pavao opisuje mračnu prošlost svojih slušatelja. Dijeleći sudbinu cijelog čovječanstva bili su skloni pobuni protiv Boga, a njihovim životom upravljali su grijeh i Sotona (Efežanima 2,1-3). “Ali Bog koji je bogat milosrđem...” Što je Bog učinio za njih — i za nas? 1. On nas je oživio s Kristom — Kristovo uskrsnuće ujedno je i naše. 2. On nas je podigao s Kristom — Kristovo uzašašće ujedno je i naše. 3. Na Nebu nas je posadio na prijestolje s Kristom — Kristovo ustoličenje ujedno je i naše (Efežanima 2,4-7). Mi nismo samo promatrači događaja u Kristovom životu koji mijenjaju svemir! Bog čini sva ta izvanredna djela ne zbog nekakvih naših zasluga, već zbog svoje milosti (Efežanima 2,8.9) i Njegova je namjera da vjernici žive u zajednici s Isusom i da čine “djela dobra” (Efežanima 2,10 — Šarić).

Ako nas ulomak u Efežanima 2,1-10 uči da živimo u zajednici s Isusom, Efežanima 2,11-22 uči nas da živimo u zajednici s ljudima koji su dio Njegove Crkve. Isusova smrt pruža nam vertikalne prednosti time što uspostavlja odnos vjernika s Bogom (Efežanima 2,1-10), ali i horizontalne time što učvršćuje naše odnose s drugima (Efežanima 2,11-22). Svojim križem Isus ruši sve što dijeli nežidovske vjernike od židovskih, uključujući i zloupotrebu Zakona s ciljem da se taj jaz proširi (Efežanima 2,11-18). Isus gradi čudesan, novi hram sastavljen od vjernika. Neži- dovi, koji su nekada bili isključeni iz bogoslužja na svetom području hrama, sada se pridružuju židovskim vjernicima i postaju dio hrama. Mi također postajemo dio Božje crkve, “stan Božji u duhu” (Efežanima 2,19-22). Zahvaljujući Božjoj milosti, danas imate prednost da živite u zajednici s Isusom i drugim vjernicima. Ulomak u Efežanima 2,8-10 odigrao je značajnu ulogu u obraćenju mnogih. Martin Luther je u tim redcima pronašao milost koja je osvojila njegovo srce, a otkrio je i neke središnje misli reformacije: spasenje dolazi samo po vjeri, samo po milosti, samo po Kristu i samo Bogu na slavu. Godine 1738., osamnaest dana nakon što je doživio obraćenje u londonskoj ulici Aldersgate, John Wesley propovijedao je na Oksfordskom sveučilištu iznoseći “vapaj iz srca” i “proglas novog pokreta”. Koji je bio njegov polazni tekst? Efežanima 2,8. (A. Skevington Wood, “Strangely Warmed: The Wesleys and the Evangelical Awakening”, Christian History, sv. 5, br. 1, 1984.)
