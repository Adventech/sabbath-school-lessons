---
title: 'Mi Smo Primatelji I Davatelji Milosti'
date: 28/09/2023
---

`Dok čitate 5. poglavlje Poslanice Efežanima, razmišljajte o tome na koji način Pavao traži od nas da pokazujemo Evanđelje na djelu u našim odnosima s drugima. Koja vam je od njegovih opomena posebno značajna?`

Ako jednostavno počnete čitati Efežanima 5 otpočetka, možda će vam promaknuti puna snaga jedne važne teme. Zato počnite od Efežanima 4,32, gdje Pavao poručuje vjernicima iz Efeza: “Budite jedan prema drugome prijazni, puni milosrđa! Opraštajte jedan drugome, kao što je i Bog vama oprostio u Kristu!”

Kao vjernici pozvani smo da svoje ponašanje prema drugima oblikujemo u skladu s Božjim opraštanjem i milošću koju je pokazao prema nama. Drugim riječima, mi trebamo oponašati Boga! (Usporedi Matej 5,43-48.) Ovo oponašanje Božje ljubavi Pavao uspoređuje s uobičajenim, poganskim pristupom međuljudskim odnosima. Umjesto da prihvaćaju druge kao braću i sestre u Božjoj obitelji, ljudi ih često iskorištavaju za svoje seksualno zadovoljstvo, pa se još i hvale time (Efežanima 5,3.4). On upozorava da takav pristup nema budućnost u novom svijetu koji Bog sprema (Efežanima 5,5-7).

Umjesto toga, vjernici se trebaju okrenuti od tame svoje prošlosti i živjeti kao “djeca svjetla” (Efežanima 5,8-10) oponašajući Očevu ljubav. Pavao nas ponovno poziva da odbacimo “djela tame” koja se “potajno čine” (Efežanima 5,11.12). Nasuprot tomu, mi trebamo živjeti u Kristovoj svjetlosti (Efežanima 5,13.14). Umjesto da provodimo život u pijanstvu, trebamo mudro koristiti vrijeme (Suvremeni hrvatski prijevod) time što ćemo zahvaljivati Bogu za Njegovu ljubav (vidi Efežanima 5,15-21).

Pavao još više proširuje temu oponašanja Božje ljubavi dok savjetuje kršćanske muževe i žene. Kristova samopožrtvovna ljubav prema Crkvi postaje uzor kršćanskim muževima (Efežanima 5,25-33), dok odanost Crkve Kristu postaje uzor kršćanskim ženama (Efežanima 5,2224). Umjesto da koriste dar ljudske seksualnosti na razvratan i sebičan način, kršćanski muž i žena cijene i poštuju jedno drugo postavši “jedno tijelo” (Efežanima 5,28-33).

“Nasljedujte Boga, budući da ste ljubljena djeca.” (Efežanima 5,1) Božjom milošću danas ste pozvani da provedete taj savjet u djelo u svojim odnosima s drugima.

`Kako nam redak u Efežanima 5,2, gdje stoji da trebamo živjeti “u ljubavi”, pomaže da razumijemo Pavlovu misao u Efežanima 5,1 kad nas poziva da se ugledamo na Boga?`
