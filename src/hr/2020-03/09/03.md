---
title:  PRILAGOĐAVANJE STAVA
date:   24/08/2020
---

Naši stavovi često određuju našu sposobnost da utječemo na druge. Oštar, kritički i neprijateljski stav otjerat će ljude od vas; pa čak ako im i uspijete posvjedočiti, mnogo je manje vjerojatno da će vaše riječi, koliko god bile istinite, biti prihvaćene.

Suprotno tome, pozitivan stav i vjerovanje u druge privlači ih k nama. To stvara prijateljske veze. Isus je lijepo naglasio to načelo kad je rekao: “Više vas ne nazivam slugama, jer sluga ne zna što namjerava činiti gospodar. Nazvao sam vas prijateljima, jer vam saopćih sve što sam čuo od Oca.” (Ivan 15,15) Prijatelji prihvaćaju jedni druge usprkos njihovim slabostima i pogreškama, i slobodno dijele svoje radosti i tuge.

`Pročitajte Matej 15,21-28; Marko 14,6-9. Ovi tekstovi opisuju dvije žene u sasvim različitim okolnostima. Isus je naizgled oštar prema jednoj, a blag prema drugoj. Međutim, koje naznake nalazite u samim tekstovima da je Isus svojom spasonosnom milošću djelovao na obje kako bi zadobio njihovo povjerenje?`

U Mateju 15 riječ je o ženi Kanaanki. Isus u prvom trenutku namjerno odbacuje njezin zahtjev da bi, kako ona bude ustrajavala, njezina vjera rasla. On na kraju udovoljava njezinoj želji, a onda daje nevjerojatnu izjavu kakvu nijedan vjerski vođa u Judeji ne bi uputio nekoj sirotoj Kanaanki. On javno kaže: “O ženo, velika je tvoja vjera.” (Matej 15,28) Time joj daje jednu od najvećih pohvala koju bi neki vjerski učitelj uopće mogao dati. Možete li zamisliti koliko se njezino srce radovalo i koliko se njezin život promijenio?

Žena koja pomazuje Isusovu glavu skupocjenim mirisnim uljem je Židovka — žena na zlom glasu, koja je teško posrnula i često griješila, ali kojoj je oprošteno, koja je preobražena i preporođena. Dok je drugi kritiziraju, Isus je pohvaljuje i odobrava taj njezin postupak. On čak izjavljuje: “Gdje se god bude — na svem svijetu — propovijedala Radosna vijest, kazat će se, njoj na uspomenu, i ovo što ona učini.” (Marko 14,9)

`S obzirom na ta dva događaja koje smo upravo pročitali, što je srž pozitivnog stava koji osvaja ljude? Koja je vrsta prilagođavanja vama potrebna ne samo kad je riječ o svjedočenju, već i životu uopće?`