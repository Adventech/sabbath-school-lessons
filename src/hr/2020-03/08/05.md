---
title:  "ISUSOVA SLUŽBA ISCJELJENJA (2)"
date:   19/08/2020
---

`Pročitajte Matej 4,23-25; 9,35. Koji je trojaki pristup bio osnova Kristove službe? Kako je On zadovoljavao ljudske potrebe i kakav je utjecaj to imalo na njihov život?`

Isus je vršio trojaku službu: poučavanje, propovijedanje i iscjeljivanje. Iznosio je vječna načela da bi svatko od nas mogao živjeti s ciljem i smislom. Izjavio je: “Ja sam došao da ovce imaju život i da ga imaju u izobilju.” (Ivan 10,10) Njegova služba otkrivala je izobilje milosti. Došao nas je osposobiti da imamo život “u izobilju” sada i u vječnosti.

`Pročitajte Marko 1,32-39. Isus je cijelog dana liječio bolesne i istjerivao zloduhe. Pošto je proveo određeno vrijeme u molitvi, sljedećeg jutra, kad je još mnogo ljudi došlo tražiti iscjeljenje, On je otišao u drugi grad. Zašto nije iscijelio sve njih? Zapazite razlog koji On sam navodi u Marku 1,38.39.`

Ovaj događaj ima brojne poruke. Pošto je prethodnog dana izliječio velik broj ljudi, Isus sutradan napušta mnoštvo koje Ga traži i koje još uvijek ima potrebu za iscjeljenjem. U objašnjenju koje im je pružio, On ističe da je svrha Njegovog dolaska na ovaj svijet propovijedanje Evanđelja. Isus nije bio samo neki spektakularni čudotvorac. On je bio Božji Sin koji je došao u misiju spasenja. Njemu nije bilo dovoljno da liječi samo tjelesne bolesti. Želio je da ljudi prime dar vječnog života koji im je došao ponuditi. Jasno je naveo svrhu svojeg dolaska na Zemlju: “Da, Sin Čovječji došao je da traži i spasi što je izgubljeno.” (Luka 19,10) Svaki čin iscjeljenja značio je mogućnost da se otkrije Božji karakter, da se ljudima olakša patnja i pruži prilika za vječni život.

`Je li moguće voditi život izobilja koji Isus nudi ako ste bolesni ili pogođeni siromaštvom? Nudi li Isus ljudima nešto dublje od tjelesnog iscjeljenja? Na koje praktične načine možemo voditi ljude k duhovnim istinama dok služimo njihovim tjelesnim i emotivnim potrebama?`