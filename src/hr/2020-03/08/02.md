---
title:  ISUSOV STAV PREMA LJUDIMA
date:   16/08/2020
---

Isus je uvijek tražio dobro u ljudima. Izvlačio je iz njih ono najbolje. Jedna od zamjerki koje su Mu vjerski vođe Njegovog vremena upućivali bila je da On “prima grešnike i jede s njima” (Luka 15,2). Njih je brinulo što se On družio s “grešnicima”. Oni su vjeru doživljavali više kao otuđivanje nego kao uključivanje. Iznenadilo ih je što je Isus rekao o sebi: “Ta nisam došao pozvati pravednike, nego grješnike na pokajanje.” (Matej 9,13 — Varaždinska Biblija)

Pobožnost pismoznanaca, farizeja i saduceja zasnivala se na izbjegavanju. Njihov način razmišljanja bio je: “Učini sve što možeš kako se ne bi okaljao grijehom.” A Isus je, premda neokaljan grijehom, zagazio u zmijsko leglo ovoga svijeta da bi ga otkupio, ne da bi ga izbjegavao. I upravo On je “svjetlo svijeta” (Ivan 8,12).

`Pročitajte Matej 5,13.14. Kojim je dvjema slikama Isus opisao svoje sljedbenike? Što mislite zašto je naveo baš te ilustracije? Pogledajte također Ivan 1,9; 12,46; Filipljanima 2,15.`

Sol je bila jedna od najvažnijih tvari u starom svijetu. Bila je iznimno vrijedna i rimske legije su je povremeno koristile kao sredstvo plaćanja. Bila je simbol velikog bogatstva. Koristila se također za očuvanje namirnica i za poboljšanje njihovog okusa. Kada je upotrijebio sliku soli kao simbol za svoje sljedbenike, Isus je zapravo rekao da pravo blago ovoga svijeta nisu njegovi najbogatiji i najmoćniji ljudi. Pravo blago ovoga svijeta jesu posvećeni kršćani koji se zalažu za Božje kraljevstvo. Njihova djela nesebične službe čuvaju ono što je dobro u ovom svijetu i začinjavaju njegovo ozračje.

Druga ilustracija koju je Isus upotrijebio (Matej 5,14) bila je “svjetlo svijeta”. Svjetlo ne izbjegava tamu. Ona svijetli usred tame. Svjetlo se ne odvaja od tame. Ono je probija pretvarajući mrak u svjetlo. Isusovi sljedbenici trebaju probiti tamu ovoga svijeta u svojem susjedstvu, u svojim selima, naseljima i gradovima — i osvijetliti ih Božjom slavom.

`Pošto smo razmotrili Isusove riječi u Ivanu 17,15-18, kako trebamo razumjeti misao o odvajanju od svijeta i izbjegavanju svijeta? Je li to jedno te isto? Što je Isus mislio kad se molio da Njegovi sljedbenici budu u svijetu ali ne od svijeta? Kako to možemo postići?`