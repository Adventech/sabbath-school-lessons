---
title:  Služenje po ugledu na Isusa
date:   15/08/2020
---

> <p></p>
> “A kad vidje mnoštvo naroda, sažali mu se nad njim, jer bijahu satrveni i zapušteni kao ovce bez pastira.” (Matej 9,36)

### Biblijski tekstovi
Matej 5,13.14; Filipljanima 2,15; Marko 12,34; Efežanima 4,15; Matej 4,23-25; Matej 25,31-46.

Isusu je bilo iskreno stalo do ljudi. Više se zanimao za njihove brige i potrebe nego za svoje. Njegov život bio je u potpunosti usmjeren na druge. Služio je iz ljubavi i suosjećanja. Zadovoljavao je tjelesne, umne i emotivne potrebe ljudi oko sebe i njihovo srce se otvaralo za duhovne istine koje je naučavao. Kad je liječio gubavce, otvarao oči slijepima i uši gluhima, oslobađao opsjednute zlodusima, hranio gladne i brinuo se o onima kojima je bila potrebna pomoć, srca su bila ganuta a životi promijenjeni.

To se događalo zato što su ljudi, vidjevši Njegovo iskreno zanimanje, postajali otvoreni za duhovne istine koje je iznosio. “Jedino će Kristov način rada donijeti pravi uspjeh u dosezanju ljudi. Spasitelj je stupao u dodir s ljudima kao Onaj kome je na srcu bilo njihovo dobro. On im je pokazao svoju naklonost, služio im u njihovim potrebama i zadobivao njihovo povjerenje. Zatim ih je pozvao: ‘Hajdete za mnom.’” (Ellen G. White, Služba liječenja, str. 79; u izvorniku 143) Isus je prepoznao da je svijetu potreban živi prikaz Evanđelja isto koliko i njegovo objavljivanje. Življenje po ugledu na Krista posvećeno službi drugima daje uvjerljivost našim riječima i vjerodostojnost našem svjedočenju.

**Oikos: Ovog tjedna čitamo iz knjige Ellen G. White, Misli s Gore blaženstava, Znaci vremena, 2013., poglavlje 6, str. 105—116**