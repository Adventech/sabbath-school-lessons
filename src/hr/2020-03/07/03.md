---
title:  STVARALAČKA SILA BOŽJE RIJEČI
date:   10/08/2020
---

`Usporedite sljedeće tekstove: Hebrejima 1,1-3; Hebrejima 4,12 i Psalam 33,6.9. Što nam ti tekstovi govore o sili Božje riječi?`

Božja riječ je živa. Ona u sebi nosi silu za ostvarenje onoga što objavljuje. Ljudske riječi mogu govoriti o onome što jest, ali Bog govori o stvarima koje još uvijek ne postoje, a onda ih stvara silom svoje Riječi. Božja riječ stvara. Riječ koja izlazi iz Njegovih usta ima silu da stvori sve o čemu govori.

U izvještaju o stvaranju, u 1. poglavlju Postanka, izraz “reče Bog” koristi se višeput (Postanak 1,3.6.11.14.20.24.26.29). Božje izgovorene riječi imale su takvu silu da se, kad je On progovorio, pojavilo suho tlo, biljke su nikle, cvijeće je procvjetalo, voćke su rodile, a životinje provrvjele.

U Postanku 1 koristi se zanimljiva hebrejska riječ za Božju stvaralačku aktivnost. To je riječ bara. U konkretnom slučaju ona opisuje Božju aktivnost. Taj glagol koristio se samo kada je Bog bio subjekt. Jedino Bog može stvoriti ni iz čega, a On to čini snagom svoje izgovorene riječi.

Bog nije samo stvorio ovaj svijet snagom svoje riječi, već ga na isti način i održava — svojom riječju. A ista sila koja se nalazi u Božjoj izgovorenoj riječi, nalazi se i u Njegovoj pisanoj Riječi. Isti Duh Sveti koji je bio aktivan prigodom stvaranja, bio je aktivan i pri pisanju Svetoga pisma. On je isto tako prisutan i kad mi čitamo Bibliju, ali i kada drugima govorimo o njoj. U Božjoj riječi postoji stvaralačka sila koja daje život i koja ga mijenja. “U Božjoj riječi je stvaralačka sila koja je stvorila svjetove. Ta Riječ daje silu, rađa život. Svaka zapovijed je i obećanje. Prihvaćena voljom, primljena u dušu, donosi život Beskonačnoga, preobražava narav i nanovo stvara dušu na Božju sliku.” (Ellen G. White, Odgoj, str. 107; u izvorniku 126)

Kad se mi držimo obećanja koja nalazimo u Božjoj riječi, naš život se mijenja, a kad pomažemo drugima da i oni shvate i prihvate ta čudesna obećanja, Duh Sveti mijenja i njihov život.

`Zamislite — Bog je progovorio i sve je nastalo. Kako to možemo razumjeti? Što nam ta čudesna stvarnost govori o Njegovoj moći? Zašto bi ta istina o Božjoj stvaralačkoj sili trebala biti utješna za nas?`