---
title:  ZA DALJNJE PROUČAVANJE
date:   14/08/2020
---

Dobre vijesti treba dijeliti. Sjetite se nekog trenutka u svojem životu kada vas je obradovala radosna vijest. Možda je to bio dan vaših zaruka, rođenje djeteta, novi posao, kupnja automobila ili stana. Bili ste tako uzbuđeni da ste jedva čekali da to ispričate drugima.

Divno je kad možemo dijeliti svoju radost s drugima, ali najljepša je vijest u čitavom svemiru ona o Isusu. Kad na osnovi Njegove Riječi steknemo nove spoznaje o spasenju u Kristu, naše srce biva preplavljeno radošću i mi to želimo reći još nekome. Kad su vjerske vlasti pokušale zaustaviti apostole u njihovom propovijedanju, Petar je izjavio: “A što je do nas, mi ne možemo drukčije nego govoriti što smo vidjeli i čuli.” (Djela 4,20)

“Čim netko dođe Kristu, u njegovu se srcu rađa želja da objavi drugima kakvog je dragocjenog Prijatelja stekao u Isusu. Spasonosna i posvećujuća istina ne može ostati zatvorena u njegovu srcu. Ako smo odjeveni u Kristovu pravednost, ako smo ispunjeni radošću Njegova Duha koji u nama prebiva, ne možemo ostati na miru.” (Ellen G. White, Put Kristu, str. 82; u izvorniku 78)

U Rimljanima 1,14-16, Pavao piše: “Ja sam dužnik i Grcima i barbarima, i mudrima i nerazumnima. Odatle moja želja da propovijedam Evanđelje i vama, stanovnicima Rima. Uistinu, ja se ne stidim Evanđelja, jer je ono sila Božja za spasenje svakomu vjerniku, kako, u prvom redu, Židovu tako Grku.“

Apostol Pavao se nikad nije umorio prepričavajući svoje iskustvo obraćenja. Njegovo srce bilo je preplavljeno radošću u Isusu. On je smatrao da Radosnu vijest treba objavljivati i nije mogao šutjeti.

`Koja ključna načela u vezi s objavljivanjem Božje riječi nalazimo u sljedećim tekstovima: Izaija 50,4; Propovjednik 3,1; 2. Timoteju 4,2?`

Kad predamo svoj život Kristu i Njegovoj službi, On će otvoriti pred nama vrata mogućnosti da “propovijedamo riječ” u pravo vrijeme onima čije je srce On otvorio. Kad svjedočimo, moramo imati na umu tri biblijska načela: što govorimo, kako govorimo i kada govorimo.

`Tko su ljudi s kojima vi dolazite u dodir i kako biste im mogli bolje svjedočiti?`