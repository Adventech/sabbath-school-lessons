---
title:  Objavljivanje Riječi
date:   08/08/2020
---

> <p></p>
> “Tako se riječ koja iz mojih usta izlazi ne vraća k meni bez ploda, nego čini ono što sam htio i obistinjuje ono zbog čega je poslah.” (Izaija 55,11)

### Biblijski tekstovi
Psalam 119,105; Jeremija 23,29; Hebrejima 1,1-3; 2. Timoteju 3,14-17; 1. Ivanova 1,7-9; Propovjednik 3,1; 2. Timoteju 4,2.

Kada svjedočimo, mi govorimo o Isusu. Ali što bismo uopće znali o Isusu da nema Biblije? Koliko bismo zapravo znali o velikoj borbi, Božjoj ljubavi, rođenju, životu, službi, smrti, uskrsnuću i povratku našega Gospodina kad ne bismo imali Sveto pismo?

Iako nam priroda otkriva Božje veličanstvo i silu, ona ne govori ništa o planu spasenja. Isus je preko Duha Svetoga “svjetlo istinito, koje rasvjetljuje svakoga čovjeka” (Ivan 1,9). Pa ipak, bez Božje riječi koja nam u potpunosti objašnjava božansku istinu, otkrivenje Duha Svetoga našem srcu bilo bi ograničeno. Božja pisana Riječ najjasnije je i najpotpunije otkrivenje Isusa, žive Riječi.

Bez obzira što su proučavali Božju riječ, mnogim vjerskim vođama promakla je njezina glavna poruka. Zato im je Isus poručio: “Vi istražujete Pisma u kojima mislite da ima život vječni. I upravo ona svjedoče za me.” (Ivan 5,39) Kad se pravilno razumije, sav biblijski nauk odražava ljepotu Isusovog karaktera. Kad objavljujemo Božju riječ, naš glavni cilj ne treba biti dokazivanje da smo mi u pravu a drugi griješe, već otkrivanje Isusa u svakom aspektu istine koju iznosimo.

**Oikos: Ovog tjedna čitamo iz knjige Ellen G. White, Misli s Gore blaženstava, Znaci vremena, 2013., poglavlje 5, str. 89—104**