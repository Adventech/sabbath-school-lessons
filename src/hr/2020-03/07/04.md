---
title:  KORISTI OD PROUČAVANJA BOŽJE RIJEČI
date:   11/08/2020
---

Proučavanje Božje riječi pruža višestruke prednosti. Apostol Petar kaže nam da smo na osnovi obećanja iz Svetoga pisma “dionici božanske naravi” (2. Petrova 1,4). Jakov spominje “usađenu Riječ koja može spasiti vaše duše” (Jakov 1,21). Pavao govori o “riječi milosti njegove, koja je uzmožna izgraditi vas i dati vam baštinu među svima posvećenima” (Djela 20,32 — Varaždinska Biblija). Cilj Biblije je naše otkupljenje. Kad prepoznamo Isusa u cjelokupnom Svetom pismu, mi bivamo promijenjeni. Promatrajući Ga u Njegovoj Riječi, postajemo slični Njemu (2. Korinćanima 3,18). “Zakon intelektualne i duhovne naravi jest da se gledanjem mijenjamo. Um se postupno prilagođuje onome čemu mu se je dopušteno baviti.” (Ellen G. White, Velika borba, str. 437; u izvorniku 555)

`Pročitajte 2. Timoteju 3,14-17; Ivan 17,14-17. Koje dodatne prednosti proizlaze iz proučavanja Božje riječi?`

Obraćajući se svojem mladom prijatelju Timoteju, apostol Pavao potiče ga da bude vjeran Pismu i govori mu o prednostima proučavanja nadahnute Riječi. Prema Pavlu, Biblija je “korisna za pouku”. Ona otkriva istinu i raskrinkava zabludu. Ona otkriva Božji plan spasenja za ljudski rod. Ona ukorava naše grijehe, ispravlja pogrešan način razmišljanja i poučava nas pravednosti. Sveto pismo otkriva Kristovu pravednost. Ono nas vodi iz bezumlja naše grešnosti u ljepotu Njegove pravednosti. Kad upoznamo Isusovu nesebičnu ljubav nasuprot našoj sebičnosti, mi ostajemo zadivljeni. Dok u Svetom pismu promatramo dubinu Njegovog suosjećanja i brižnosti, naš život se mijenja. Kada drugima objavljujemo Njegovu Riječ, oni bivaju iz temelja preobraženi. Promatrajući Isusa u Njegovoj Riječi, mi postajemo sve sličniji Njemu. Svjedočenje nije iznošenje našega vlastitog mišljenja, pa čak ni naših vjerovanja, već vječnih istina koje se nalaze u Božjoj riječi. Kada Božja riječ na čudesan način blagoslovi naš život, mi možemo s pravom govoriti drugima o tome da ona može blagosloviti i njihov život.

`Sjetite se nekih teških trenutaka s kojima ste se suočili, a u kojima se Božja riječ pokazala kao vaša snaga. Što ste naučili iz tog iskustva?`