---
title:  NOVOZAVJETNE MALE SKUPINE
date:   02/09/2020
---

Novozavjetna Crkva imala je eksplozivan rast. Za samo par godina narasla je od male skupine vjernika do zajednice od više desetaka tisuća ljudi. Mnoštvo čimbenika doprinijelo je takvom priljevu vjernika i fenomenu ubrzanog rasta. Isusova služba posijala je sjeme Evanđelja i pripremila mnoštvo da prihvati propovijedanje učenika. Nakon Kristovog uzašašća, na blagdan Pedesetnice, Duh Sveti se s velikom silom spustio na skupinu učenika koji su se molili. Jedan od elemenata koji su doprinijeli brzom rastu novozavjetne Crkve bio je njezina organizacijska struktura u obliku malih skupina. Male skupine unijele su promjenu.

`Pročitajte Djela 18,1-5; 20,1-4. Što mislite, zašto je Luka naveo imena nekih Pavlovih bliskih suradnika?`

Zanimljivo je zapaziti da Luka spominje neke od ljudi s kojima je Pavao surađivao. Za njega je svaki od njih bio važan. Svakoga je znao po imenu. Oni su jedan drugog podupirali u radu s ljudima. Iako se tu spominje mali broj imena, ipak vidimo koliko je važno da međusobno blisko surađujemo, čak i kada nas je malo na broju.

Svaki od tih ljudi sigurno je imao darove različite od onih koje su drugi posjedovali. Potjecali su iz različitih kultura i društvenih slojeva. Nisu uvijek isto gledali na stvari, ali svatko je davao vrijedan doprinos Kristovom djelu. Različitost njihovih darova, okolnosti i iskustava samo je ubrzavala rast Crkve. Svatko je doprinosio misiji u skladu s vlastitim mogućnostima i osobnim iskustvom s Kristom.

`Usporedite Djela 16,11-15.40 i Djela 12,11.12. Koji je poziv Lidija uputila Pavlu odmah nakon svojeg obraćenja? Kamo su otišli Pavao i Petar kad su bili pušteni iz tamnice?`

Novozavjetni vjernici redovno su se sastajali u svojim domovima. Tako su kršćanski domovi postajali središta utjecaja i središta službe malih skupina.

Jeste li razmišljali o tome da osnujete malu skupinu u svojem domu ili da se udružite s nekim prijateljem i zajedno otpočnete tu vrstu službe u njegovom domu? Ako ste već sada dio neke male skupine, razmislite o tome što biste ovog tjedna mogli ispričati u svojem razredu u vezi s prednostima koje to donosi.