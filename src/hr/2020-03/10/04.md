---
title:  ORGANIZIRANI ZA SLUŽBU
date:   01/09/2020
---

`Pročitajte 1. Korinćanima 12,12-25. U kojem je smislu ljudsko tijelo odlična ilustracija skladnog zajedničkog rada malih skupina?`

Pavao ne samo što otkriva važnost duhovnih darova u životu crkve, već predlaže i model prema kojem se oni mogu organizirati. On govori o duhovnim darovima u kontekstu Kristovog tijela i načina na koji tijelo funkcionira.

Proučavanje anatomije i fiziologije pokazuje da su tjelesni organi dio različitih međusobno povezanih sustava. Na primjer, probavni, kardiovaskularni, respiratorni i skeletni sustav samo su neki od složenih organskih sustava unutar tijela. A duhovni su darovi poput različitih dijelova tijela. Oni najbolje funkcioniraju kad su ustrojeni u sustave i skupine. U većini slučajeva oni zapravo i ne mogu funkcionirati sami. Naša tijela nisu samo skup odvojenih organa koji djeluju neovisno. Svaka tjelesna funkcija ostvaruje se preko čvrsto povezanog sustava organa koji rade sa zajedničkim ciljem.

Sve nam to govori u kakvom okruženju možemo na najbolji način upotrijebiti svoje duhovne darove. Lako se možemo obeshrabriti kad radimo sami, ali kad se nađemo u skupini s ljudima koji imaju slične interese i ciljeve, otkrivamo da naši napori mogu biti mnogo bolje usmjereni i znatno uvećani.

Male skupine pružaju najbolje okruženje za primjenu naših duhovnih darova i mogu postati žila kucavica misijske službe mjesne crkve. Ellen G. White sljedećim riječima naglašava važnost malih skupina: “Na osnivanje malih skupina kao temelj kršćanskih napora ukazao mi je Onaj koji ne može pogriješiti. Ako crkva ima velik broj vjernika, neka se oni organiziraju u male skupine koje će se zalagati ne samo za članove crkve, već i za nevjerne. Ako u nekom mjestu samo dvoje ili troje poznaju istinu, neka se udruže u jednu radnu skupinu. Neka očuvaju neraskidivo jedinstvo nastupajući zajedno u ljubavi i slozi potičući jedan drugoga u napredovanju, crpeći hrabrost i snagu iz potpore drugih.” (Testimonies for the Church, sv. 7, str. 21,22)

Službu malih skupina uspostavio je Bog kako bi svakom članu crkve omogućio da duhovno raste, da doživi toplo zajedništvo s drugima i upotrijebi svoje Bogom dane darove u službi.

`Razmišljajte o navedenoj izjavi Ellen G. White. Analizirajte je riječ po riječ. Kako bi se taj božanski savjet mogao primijeniti u vašoj crkvi?`