---
title:  "ISUS — MOĆNI POSREDNIK"
date:   20/07/2020
---

`Pročitajte sljedeće tekstove: Luka 3,21; 5,16; 9,18. Što nam oni govore o odnosu između Isusovog molitvenog života i Njegove uspješnosti u službi?`

Isus je živio u stalnom zajedništvu sa svojim Ocem. U trenutku krštenja, kad je otpočeo svoju mesijansku službu, On se molio za božansku silu da bi mogao ostvariti namjeru Neba. Duh Sveti osposobio Ga je da izvrši Očevu volju i obavi zadatak koji je bio pred Njim. Bilo da je nahranio pet tisuća ljudi, liječio gubavce ili izbavljao opsjednute, Isus je priznavao da je u borbi između dobra i zla molitva moćno oružje za odbijanje napada sila tame. Molitva je način koji je Nebo odredilo za udruživanje naše bespomoćnosti i slabosti s Božjom neograničenom silom. To je način da se uzdignemo k Bogu koji jedini može dotaknuti srca onih za koje se molimo.

`Pročitajte Luka 22,31-34; Hebrejima 7,25. Kakvo je obećanje Isus dao Petru da bi ga pripremio za kušnje s kojima će se suočiti u bliskoj budućnosti? Kakvo obećanje On daje svakom od nas kad se suočavamo s kušnjama?`

U zadobivanju duša uspješni su muškarci i žene molitve. Isus se molio za Petra po imenu. Uvjeravao ga je da će se u trenutku najveće kušnje moliti za njega. Sotona je prilično dobro razumio Petrov potencijal za širenje Božjeg kraljevstva. Zato je planirao učiniti sve što je u njegovoj moći kako bi uništio Petrov pozitivan utjecaj u kršćanskoj crkvi. Ali u svim Petrovim kušnjama Isus se molio za njega i Učiteljeve molitve bile su uslišane. Kako je divno znati da se Spasitelj na isti način moli i za nas. On nas poziva da Mu se pridružimo u posredničkim molitvama i da ljude uzdižemo pred Njegovo prijestolje spominjući ih po imenu.

`Naša ustrajnost u molitvi pokazuje da smo svjesni svoje potpune ovisnosti o Bogu kad se molimo za neku osobu. Za koga se trenutačno molite? Zašto je tako važno nikad ne odustati, koliko god situacija izgledala teška?`