---
title:  RAD S TEŠKIM LJUDIMA
date:   15/07/2020
---

Isus je bio stručnjak za rad s teškim ljudima. I riječima i postupcima, On je jasno pokazivao da ih prihvaća. Suosjećajno je slušao što ih muči, postavljao im pitanja i postupno otkrivao božanske istine. Prepoznavao je unutarnju čežnju i najokorjelijih srca i vidio potencijal čak i u najgorim grešnicima. Za Isusa nitko nije bio izvan domašaja Evanđelja. On je nesumnjivo vjerovao da “nitko nije tako nisko pao, nitko nije tako loš da ne može naći oslobođenje u Kristu” (Ellen G. White, Isusov život, str. 198; u izvorniku 258). Isus je gledao na ljude kroz drugačije leće od onih kroz koje mi gledamo. U svakom ljudskom biću vidio je odraz slave stvaranja. Uzdizao je njihove misli da bi shvatili što mogu postati, i mnogi su se uspjeli uzdići i ispuniti Njegova očekivanja u svojem životu.

`Pročitajte sljedeće odlomke: Matej 4,18.19; Marko 12,28-34; Luka 23,39-43. Što je slično u Kristovom obraćanju Šimunu Petru i Andriji, neimenovanom pismoznancu i razbojniku na križu? Pozorno proučite Kristov pristup svakome od njih. Što vam tu posebno upada u oči?`

Kamo god je išao, Isus je vidio duhovne mogućnosti. I u najbeznadnijim okolnostima On je video potencijalne kandidate za Božje kraljevstvo. Mi bismo za tu sposobnost rekli: Imao je “oko za rast crkve”. “Oko za rast crkve” stečena je sposobnost da se na ljude gleda onako kako ih je Isus vidio — kao na one koje je moguće zadobiti za Božje kraljevstvo. Postoje također i “uši za rast crkve”, što ima veze s osluškivanjem neizrečenih potreba onih koji nas okružuju. To podrazumijeva osluškivanje težnji njihovog srca za nečim što ne posjeduju, čak i kada oni o tome ne govore otvoreno.

Tražite od Gospodina da vas učini osjetljivim za službu Duha Svetoga u životu drugih. Molite se da doživite taj Božji “drugi dodir”, koji će vam otvoriti oči za duhovne prilike u koje vas On svakodnevno dovodi da biste svoju vjeru podijelili s drugima. Tražite od Boga oko koje vidi, osjetljivo srce koje sluša i spremnost da govorite drugima o Kristu kakvog poznajete i volite, i naći ćete se na najuzbudljivijem putovanju u svojem životu! Život će vam poprimiti potpuno novi smisao. Imat ćete osjećaj zadovoljstva i radosti kakav nikad prije niste iskusili. Samo oni koji rade za duše poznaju zadovoljstvo koje to donosi.