---
title:  POČNITE TU GDJE SE NALAZITE
date:   14/07/2020
---

Netko je s pravom rekao: “Jedino mjesto u životu odakle se može krenuti upravo je ono na kojem se nalazite, jer nema drugog mjesta s kojeg bi se moglo početi.” Isus je naglasio to načelo u Djelima 1,8, gdje kaže: “Ali, primit ćete snagu pošto Duh Sveti dođe na vas, pa ćete mi biti svjedoci u Jeruzalemu, u svoj Judeji, u Samariji i sve do kraja zemlje.” Isusova poruka učenicima toliko je jednostavna da se ne može pogrešno razumjeti: Počnite tu gdje se nalazite. Svjedočite tu gdje vas je Bog postavio. Umjesto da sanjarite o nekim boljim prilikama, počnite u svojem okruženju. Prepoznajte božanskim očima mogućnosti koje su vam najbliže!

Ne morate biti najobrazovanija osoba na svijetu, ni najrječitija, ni najtalentiranija. Koliko god bili korisni neki od tih vaših darova kad se ispravno koriste, na kraju vam je jedino potrebna ljubav prema Bogu i ljubav prema dušama. Ako ste spremni svjedočiti, Bog će otvoriti put da to i učinite.

`Pročitajte sljedeće tekstove: Ivan 1,40.41; 6,5-11; 12,20-26. Što nam oni govore o tome kakav je bio Andrijin duhovni vid i njegov pristup svjedočenju?`

Andrija je počeo u vlastitoj obitelji. Prvo je svojem bratu Petru govorio o Kristu. Poslije je uspostavio srdačan odnos s jednim dječakom koji je zatim Isusu pružio materijal za jedno od Njegovih čuda. Osim toga, znao je točno što treba učiniti s Grcima. Umjesto da raspravlja o teologiji, zapazio je njihovu potrebu i upoznao ih s Isusom.

Uspješno zadobivanje duša umijeće je građenja pozitivnih, brižnih odnosa. Sjetite se svojih najbližih koji možda ne poznaju Isusa. Primjećuju li oni da u vašem životu postoji netko tko je suosjećajan i brižan? Vide li u vama mir za kojim čeznu? Je li vaš život dobra reklama za Evanđelje? Mi stječemo prijatelje za Boga tako što govorimo o Isusu. Oni najprije postaju kršćanski prijatelji, a vremenom, slušajući našu poruku o biblijskoj istini za posljednje vrijeme, možda postanu i adventistički kršćani.

`Zašto je katkad tako teško voditi članove svoje obitelji i rođake Kristu? Jeste li imali uspjeha u svjedočenju o Isusu kod bilo kojeg člana svoje obitelji ili bliskog prijatelja? Iznesite bilo koje načelo koje bi moglo biti od koristi u razredu.`