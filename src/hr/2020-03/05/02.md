---
title:  ISUS I OBEĆANJE DUHA SVETOGA
date:   26/07/2020
---

Obećanjem o Duhu Svetome Isus je umirivao učenike koji su bili zabrinuti zato što ih se On spremao napustiti i otići na Nebo. “Ipak vam istinu velim: vama je bolje da ja odem, jer ako ne odem, Branitelj neće doći k vama. Odem li, poslat ću ga k vama.” (Ivan 16,7) Grčka riječ za “Branitelja” jest parakletos. Ona se odnosi na “osobu koja stoji uz nekog” s ciljem da mu pomogne. Jedna je od glavnih uloga Duha Svetoga da stoji uz svakog vjernika, da ga snaži i vodi u njegovom svjedočenju. Prema tome, kad svjedočimo o Isusu, mi nismo sami. Duh Sveti je kraj nas da bi nas vodio k onima koji su iskrenog srca. On priprema njihova srca prije nego što se mi uopće sretnemo s njima. Duh upravlja našim riječima, donosi osvjedočenje umu tragaoca i osnažuje ga da odgovori na Njegove poticaje.

`Pročitajte Ivan 15,26.27; 16,8. Što nam oni govore o ulozi Duha Svetoga u svjedočenju?`

Duh Sveti svjedoči o Isusu Kristu. Njegov je krajnji cilj da što više ljudi dovede Kristu. Njegovo je poslanje da proslavlja Isusa. U toj ulozi On osvjedočuje svakog vjernika da mu je dužnost govoriti o svojoj vjeri. On otvara naše oči da bismo prepoznali mogućnosti u ljudima iz svojeg okruženja i djeluje iza pozornice kako bi stvorio uvjete da evanđeoska poruka naiđe na dobar prijam.

Evanđelje po Ivanu to jasno predočava: “On će, kad dođe, dokazati svijetu zabludu s obzirom na grijeh.” (Ivan 16,8) Drugim riječima, On djeluje na srca da bi izgradio svijest o sve većoj otuđenosti od Boga i potrebi za pokajanjem. On će isto tako ukoriti svijet “za pravdu”. Duh Sveti ne samo što otkriva grijeh, već nas i upućuje na pravednost. On otkriva suprotnost između Isusove pravednosti i naše okaljanosti. Međutim, uloga Duha Svetoga nije samo da istakne koliko smo mi loši, već i da otkrije koliko je Isus dobar, blag, suosjećajan i pun ljubavi, a onda da nas oblikuje prema Njegovoj slici.

Svjedočenje je suradnja s Duhom Svetim u proslavljanju Isusa Krista. U sili Duha Svetoga i pod Njegovim vodstvom, mi svjedočimo o tom veličanstvenom Isusu Kristu koji je preobrazio naš život.

`Zašto u svojoj želji da radimo za duše moramo uvijek imati na umu da mi sami nismo u stanju nikoga preobratiti i da to može samo Duh Sveti?`