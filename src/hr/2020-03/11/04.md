---
title:  GOVORENJE O ISUSU
date:   08/09/2020
---

Tko su bili prvi misionari koje je Isus poslao među ljude? To nisu bili neki Njegovi učenici i dugogodišnji sljedbenici. Prvi misionari koje je On poslao u svijet bili su ljudi opsjednuti zlodusima, koji su samo nekoliko sati prije toga zlostavljali svoju okolinu i utjerivali strah u kosti stanovnicima obližnjih gradova.

Jedan od tih opsjednutih ljudi nadnaravnom je demonskom silom raskidao lance kojima su ga vezivali, ispuštao jezive krike i sakatio vlastito tijelo oštrim kamenjem. Agonija koja se mogla naslutiti u glasovima tih ljudi bila je samo odraz još dublje agonije u njihovoj duši (Matej 8,28.29; Marko 5,1-5).

A onda su sreli Isusa i život im se promijenio. Nikada više nisu biti isti. Isus je zloduhe koji su ih mučili otjerao u krdo svinja, a zatim preko litice u more (Matej 8,32-34; Marko 5,13.14).

`Pročitajte Marko 5,1-17. Što se dogodilo tim ljudima i kakav su prizor njihovi sugrađani zatekli kad su došli vidjeti što se događa?`

Bili su to sada novi ljudi, preobraženi Kristovom silom. Stanovnici gradova zatekli su ih kako sjede kraj Isusovih nogu i slušaju svaku riječ iz usta svojeg Učitelja. Valja zapaziti da su prema Matejevom evanđelju dvojica opsjednutih bila oslobođena, dok se Markovo evanđelje usredotočuje na priču o samo jednom. Ali bît je u tome da je Isus te ljude obnovio u tjelesnom, duševnom, emotivnom i duhovnom pogledu.

`Pročitajte Marko 5,18-20. Očito je taj nekada opsjednuti, a sada novoobraćeni čovjek, želio ostati s Isusom. Međutim, kamo ga je Isus poslao i što mu je rekao da radi?`

“Ovi su ljudi imali prednost slušati Isusovo učenje samo nekoliko trenutaka. Do njihovih ušiju nije nikada doprla nijedna propovijed s Njegovih usana. Nisu mogli poučavati narod kao što su to mogli učenici koji su svakodnevno bili s Isusom. Međutim, u svojoj su osobnosti nosili dokaze da je Isus bio Mesija. Mogli su kazati ono što su znali; ono što su sami vidjeli i čuli i osjetili od Kristove sile. To je ono što može učiniti svatko čije je srce taknula Božja milost.” (Ellen G. White, Isusov život, str. 273; u izvorniku 340) Njihovo svjedočenje pripremilo je stanovnike Dekapola, deset gradova na obali Galilejskog jezera, da prihvate Isusov nauk. To je sila osobnog svjedočenja.