---
title:  PREOBRAŽAVAJUĆA SILA OSOBNOG SVJEDOČENJA
date:   07/09/2020
---

Ivan i Jakov, sinovi Zebedejevi, bili su poznati kao “Sinovi groma” (Marko 3,17). Isus im je zapravo i dao taj nadimak. Kao ilustracija Ivanove sklonosti gnjevnim reakcijama može poslužiti događaj koji se odigrao dok su Isus i Njegovi učenici putovali kroz Samariju. Kada su pokušali naći mjesto gdje bi prenoćili, naišli su na odbijanje zbog predrasuda koje su Samarijanci imali prema Židovima. Nije im bio ponuđen čak ni najskromniji smještaj.

Jakov i Ivan odmah su pomislili da imaju rješenje za taj problem. “A kad to vidješe njegovi učenici Jakov i Ivan, rekoše: ‘Gospodine, hoćeš li da reknemo ognju da siđe s neba i zatre ih, kako je i Ilija učinio?’” (Luka 9,54 — Varaždinska Biblija) Međutim, Isus je ukorio braću i svi su tiho napustili to selo. Jer Isusov put je put ljubavi, a ne nasilja.

U okruženju Isusove ljubavi, Ivanova plahovitost i gnjev preobrazili su se u blagonaklonost i nježan, suosjećajan duh. Tako nalazimo da se u 1. Ivanovoj poslanici riječ “ljubav” spominje skoro četrdeset puta, a u različitim oblicima čak pedeset puta.

`Pročitajte sljedeće tekstove: 1. Ivanova 1,1-4; 3,1; 4,7-11; 5,15. Što nam ti tekstovi govore o Ivanovom svjedočenju i o promjeni koja se odigrala u njegovom životu zbog povezanosti s Isusom?`

U svemiru vlada jedno vječno načelo. Ellen G. White pravilno ga formulira sljedećim riječima: “Primjenjivanje sile suproti se načelima Božje vladavine. On želi jedino službu iz ljubavi, a ljubav se ne može zapovjediti; ona se ne može zadobiti silom ili vlašću. Samo ljubav može probuditi ljubav.” (Isusov život, str. 9; u izvorniku 22)

Kada smo posvećeni Kristu, Njegova ljubav isijava iz nas i obasjava druge. Najbolje svjedočanstvo u prilog kršćanstvu jest promijenjen život. To ne znači da nikad nećemo pogriješiti i da ćemo uvijek biti dobri provodnici Božje ljubavi i milosti, kakvi bismo trebali biti. Ipak, to bi trebalo značiti da će se u idealnom slučaju Kristova ljubav prelijevati iz našeg života i da ćemo biti na blagoslov ljudima oko nas.

`Koliko uspješno odražavate Kristovu ljubav prema drugima? Razmislite o tome što vaš odgovor prešutno podrazumijeva.`