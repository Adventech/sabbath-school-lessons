---
title:  ZAHTJEVI LJUBAVI
date:   23/09/2020
---

Ljubav se uvijek pokazuje na djelu. Naša ljubav prema Kristu prisiljava nas da učinimo nešto za izgubljeno čovječanstvo. Pavao to jasno potvrđuje obraćajući se crkvi u Korintu: “Ljubav Kristova potpuno nama ovladava.” (2. Korinćanima 5,14) Kršćanstvo nije na prvom mjestu odbacivanje nečega što je loše kako bismo bili spašeni. Isus se nije “odrekao” nečeg lošeg na Nebu da bi On sam mogao biti spašen. On se odrekao dobrih stvari da bi drugi mogli biti spašeni. Isus nas ne poziva samo da posvetimo svoje vrijeme, talente i novac Njegovom djelu. On nas poziva da Mu predamo svoj život. Isus je jasno izložio zahtjeve božanske ljubavi.

`Pročitajte Ivan 21,15-19. Koje je pitanje Isus triput postavio Petru i kakav je bio Petrov odgovor? Zašto je Isus to pitanje ponovio triput?`

Petar se triput odrekao svojega Gospodina, a Isus je triput izmamio priznanje ljubavi s Petrovih usana. U prisutnosti ostalih učenika, On je iznova gradio Petrovo uvjerenje da mu je oprošteno božanskom ljubavlju i da Isus za njega još uvijek ima posao u Božjem djelu.

`Ponovno pročitajte Ivan 21,15-19 obraćajući posebnu pozornost Isusovim odgovorima na Petrove izraze ljubavi prema Njemu. Što Isus traži od njega?`

Božanska ljubav je aktivna, ona ne miruje. Ljubav podrazumijeva posvećenje. Ljubav nas nagoni na djelovanje. Ona nas navodi da pođemo u izgubljeni svijet, pun Božje djece u očajničkoj potrebi. Kad je Isus rekao Petru: “Pasi ovce moje!”, bila je to istodobno zapovijed, ali i utješno ohrabrenje. Učitelj je tražio odgovor na ljubav uvjeravajući Petra da još uvijek ima posao za njega, usprkos njegovom sramnom ponašanju nakon Isusovog uhićenja. Petar nije samo nijekao da poznaje Isusa, već se i zaklinjao, upravo onako kao što mu je Gospodin unaprijed rekao. Dakle, u čemu je poanta? Možda ste i vi sramno iznevjerili svojega Gospodina. Možda ste Ga se svojim postupcima višeput odrekli. Ipak, radosna je vijest da vam je milost još uvijek na raspolaganju i da vas Bog još uvijek nije odbacio. Još uvijek ima mjesta za vas u Njegovom djelu ako ste ga spremni prihvatiti.

`Jeste li ikada, poput Petra, “zanijekali” Gospodina? Ako jeste, što vam poručuje ne samo izvještaj o Petrovom nijekanju, već i ono što mu je Krist rekao nakon toga?`