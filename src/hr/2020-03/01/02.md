---
title:  PRUŽANJE PRILIKA ZA SPASENJE
date:   28/06/2020
---

Ljudima širom svijeta Bog svakodnevno pruža prilike da Ga upoznaju. Posredovanjem Duha Svetoga On djeluje na njihovo srce. On se otkriva u ljepoti i složenosti svijeta prirode. Golemo prostranstvo, sveopći red i simetrija svemira govore o vječnom Bogu neograničene mudrosti i beskrajne sile. Putem svoje providnosti On uređuje okolnosti u našem životu kako bi nas privukao k sebi.

Premda Bog otkriva sebe preko osvjedočenja svojega Duha, ljepote prirode i djela providnosti, ipak najjasnije otkrivenje Njegove ljubavi nalazimo u životu i službi Isusa Krista. I zato, kada drugima govorimo o Isusu, mi im pružamo najbolju priliku za spasenje.

`Pročitajte Luka 19,10 i usporedite s Jakovom 5,19.20. Čemu nas Lukino evanđelje uči u vezi sa svrhom Kristovog dolaska na Zemlju? Kako mi surađujemo s Kristom u Njegovom djelu spašavanja izgubljenih?`

Prema apostolu Jakovu, “onaj koji vrati grešnika s njegova krivog puta, spasio je njegovu dušu od smrti” (Jakov 5,20). Poslanica Rimljanima dodatno naglašava tu misao. U 1. i 2. poglavlju Poslanice Rimljanima vidimo da su i pogani koji promatraju Božje otkrivenje u prirodi i Hebreji koji su primili Božje proročko otkrivenje putem Svetoga pisma — podjednako izgubljeni bez Krista. Od 3. do 5. poglavlja Poslanice Rimljanima apostol otkriva da se spasenje dobiva milošću isključivo vjerom. Od 6. do 8. poglavlja Poslanice Rimljanima navodi se da je milost koja opravdava svakog vjernika istodobno i milost koja posvećuje. U 10. poglavlju apostol tvrdi: “Tko god zazove ime Gospodnje, spasit će se” (Rimljanima 10,13), a onda ističe da Ga nitko ne može prizvati ako ne vjeruje, a opet — ne može vjerovati ako nije čuo, niti može čuti ako mu netko ne kaže (Rimljanima 10,14.15). Prema tome, mi smo karike u planu spasenja preko kojih Bog dopire do izgubljenih ljudi slavom i Evanđeljem.

`Mi ne svjedočimo da bismo ljudima pružili jedinu, već najbolju priliku za spasenje. Kakva je, dakle, naša uloga u Božjem planu otkupljenja ljudskog roda? Razmislite i o sljedećem: Koliko je ljudi čulo Evanđelje s vaših usana?`