---
title:  VJERNOST KRISTOVOJ ZAPOVIJEDI
date:   01/07/2020
---

Odanost Kristu zahtijeva vršenje Njegove volje. Ona nužno podrazumijeva poslušnost Njegovim zapovijedima. Tada srce počinje, usporedo s Njegovim srcem, kucati za spasenje izgubljenih. Prednost dobiva ono čemu On daje prednost.

`Pročitajte 1. Timoteju 2,3.4; 2. Petrova 3,9. Što nam ti tekstovi govore o Božjem srcu? Čemu On daje prednost?`

Bog se sa žarom zauzima za spasenje ljudi. Njemu ništa nije važnije od toga. Njegova je svesrdna želja da se “svi” spase “i dođu do potpune spoznaje istine” (1. Timoteju 2,4). On “neće da se itko izgubi, nego da svi pristupe obraćenju” (2. Petrova 3,9). U vezi s ovim retkom, adventistički biblijski komentar ističe da je ovdje upotrijebljena grčka riječ boulomai, koja izražava “sklonost uma, kao nešto što se ‘hoće’ ili ‘želi’”. Dalje se u komentaru iznosi pronicavo zapažanje o vezniku “nego”. Grčka riječ za “nego”, alla, ovdje je upotrijebljena “da bi naglasila suprotnost između pogrešnog razumijevanja Božje naravi — kao da bi On htio da neki poginu, i istine da On zapravo želi da se svi spase.” (The SDA Bible Commentary, sv. 7, str. 615) Kristova zapovijed upućena svakome od nas, da uzmemo udjela u Njegovoj misiji kao svjedoci Njegove ljubavi, milosti i istine, zapravo proizlazi iz Njegove želje da se cijelo čovječanstvo spasi.

`Pročitajte Djela 13,47 i usporedite s Izaijom 49,6. Na koga se taj tekst izvorno odnosio? A kako ga apostol Pavao koristi?`

Starozavjetna proročanstva imaju katkad više od jedne primjene. Ovdje apostol Pavao uzima proročanstvo koje se odnosilo najprije na Izrael, a u posebnom smislu na Mesiju (vidi Izaija 41,8; 49,6 i Luka 2,32), i primjenjuje ga na novozavjetnu Crkvu. Kad bi Crkva zanemarila Kristovu zapovijed ili umanjila njezino značenje, promašila bi svrhu svojeg postojanja i ne bi odgovorila na svoj proročki poziv u svijetu.

`U kakvoj se opasnosti može naći Crkva, čak i mjesna crkva, ako se toliko zatvori da zaboravi koja je njezina glavna svrha?`