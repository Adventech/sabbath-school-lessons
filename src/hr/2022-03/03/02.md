---
title:  U OBEĆANU ZEMLJU KROZ SLIJEPU ULICU
date:   10/07/2022
---

“Kako se faraon približavao, Izraelci pogledaju i opaze da su Egipćani za njima u potjeri, pa ih obuzme velik strah. I poviču Izraelci Jahvi.” (Izlazak 14,10)

Jeste li ikada bili nasamareni, uvučeni u zamku ili u slijepu ulicu? Katkad to može biti ugodno, kao kad, ne sluteći ništa, uđete u prostoriju punu prijatelja koji vas očekuju i onda svi uglas poviču: “Iznenađenje! Sretan rođendan!” U drugim slučajevima to može biti prilično neugodno, čak i zastrašujuće. Možda su vas presreli neki nasilnici iz vaše škole, ili vas je neki kolega s posla neočekivano pokušao prikazati u lošem svjetlu.

Od dana kada su Izraelci napustili Egipat pa sve dok nisu stigli u Obećanu Zemlju, “Jahve je išao pred njima, danju u stupu od oblaka, da im put pokazuje, a noću u stupu od ognja, da im svijetli. Tako su mogli putovati i danju i noću.” (Izlazak 13,21) Svaki dio njihovog putovanja predvodio je Bog osobno. Ali pogledajte kamo ih je prvo odveo: do mjesta gdje je pred njima bilo more, s obje strane planine, a odmah iza njih faraonova vojska!

`Pročitajte Izlazak 14. Zašto je Bog odveo Izraelce tamo gdje je znao da će biti uplašeni?`

Praćenje “stupa” ne jamči nam da ćemo stalno biti zaštićeni. I to može biti teško iskustvo, jer nas poučavanje u pravednosti odvodi na mjesta gdje se ispituje naše srce koje po svojoj naravi može biti prilično varljivo (Jeremija 17,9). Dok prolazimo kroz te teškoće, ključ koji nam otkriva slijedimo li Boga ne mora nužno biti odsutnost kušnji i boli, već otvorenost za Božje upute i stalno pokoravanje našeg uma i srca Njegovom vodstvu.

`Koju su pouku Izraelci izvukli iz tog iskustva? Izlazak 14,31.`

`Zašto je katkada tako teško vjerovati Bogu, premda su nam poznata Njegova divna obećanja? Prisjetite se neke teške situacije u koju vas je Gospodin doveo da bi vas naučio da vjerujete i da Ga se bojite.`