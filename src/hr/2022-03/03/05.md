---
title:  TRAJNO NASLIJEĐE
date:   13/07/2022
---

`Pročitajte 1. Petrova 1,6.7. Što ovdje Petar kaže?`

Petar piše ljudima koji se bore s teškoćama i često se osjećaju vrlo usamljeno. On se obraća “izabranim putnicima, rasijanim među poganima Ponta, Galacije, Kapadocije, Azije i Bitinije” (1. Petrova 1,1). To područje danas nam je poznato kao zapadna Turska. Malo dalje Petar kaže da zna da su oni sada ožalošćeni “raznim kušnjama” (1. Petrova 1,6).

`Na što Petar misli kada ih naziva “rasijanim putnicima”? Kako je to moglo doprinijeti njihovim nevoljama?`

Biti kršćanin bilo je u to vrijeme nešto novo. Vjernici su bili malobrojni. Na raznim mjestima na kojima su boravili bili su uvjerljivo u manjini, zbog čega su često bili u najboljem slučaju pogrešno shvaćeni, a u najgorem proganjani. Petar ih, međutim, uvjerava da te nevolje nisu nasumične niti kaotične (1. Petrova 1,6.7). Istinska vjera obilježava one koji ustrajavaju u “raznim kušnjama”.

`Pročitajte 1. Petrova 1,6-9. Koju nadu Petar iznosi tim ljudima usred njihovih kušnji? Što ta nada znači za nas?`

Kakve god bile njihove kušnje, što god da su trpjeli, kako se to uopće moglo uspoređivati s vječnošću koja ih je čekala kada se Krist vrati? To što je Petar govorio njima, zapravo su Božje riječi namijenjene nama, bez obzira na to s čim se suočavamo. Koliko god bile teške i bolne naše kušnje, nikad ne smijemo izgubiti iz vida krajnji cilj — vječni život na novom Nebu i novoj Zemlji bez boli, patnje i smrti. Imajući takvo obećanje koje nam je zajamčeno Isusovom smrću, koliko je važno da ne izgubimo vjeru, već da, naprotiv, usred kušnji i nevolja, tražimo od Gospodina da nas očisti od svega što stoji na putu našoj vjeri.