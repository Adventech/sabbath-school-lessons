---
title:  VATRENA KUŠNJA
date:   14/07/2022
---

Bio jedan mladić kojega ćemo nazvati Alan. Imao je vrlo problematičnu mladost, što je uključivalo drogu i nasilje, a određeno je vrijeme čak proveo u zatvoru. Ali onda, zahvaljujući ljubaznosti člana mjesne crkve (od kojega je Alan nešto ukrao), saznao je za Boga i predao svoje srce Isusu. Premda je i dalje imao svoje borbe i probleme i premda su ostaci njegove prošlosti još uvijek bili prisutni, Alan je bio nova osoba u Isusu. Volio je Boga i nastojao tu ljubav izraziti slušajući Njegove zapovijedi (1. Ivanova 5,1.2). U jednom trenutku Alan je bio osvjedočen da treba postati propovjednik. Sve ga je upućivalo na to. I on se bez ikakvog dvoumljenja odazvao Božjem pozivu.

Na koledžu je isprva sve išlo dobro. Ali onda su stvari malo-pomalo krenule po zlu i njegov se život počeo raspadati. Izvor novca počeo je presušivati, a onda mu je jedan bliski prijatelj okrenuo leđa i počeo iznositi lažne optužbe koje su dosta narušile njegov ugled. Zatim se razbolio. Nitko nije znao o čemu je riječ, ali to se odrazilo na njegovu sposobnost učenja u tolikoj mjeri da se plašio da će morati potpuno napustiti školovanje. Povrh svega, bio je u žestokoj napasti da se vrati drogi koja je u njegovoj društvenoj sredini bila lako dostupna. U jednom trenutku čak je i podlegao toj kušnji. Alan nije razumio zašto mu se sve to događa, pogotovo zato što je bio siguran da ga je sam Gospodin doveo u tu školu. Je li Alan donio pogrešnu odluku? Ako jest, je li svekoliko njegovo iskustvo s Bogom bilo samo jedna velika pogreška? Čak su i temelji njegove vjere došli pod sumnju.

`Zamislite da vam je Alan usred te krize prišao i zatražio savjet. Što biste mu rekli? Koja bi vaša iskustva mogla pomoći nekome poput njega? Koje biste mu biblijske retke naveli? Koliko bi sljedeći redci mogli pomoći u takvoj situaciji: Izreke 3; Jeremija 29,13; Rimljanima 8,28; 2. Korinćanima 12,9; Hebrejima 13,5?`

`Skoro svatko tko slijedi Gospodina proživio je krize tijekom kojih je bio u napasti da posumnja u Gospodnje vodstvo. U takvim je trenucima važno držati se obećanja, prisjećati se Božjeg vodstva u prošlosti i moliti se za vjeru i ustrajnost. Gospodin nas nikada neće odbaciti. Ali pitanje koje se postavlja glasi: Kako da mi u kušnji ne ostavimo Njega?`