---
title:  VELIKA BORBA U PUSTINJI
date:   12/07/2022
---

“Isus, pun Duha Svetoga, vrati se s Jordana, i odvede ga Duh u pustinju četrdeset dana, gdje ga je kušao đavao.” (Luka 4,1.2)

`Pročitajte Luka 4,1-13. Koje pouke možete izvući iz tog izvještaja o tome kako pobijediti kušnju i ne podleći grijehu?`

Kušnje mogu biti vrlo teške jer pogađaju ono što doista želimo i kao da se uvijek pojavljuju u našim najslabijim trenucima.

U Luki 4 nalazi se izvještaj o Isusovoj kušnji od strane Sotone i skreće nam pozornost na neka teška pitanja. Na prvi pogled čini se da Duh Sveti dovodi Isusa u kušnju. Međutim, Bog nas nikada ne iskušava (Jakov 1,13). Umjesto toga, kao što smo vidjeli, Bog nas dovodi u nevolje u kojima bivamo kušani. Ono što je zapanjujuće u Luki 4 jest što nas Duh Sveti može dovesti u situacije u kojima bivamo izloženi Sotoninim žestokim kušnjama. U takvim trenucima, dok bivamo iskušavani, možemo nešto pogrešno razumjeti i pomisliti da nismo ispravno slijedili Boga. Ali ne mora biti tako. “Kada dođemo u neku tešku nepriliku, često posumnjamo da nas je Božji Duh vodio. Međutim, Duh je vodio i doveo Isusa u pustinju da Ga Sotona kuša. Kad nas Bog dovodi u kušnju, On hoće ostvariti neku namjeru za naše dobro. Isus nije nagađao o Božjim obećanjima time što je svojevoljno pošao u kušnju, niti je klonuo duhom kad je na Njega naišla kušnja. Ni mi ne bismo trebali to činiti.” (Ellen G. White, Isusov život, str. 90; u izvorniku 128,129)

Međutim, katkad se događa da u vatri kušnje budemo oprženi, a ne pročišćeni. Vrlo je utješno znati da se još uvijek možemo nadati, čak i kad se slomimo pod kušnjom, zato što je Isus pobijedio. Radosna je vijest da mi nismo odbačeni niti napušteni od Boga zahvaljujući tome što je Isus Nositelj naših grijeha, što je platio kaznu zbog naše nemoći da svladamo kušnju (kakva god ona bila), što je prošao kroz oganj gori od bilo čega s čim će se itko od nas ikada suočiti. Ima nade čak i za “prvog” među grešnicima (1. Timoteju 1,15).

`S kojim se kušnjama upravo sada suočavate? Provedite neko vrijeme u molitvi tražeći od Gospodina pomoć da pouke iz Isusovog primjera primijenite u svojem životu. Imajte na umu da nikad nećete biti prisiljeni podleći kušnji! Također se sjetite da čak i ako podlegnete, još uvijek imate Spasitelja.`