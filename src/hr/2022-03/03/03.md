---
title:  GORKA VODA
date:   11/07/2022
---

“Sva izraelska zajednica po Jahvinoj zapovijedi krene dalje iz pustinje Sina. Utabore se kod Refidima. Tu nije bilo vode da narod pije.” (Izlazak 17,1)

Možda nećemo dobiti od Boga sve što želimo, ali zar ne bismo mogli očekivati da dobijemo sve što nam je potrebno? Ne ono što mislimo da nam treba, već ono što nam stvarno treba?

Postojalo je nešto što je Izraelcima neosporno bilo potrebno, a to je voda. Neposredno nakon što ih je Bog u oblaku proveo kroz Crveno more, slijedili su Ga kroz vrelu, bezvodnu pustinju iduća tri dana. Njihov očaj je razumljiv, pogotovo u pustinji gdje je voda životno važna. Dakle, kada će dobiti potrebnu vodu?

I kamo ih je to Bog odveo? Stup ih je poveo u Maru, gdje je konačno bilo vode. Sigurno su bili vrlo uzbuđeni. Ali čim su okusili vodu, morali su je ispljunuti jer je bila gorka. “Narod je mrmljao na Mojsija i govorio: ‘Što ćemo piti?’” (Izlazak 15,24)

Zatim, nekoliko dana kasnije, Bog to ponovno čini. Ovoga puta, međutim, stup se zaustavlja tamo gdje vode uopće nema (Izlazak 17,1).

`Pročitajte sljedeće tekstove: Izlazak 15,22-27; 17,1-7. Što je Bog otkrio Izraelcima o sebi u Mari i Refidimu? Što su trebali naučiti?`

`Koje su pitanje Izraelci postavili u Refidimu? Izlazak 17,7. Jeste li ikada i sami postavili to pitanje? Ako jeste, zašto? Kako ste se osjećali i koju ste pouku naučili kad ste dobili odgovor? Koliko puta trebamo dobiti odgovor na to pitanje prije nego što ga konačno prestanemo postavljati?`