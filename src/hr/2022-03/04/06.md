---
title:  KARAKTER I ZAJEDNICA
date:   21/07/2022
---

Riječi jedne pjesme glase ovako: “Ja sam stijena, ja sam otok.” Jeste li se vi kada osjećali tako — jeste li poželjeli biti sami? Možda ste čak čuli kako ljudi govore: “E, pa moj hod s Bogom moja je privatna stvar. O tome ne želim razgovarati.”

`Pročitajte Efežanima 4,11-16. Što Pavao ovdje kaže? Kakvu ulogu on pridaje zajednici?`

Kada Pavao piše Efežanima, on opisuje crkvu kao tijelo. Isus je glava, a ostatak tijela čini Njegov narod. Ako pogledate Efežanima 4,13, primijetit ćete krajnju svrhu života u takvoj zajednici — da “postanemo poput Krista u punini njegovog savršenstva” (Suvremeni hrvatski prijevod). Upravo zato smo potrebni jedni drugima!

Naravno, možemo biti kršćani i kad smo sami. Poput mnoštva onih koji su tijekom vjekova bili ismijavani i proganjani, često je čak i neizbježno da stojimo sami. To što su se ljudi u stanju oduprijeti i ne pokleknuti pod pritiscima svojeg okruženja, moćno je svjedočanstvo o Božjoj sili. Međutim, iako je to točno, Pavao želi naglasiti ključnu istinu da puninu Kristovog savršenstva u cijelosti doživljavamo i otkrivamo kada radimo zajedno, u slozi jedni s drugima.

`Pročitajte Efežanima 4,11-16. Što se prema Pavlu mora dogoditi da bi se punina Kristovog savršenstva otkrila u našoj kršćanskoj zajednici?`

Po čemu se svjedočenje zajednice koja otkriva puninu Kristovog savršenstva razlikuje od pojedinca koji otkriva tu puninu? Što to podrazumijeva u kontekstu velike borbe? Vidi Efežanima 3,10.

`Lako je biti fin kada smo sami ili u društvu nepoznatih ljudi. Međutim, kada smo s onima koje dobro poznajemo, ili čak s onima koje ne volimo, to postaje mnogo teže. Ali kada prema takvim ljudima ipak pokažemo milost i dobrotu, time pružamo neodoljivo svjedočanstvo u prilog istini o Bogu.`