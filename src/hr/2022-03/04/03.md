---
title:  VJERA USRED OGNJA ČIŠČENJA
date:   18/07/2022
---

Jedna je stvar naći se usred bitke, a sasvim je nešto drugo čak i ne vidjeti snage raspoređene u toj bitci. To je u izvjesnom smislu ono s čime se mi kao kršćani suočavamo. Znamo da su te sile tamo negdje, možemo ih osjetiti u svojem životu, a ipak moramo ići naprijed u vjeri uzdajući se u “Nevidljivoga” (Hebrejima 11,27).

`Pročitajte Job 23,1-10. U čemu je bit Jobove borbe? Što on ne vidi? Čega se on istodobno vjerom drži usprkos svim svojim kušnjama?`

Čak i usred tih strašnih kušnji Job se uzdao u Jahvu. Usprkos svemu odlučio je izdržati. A jedna od stvari koja mu je pomogla da ustraje bilo je zlato. Ne zlatna medalja, već gledanje u budućnost i svijest da će, ako se bude držao Boga, iz svojih nevolja izići bolji — kao zlato. Koliko je Job bio upoznat s onim što se događalo iza pozornice, nije nam rečeno. Ali bez obzira na sve što je bilo skriveno od njega, ipak je preživio oganj čišćenja.

Plašite li se vi ognja? Brine li vas vrelina koju izazivaju okolnosti? Možda vam, kao i u Jobovom slučaju, Božja vrelina izgleda neobjašnjivo. Možda se teško prilagođavate novom poslu ili novom domu. Možda trpite zlostavljanje na poslu, ili čak u vlastitoj obitelji. Možda ste pogođeni bolešću ili financijskim gubitkom. Koliko god je to teško razumjeti, Bog može iskoristiti te kušnje da bi vas oplemenio, pročistio i iznio na svjetlo svoju sliku preko vašeg karaktera.

Mogućnost da se pokaže kao zlato, djelovala je na Joba kao poticaj, nešto u što je mogao usmjeriti svoj pogled i što mu je pomoglo da se izvuče iz nevolje. Već je i to snažno svjedočanstvo o njegovom karakteru što je usred svoje boli i patnje uspio shvatiti proces čišćenja. Osim toga, usprkos svemu što nije razumio, bio je svjestan da će ga te kušnje oplemeniti.

`Što biste na osnovi vlastitog iskustva mogli reći o tome kako nas nevolje i kušnje oplemenjuju i pročišćuju? Na koje biste se još načine mogli popraviti, osim patnjom?`