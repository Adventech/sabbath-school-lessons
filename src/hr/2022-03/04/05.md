---
title:  “UMNICI”
date:   20/07/2022
---

Jučer smo razmatrali važnost karaktera za one koji čekaju Isusov drugi dolazak. Danas ćemo se konkretnije osvrnuti na važnost karaktera za one koji budu živi u vrijeme Njegovog drugog dolaska.

`Pročitajte Daniel 12,1-10. Kakav je kontekst tih riječi? Na koje se vrijeme u zemaljskoj povijesti odnose? I što je najvažnije, što na osnovi tih redaka možemo zaključiti o karakteru Božjeg naroda tijekom tog vremena? Koje se karakteristike pripisuju njima za razliku od zlih? Vidi također Otkrivenje 22,11.`

Danielu je bilo rečeno da će neposredno prije Isusovog dolaska nastupiti vrijeme nevolje kakvo se ne pamti u povijesti čovječanstva. U Danielu 12,3.10 iznesen je opis pravednika i bezbožnika koji će živjeti u to vrijeme. Zapazite da će bezbožnici “i dalje biti bezbožni” (Daniel 12,10) za razliku od pravednika, “umnika”, koji su u 3. retku opisani kao oni koji će blistati, možda zato što će se “očistiti, ubijeliti i prokušati” (Daniel 12,10) tijekom vremena nevolja “kakve se ne pamte otkad postoji narod” (Daniel 12,1 — Suvremeni hrvatski prijevod). Suprotnost se ogleda i u tome što bezbožnici neće razumjeti, a “umnici” hoće.

Što će razumjeti? Matematiku, prirodne znanosti, visoku kritiku? U Izrekama stoji da je “strah je Gospodnji početak spoznaje” (Izreke 1,7). Možda su u tom kontekstu “umnici” mudri upravo zato što će razumjeti to vrijeme nevolje, te završne događaje dok se budu odvijali. Oni neće biti iznenađeni jer će na osnovi proučavanja Riječi znati da ta nevolja dolazi. I što je najvažnije, oni će znati dovoljno da ih to vrijeme nevolje pročisti i oplemeni. Bezbožnici će, s druge strane, samo postajati tvrdoglaviji u pobuni i tako će napredovati u svojoj zloći.

Ovdje je ključno da su nam tu opisani ljudi koji su prošli proces oplemenjivanja i čišćenja.

`Premda smo te retke razmatrali u kontekstu posljednjih dana, koja nam načela u njima mogu pomoći da bolje razumijemo bit procesa čišćenja i oplemenjivanja, čak i kad je riječ o nama danas?`