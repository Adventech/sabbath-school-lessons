---
title:  NA NJEGOVU SLIKU
date:   17/07/2022
---

“Jer koje je predvidio, one je i predodredio da budu jednaki slici njegova Sina, da ovaj bude prvorođenac među mnogom braćom.” (Rimljanima 8,29)

Bog nas je u početku stvorio na svoju sliku (Postanak 1,27), ali je ta slika iskrivljena grijehom.

`Na koje se načine očituje ta iskrivljenost Božje slike u čovječanstvu?`

Grijeh nas je sve pokvario (Rimljanima 3,10-19). Ipak, Bog nas želi obnoviti u prvobitnu sliku. O tome govori naš današnji redak. On otkriva Božji plan da ljudi koji svoj život pokore Duhu Svetome postanu “jednaki slici njegova Sina” (Rimljanima 8,29).

Međutim, u tome postoji još jedna dimenzija. “U čovječanstvu se treba obnoviti Božji lik. Božja čast i Kristova čast povezane su sa savršenstvom karaktera Njegova naroda.” (Ellen G. White, Isusov život, str. 557; u izvorniku 671)

`Kako razumijete ovo što nam Ellen G. White kaže u navedenom citatu? Vidi također Job 1; Matej 5,16; 1. Korinćanima 4,9; Efežanima 3,10.`

Mi kršćani nikad ne smijemo smetnuti s uma da se nalazimo usred kozmičke drame. Velika borba između Krista i Sotone odvija se svuda oko nas. Ta bitka poprima mnoštvo oblika i očituje se na različite načine. I premda je mnogo toga skriveno, jasno nam je da kao Kristovi sljedbenici imamo određenu ulogu u toj drami i možemo donijeti čast Kristu svojim životom.

`Zamislite da se nalazite na igralištu velikog stadiona. Na tribinama s jedne strane sjede nebeska bića odana Bogu, dok se s druge strane nalaze oni koji su pali zajedno s Luciferom. Da se vaš život u protekla dvadeset četiri sata odvijao na tom igralištu, koja bi strana bila zadovoljnija? Što vam taj odgovor govori o vama samima?`