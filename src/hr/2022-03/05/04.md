---
title:  ODRŽATI SE SLAVEĆI BOGA
date:   26/07/2022
---

`Pročitajte Job 1,6—2,10. Što je izazvalo Jobovu patnju?`

U ovom tekstu primjećujemo nešto zapanjujuće. Anđeli dolaze pred Boga, a s njima i Sotona. Bog pita Sotonu gdje je bio, a on odgovara: “Evo prođoh zemljom i obiđoh je.” (Job 1,7) Zatim Bog postavlja sljedeće pitanje: “Jesi li primijetio slugu moga Joba?” (Job 1,8 — Suvremeni hrvatski prijevod) Pitanje samo po sebi nije posebno značajno, ali je zanimljivo tko ga postavlja. Nije Sotona taj koji označava Joba kao predmet ispitivanja, već Bog! Znajući točno što će uslijediti, Bog Sotoni skreće pozornost na Joba. A na Zemlji Job ni ne sluti kakva ga vrelina čeka. I premda je potpuno jasno da je Sotona, a ne Bog, uzročnik Jobovog stradanja, također je jasno da Bog otvoreno dopušta Sotoni da uništi Jobovu imovinu, da pobije njegovu djecu i naruši njegovo tjelesno zdravlje. Ako Bog daje dopuštenje da Job strada, nije li svejedno izaziva li On osobno patnju ili to čini Sotona? Kako Bog može biti pravedan i svet kada otvoreno dopušta Sotoni da Jobu zada takvu bol? Je li to bio neki poseban slučaj, ili je to uobičajeni način na koji Bog postupa s nama čak i danas?

`Prema Jobu 1,20.21, kako Job odgovara na to što ga je snašlo?`

Na takvu patnju može se odgovoriti na dva načina. Možemo postati ogorčeni i ljuti, možemo okrenuti leđa Bogu i tvrditi da je okrutan ili da ne postoji — ili se možemo još čvršće vezati za Njega. Vidimo da se Job sa svojom nesrećom suočava tako što ostaje u Božjoj blizini i slavi Ga.

U Jobu 1,20.21 zapažamo tri aspekta slavljenja Boga koji nam mogu pomoći kad se nađemo na mukama. Prvo, Job prihvaća svoju bespomoćnost i priznaje da nema pravo ni na što: “Gol sam izašao iz majčine utrobe, gol ću i umrijeti.” (Job 1,21 — Suvremeni hrvatski prijevod) Drugo, Job priznaje da Bog još uvijek ima potpunu vlast nad njegovim životom: “Jahve dao, Jahve oduzeo.” (Job 1,21) I treće, Job na kraju potvrđuje svoju vjeru u Božju pravednost.

“Blagoslovljeno ime Jahvino!” (Job 1,21)

`Proživljavate li vi neku tešku kušnju? Ako proživljavate, slijedite korake kojima je išao Job. U kojem bi smislu oni mogli i vama pomoći?`