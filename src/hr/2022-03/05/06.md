---
title:  EKSTREMNA VRUĆINA
date:   28/07/2022
---

Dosad smo u ovom tromjesečju razmotrili mnoge primjere nevolja koje Bog koristi da bi u naš život unio čistoću i sličnost Kristu. Međutim, neki ljudi na osnovi tih primjera mogu zaključiti da je Bog okrutan i zahtjevan. Neki će možda reći: “Znamo da nam Bog želi dobro, ali ovi primjeri ne otkrivaju baš mnogo brige i ljubavi. Bog zapravo više liči na nekog nasilnika. On postavlja ciljeve koji nas dovode u teškoće, a mi tu ne možemo ništa učiniti.”

Činjenica je da ćemo dok god živimo na Zemlji punoj grijeha, vrlo malo toga razumjeti o razlozima zbog kojih se nešto događa. Na Nebu ćemo razumjeti mnogo više (1. Korinćanima 4,5; 13,12), ali zasad moramo živjeti s tom napetošću: vjerovati da je Bog prisutan i da se brine za nas, premda nam baš i ne izgleda da je uvijek sve u najboljem redu. Izaija vrlo dobro opisuje tu napetost.

Pročitajte Izaija 43,1-7. U 2. retku Bog kaže da će Njegov narod proći kroz vodu i oganj. To je slikovit opis ekstremnih opasnosti, a možda i nagovještaj prelaska preko Crvenog mora i Jordana. Oba ta događaja bila su zastrašujuća, ali su prokrčila put u novi život. Možda biste očekivali da Bog obeća kako će poštedjeti svoj narod tih opasnosti i povesti ga lakšim putem. Ali poput pastira u Psalmu 23, Bog jednostavno poručuje da se Njegov narod u teškim vremenima ne mora bojati zla jer je On s njim.

`Pročitajte Izaija 43,1-7. Zapišite na koje sve načine Bog uvjerava svoj narod da će ga utješiti kad bude prolazio kroz vodu i vatru. Kakvu sliku Boga stvara u vašem umu? Na koja se od tih obećanja možete pozvati?`

Dakle, ono što smo naučili o nevoljama koje Bog dopušta, možemo sažeti u tri točke. Prvo, Božja ekstremna vrućina ne treba uništiti nas, nego naš grijeh. Drugo, Božja ekstremna vrućina ne treba nas učiniti jadnim, već čistim, kakvi smo i stvoreni. Treće, dok prolazimo kroz sve te teškoće, Božja briga za nas je stalna i svesrdna — On nas nikada neće ostaviti same, što god nam se dogodilo.

`Što vam sljedeći redci govore o Božjim djelima i Njegovom karakteru? Psalam 103,13.14; Matej 28,20; 1. Korinćanima 10,13; 1. Petrova 1,7. Kako ste u svojem životu doživjeli istinitost tih redaka?`