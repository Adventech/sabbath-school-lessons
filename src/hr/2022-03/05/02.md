---
title:  ABRAHAM U TEŠKOJ KUŠNJI
date:   24/07/2022
---

Pročitajte Postanak 22. Bog je iznenada, bez povoda i objašnjenja, pozvao Abrahama da prinese svoje dijete na žrtvu paljenicu. Možete li zamisliti kako se Abraham osjećao? Ta pomisao da bi sveti Bog mogao zatražiti od njega da žrtvuje vlastitog sina bila mu je potpuno odbojna. Čak i da je Abraham to smatrao prihvatljivim, što bi bilo s Božjim obećanjem o njegovom baštiniku? Bez sina to obećanje ne bi se moglo ostvariti.

`Zašto je Bog tražio od Abrahama da prinese tu žrtvu? Ako Bog sve zna, kakav je smisao to imalo?`

Ni Božji zahtjev, kao ni vrijeme u kojem je iznesen, nisu bili nasumično odabrani. Sve je bilo sračunato upravo tako da izazove najveću moguću muku, jer “Bog je posljednji, najteži Abrahamov ispit čuvao sve dok mu teret godina nije postao težak, a on čeznuo za odmorom od rada i briga.” (Ellen G. White, Patrijarsi i proroci, str. 116; u izvorniku 147) Je li to bio zahtjev nekog ludog Boga? Nipošto, jer je “bol koju je iskusio tijekom mračnih dana tog strašnog iskustva bila dopuštena da bi na temelju vlastita iskustva razumio veličinu žrtve koju je Bog prinio za čovjekovo otkupljenje.” (Patrijarsi i proroci, str. 121, u izvorniku 154)

Bio je to samo ispit — Bog zapravo uopće nije namjeravao dopustiti Abrahamu da ubije svojeg sina. Tu je naglašeno nešto vrlo važno o načinu na koji Bog katkada djeluje. On traži od nas nešto što nam ne namjerava dopustiti da učinimo. Katkada traži od nas da pođemo nekamo kamo zapravo ne želi da stignemo. Bogu nije važno kako će nešto završiti, već što ćemo mi naučiti u tom procesu oblikovanja.

Isus je vjerojatno mislio na to Abrahamovo iskustvo kad je rekao Židovima: “Abraham, otac vaš, treptio je od radosti u želji da vidi moj Dan. Vidio ga je i obradovao se.” (Ivan 8,56) Međutim, Abrahamu je taj uvid mogao promaknuti pa je Božji zahtjev jednostavno mogao pripisati Sotoni. Abraham se održao i naučio nešto kroz cijeli taj proces zahvaljujući svojem poznavanju Božjeg glasa.

`Kako možemo prepoznati Božji glas? Kako možemo znati kada nam se Bog obraća? Na koje nam načine On priopćuje svoju volju?`