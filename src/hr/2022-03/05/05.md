---
title:  ODRŽATI SE ZAHVALJUJUĆI NADI
date:   27/07/2022
---

“Ne bismo htjeli, braćo, da ostanete u neznanju u pogledu nevolje što nas zadesi u Aziji i koja nas je opteretila preko svake mjere — iznad naše snage — tako da smo izgubili nadu u život. Čak smo u sebi smatrali sigurnom smrtnu osudu, (ali to bijaše) da se ne bismo uzdali sami u se, nego u Boga koji uskrisuje mrtve.” (2. Korinćanima 1,8.9)

Kao apostol izabran od Boga, Pavao je trpio više od većine ljudi. Ipak se nije slomio. Naprotiv, rastao je proslavljajući Boga. Pročitajte niz teškoća koje on navodi u 2. Korinćanima 11,23-29. A sad pročitajte 2. Korinćanima 1,3-11.

`U 2. Korinćanima 1,4, Pavao kaže da nas Bog “tješi u svakoj našoj nevolji tako da mi možemo svakovrsnom utjehom, kojom nas same tješi Bog, tješiti one koji se nalaze ma u kakvoj nevolji”. U kojoj bi mjeri patnja mogla biti poziv na službu? Kako možemo biti svjesni te mogućnosti?`

Bog želi preko nas služiti ljudima koji pate. To znači On može dopustiti da i sami doživimo istu vrstu povreda. Tada ćemo moći pružiti ohrabrenje ne na osnovi neke teorije, već na osnovi vlastitog doživljaja Božjeg suosjećanja i utjehe. To je načelo koje proizlazi iz Isusovog života (vidi Hebrejima 4,15).

Pavao ne iznosi žive opise svojih teškoća da bi nas naveo da ga sažalijevamo. Oni nas trebaju uvjeriti da nam Otac, čak i kad potonemo, još uvijek može pružiti svoje suosjećanje i utjehu. Možemo se naći u životnoj opasnosti, biti čak i ubijeni, ali se ne trebamo bojati. Bog nas uči da se oslanjamo na Njega. Možemo Mu vjerovati jer naš Bog “uskrisuje mrtve” (2. Korinćanima 1,9).

Svjestan da će ga Bog izbavljati i u budućnosti, Pavao nastavlja objavljivati Evanđelje. U 2. Korinćanima 1,10.11 on spominje tri pojedinosti koje su mu omogućile da ostane čvrst. Prvo spominje dokaze o Božjem djelovanju u prošlosti: “On nas je oslobodio od tolike smrtne pogibli i opet će nas osloboditi.” (2. Korinćanima 1,10) Drugo, donosi svjesnu odluku da se oslanja na Boga: “Da, u nj smo postavili nadu da će nas opet osloboditi.” (2. Korinćanima 1,10) Treće, spominje stalne posredničke molitve svetih: “I vi ćete nas pomagati molitvom.” (2. Korinćanima 1,11)

`Što možete naučiti od Pavla što će vam pomoći da usred vlastitih borbi ne upadnete u samosažaljenje?`