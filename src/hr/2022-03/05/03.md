---
title:  SVOJEGLAVI IZRAEL
date:   25/07/2022
---

Izvještaj o Hošei sadrži neke važne pouke koje trebamo naučiti. Situacija u kojoj se Hošea našao krajnje je neobična. Njegova žena Gomera bježala je od njega i imala djecu s drugim muškarcima. Međutim, bez obzira na njezinu nevjeru, Bog poziva Hošeu da je uzme za ženu i ponovno joj pruži svu svoju ljubav. Taj događaj treba shvatiti kao usporedbu o Bogu i Izraelu. Izraelci su napustili Boga i činili duhovni preljub s drugim bogovima, ali On ih je i dalje ljubio i želio im pokazati svoju ljubav. Pogledajte samo metode kojima se Bog koristi!

**Pročitajte Hošea 2,1-12. Koje metode Bog najavljuje kako bi ponovno privukao Izrael k sebi? Kako se čovjek osjeća kad proživljava takva iskustva?**

`Hošea 2,2.3`

`Hošea 2,5-7`

`Hošea 2,8.9`

`Hošea 2,10`

Ovaj izvještaj pokreće dva važna pitanja o tome kako mi doživljavamo Boga dok nas On vodi u pokajanje.

Prvo, može se dogoditi da ne prepoznamo Božje djelovanje. Dok su prolazili kroz tako okrutna i bolna iskustva, Izraelcima nije bilo lako prepoznati da to njihov Bog radi na njihovom spasenju. Kada nam je put zakrčen oštrim trnjem ili smo tako ograđeni da ne znamo kamo idemo (Hošea 2,6) — čini li to Bog? Kad ostanemo bez osnovnih potrepština ili budemo posramljeni (Hošea 2,9.10) — stoji li naš Otac iza svega toga? Činjenica je da što god mi osjećali, Bog uvijek radi na tome da nas dovede u pokajanje upravo zato što nas toliko voli.

Drugo, može se dogoditi da pogrešno razumijemo Božje djelovanje. Možda uviđamo da je Bog na djelu, ali nam se ne sviđa to što On radi. Kad se osjećamo povrijeđeno i posramljeno, lako možemo optužiti Boga da je okrutan, da se ne zauzima za nas i da Mu nije stalo do nas. Međutim, Bog uvijek radi na našoj obnovi preko svojeg saveza ljubavi.

`Pročitajte Hošea 2,14-23. Što nam taj odlomak otkriva o Bogu? Tražite od Duha Svetoga da vam pokaže bježite li od Boga u nekom području svojeg života. Ako ste se uvjerili da bježite, zašto čekati da prođete kroz nevolju? Što vas sprečava da već sada sve predate Bogu?`