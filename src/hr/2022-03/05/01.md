---
title:  U peći nevolje
date:   23/07/2022
---

### Biblijski tekstovi:
Postanak 22; Hošea 2,1-12; Job 1,6-2,10; 2. Korinćanima 11,23-29; Izaija 43,1-7.

> <p></p>
> “Ali je Gospodu bila volja da ga stavi na muke. Kad se sam žrtvuje kao žrtva za grijeh, vidjet će potomke, dugo će živjeti, i volja će se Gospodnja ispuniti po njemu.” (Izaija 53,10 — Šarić)

Dok mu je žena umirala, poznati kršćanski pisac C. S. Lewis napisao je: “Nisam (bar tako mislim) u velikoj opasnosti da prestanem vjerovati u Boga. Prava opasnost leži u tome da povjerujem u neke strašne stvari o Njemu. Zaključak od kojeg strahujem nije: ‘Znači, Bog ipak ne postoji’, već: ‘Znači, takav je Bog.’” (A Grief Observed, New York: HarperCollins Publishers, Inc., 1961., str. 6,7)

Kada okolnosti postanu bolne, neki od nas potpuno odbace Boga. Drugi, poput Lewisa, nađu se u napasti da promijene mišljenje o Njemu i počnu Ga zamišljati u najgorem mogućem svjetlu. Pravo pitanje glasi: Koliko vruće može biti? Koliki je rizik Bog spreman preuzeti provodeći svoj narod kroz peć nevolja da bi ostvario svoj krajnji cilj i oblikovao nas da budemo “jednaki slici njegova Sina”? (Rimljanima 8,29)

`Kratak pregled pouke za ovaj tjedan: Zašto Bog riskira da bude pogrešno shvaćen od strane onih koji Ga žele spoznati i zavoljeti? Dokle je On spreman ići dopuštajući da bude pogrešno shvaćen kako bi nas oblikovao prema “slici njegova Sina”?`

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 293—296.**