---
title:  POTPUNA POSVEĆENOST
date:   03/08/2022
---

“A ako te tvoje desno oko navodi na grijeh, iščupaj ga i baci od sebe, jer je bolje da ti propadne jedan od udova nego da ti cijelo tijelo bude bačeno u pakao.” (Matej 5,29)

`Razmislite o Isusovim riječima u navedenom retku. Biste li ih nazvali radikalnima i zašto?`

Korjeniti potezi su nužni ne zato što bi Bog želio kršćanima otežati život, već zato što smo se mi, kao i naša kultura, uvelike udaljili od Božjih planova. Ljudi se katkada trgnu i zapitaju: “Kako sam se mogao toliko udaljiti od Boga?” A odgovor je uvijek isti — korak po korak.

Pročitajte Matej 5,29.30. Isus ovdje govori u kontekstu putenih grijeha. Međutim, načela koja leže u osnovi Njegovih riječi mogu se primijeniti i pri suočavanju sa svakim drugim grijehom. Ta se načela mogu primijeniti na naš rast u Kristu uopće.

`Koju nam ključnu istinu Isus priopćuje riječima zabilježenim u Mateju 5,29.30? Jesmo li doista pozvani da doslovno osakatimo sebe?`

Isus nas ne poziva da fizički povređujemo svoje tijelo — nipošto! On nas poziva da vladamo svojim umom, a time i tijelom bez obzira na cijenu. Zapazite da u tim redcima ne stoji da se samo trebamo moliti i da će Bog istog trenutka ukloniti grešne sklonosti iz našeg života. Katkad će Bog u svojoj milosti učiniti upravo to za nas, ali često će nas pozvati da u potpunosti odbacimo nešto ili započnemo nešto što nam se možda uopće ne radi. U kakvu nas nevolju to može dovesti! Ali što češće budemo donosili prave odluke, to ćemo postajati jači i snaga kušnji u našem životu će slabjeti.

`Bog se katkada koristi nevoljama da bi privukao našu pozornost u trenutku kada oko nas ima toliko bučnog ometanja. U nevolji shvaćamo koliko smo se udaljili od Boga. Nevolja može biti Božji poziv da donesemo korjenitu odluku i prihvatimo Očevu volju za nas.`