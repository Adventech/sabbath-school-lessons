---
title:  DISCIPLINIRANA VOLJA
date:   02/08/2022
---

Jedan od najvećih neprijatelja naše volje upravo su naši osjećaji. Kultura u kojoj živimo sve više nas obasipa slikama i glazbom koja izravno utječe na naša osjetila izazivajući razne emocije — srdžbu, strah ili požudu — a da toga nismo ni svjesni. Koliko često se zapitamo: “Što bih želio večerati?” “Što bih danas želio raditi?” “Hoću li biti zadovoljan ako ovo kupim?” Tako se osjećaji blisko povezuju s odlukama koje donosimo. Osjećaji nisu nužno loši, međutim ono što osjećamo u vezi s nečim ne znači da je to ispravno i najbolje. Osjećaji nam katkada lažu (“Podmuklije od svega je srce.” Jeremija 17,9) i daju nam lažnu sliku stvarnosti, što nas navodi na loše odluke i uvlači u nevolje koje smo sami izazvali.

`Koje primjere možete naći u Bibliji u kojima su ljudi donosili odluke pokretani osjećajima umjesto Božjom riječju? Kakve su bile posljedice? Vidi, na primjer Postanak 3,6; 2. Samuelova 11,2-4; Galaćanima 2,11.12.`

`Pročitajte 1. Petrova 1,13. O čemu Petar govori i što on želi da njegovi čitatelji učine?`

Petar shvaća da je um kormilo tijela kojim mi upravljamo. Oduzmite umu kontrolu i nama će upravljati svaki osjećaj koji nas obuzme.

Zamislite da hodate uskim putom do Pastirovog doma. Od tog puta odvajaju se mnoge staze koje vode u raznim smjerovima. Neke od njih vode na mjesta koja ne bismo željeli posjetiti. Druge pak izgledaju primamljivo. One se pozivaju na naše osjećaje, raspoloženja i želje. Međutim, ako krenemo bilo kojom od njih, skrenut ćemo s prave staze i naći se na putu s kojeg može biti teško vratiti se.

`S kojim se važnim odlukama upravo suočavate? Zapitajte se iskreno: “Kako mogu znati zasnivam li svoje odluke na osjećajima, raspoloženju i željama umjesto na Božjoj riječi?”`