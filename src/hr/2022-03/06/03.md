---
title:  SPOJ BOŽANSKOG I LJUDSKOG
date:   01/08/2022
---

Koje je vaše najveće životno dostignuće? O čemu god da je riječ, mala je vjerojatnost da ste to postigli tako što ste se jednog jutra jednostavno izvukli iz kreveta. Ako želimo postići nešto vrijedno u životu, potrebni su vrijeme i trud. Isto vrijedi i za naše učeništvo u Kristovoj školi.

`Pročitajte Kološanima 1,28.29. Premda govori o tome kako Bog silno djeluje u njemu, na koji način Pavao ističe da je u sve to uključen i ljudski napor? Vidi također Ponovljeni zakon 4,4; Luka 13,24; 1. Korinćanima 9,25; Hebrejima 12,4.`

U Kološanima 1,29 Pavao nam pruža vrlo zanimljiv uvid u svoj odnos s Bogom dok se to djelovanje u njemu odvija. On kaže da se trudi i bori — ali Božjom silom.

Riječ koja se ovdje koristi za “truditi se” znači “umoriti se”, “raditi do iznemoglosti”. Ona se posebno odnosila na sportaše koji vježbaju. Riječ za “borbu”, koja prati taj trud, ponegdje se prevodi kao “mučenje, agonija”. Dakle, ovdje imamo sliku sportaša koji ulaže svu svoju snagu da bi pobijedio. A onda Pavao preokreće tu misao izjavljujući da se on napreže, ali ne svojom snagom, već silom koju mu Bog daje. Prema tome, u vezi s Pavlovom službom preostaje nam jednostavan zaključak — bila je to služba vršena uz veliki osobni napor i stegu, ali ostvarena Božjom snagom. Upravo taj odnos pokazuje se na potpuno isti način kada mi nastojimo razviti Kristov karakter u sebi.

To je važno imati na umu jer živimo u svijetu u kojem ljudi nastoje postići što više uz što manje napora. Ta se ideja uvukla i u kršćanstvo. Neki kršćanski evanđelisti obećavaju da će se Duh Sveti, ako vjerujemo, spustiti na nas s nevjerojatnom, natprirodnom silom i činiti velika čuda. To je opasna poluistina koja nas može navesti na pomisao da samo trebamo čekati da se Božja sila spusti na nas dok mi udobno sjedimo u svojem naslonjaču!

`Kakvo je vaše iskustvo s težnjom o kakvoj govori Pavao? Što vam je Bog stavio na srce s čime se vi borite? Kako se možete naučiti pokoravati Božjoj volji?`