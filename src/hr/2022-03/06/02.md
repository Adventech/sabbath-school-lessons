---
title:  DUH ISTINE
date:   31/07/2022
---

Jeste li se ikad molili: “Bože, učini me dobrim”, ali kao da se ništa nije promijenilo? Kako je moguće da i pokraj tolikih molitava za Božjom moćnom preobražavajućom silom, naš život kao da i dalje ostaje isti? Znamo da Bog posjeduje neograničene natprirodne mogućnosti koje nam vrlo rado i besplatno stavlja na raspolaganje. Mi želimo sve to iskoristiti, pa ipak se naš život ne mijenja uvijek u skladu s onim što nam Bog nudi.

Zašto? Jedan od razloga je uznemirujuće jednostavan — premda Duh ima neograničenu moć da nas preobrazi, mi vlastitim izborima i odlukama ograničavamo ono što Bog može učiniti.

`Pročitajte Ivan 16,5-15. U ovom odlomku Isus Duha Svetoga naziva “Duhom Istine” (Ivan 16,13). Što prema tom tekstu Duh Sveti čini za nas?`

Premda nam može otkriti istinu o našoj grešnosti, Duh Sveti nas ne može natjerati da se pokajemo. On nam može otkriti najuzvišenije istine o Bogu, ali nas ne može natjerati da povjerujemo u njih i da se ponašamo u skladu s njima. Kad bi nas Bog i u najmanjoj mjeri prisilio na bilo što, mi bismo izgubili slobodu izbora, a Sotona bi Ga mogao optužiti za varanje u velikoj borbi tvrdeći da manipulira našim umom i srcem. Kada je velika borba izbila na Nebu, naš Otac nije prisilio Sotonu i ostale anđele da vjeruju u Njegovu dobrotu i pravednost niti da se pokaju. Pa ni u raju, gdje je ulog bio toliko velik, Bog nije spriječio Evu i Adama da iskažu svoju slobodnu volju i budu neposlušni, premda im je vrlo jasno predočio istinu o stablu usred vrta. Bog se ni prema nama danas ne ophodi ništa drugačije. Duh nam otkriva istinu o Bogu i grijehu, a onda nas pita: “S obzirom na sve što sam ti upravo pokazao, kako ćeš postupiti?”

Isto se događa i kad se nađemo u nevolji. Katkada do nevolje dolazi upravo zato što smo bili neposlušni ili se nismo pokajali za svoje grijehe. Da bi u takvim trenucima naš Otac djelovao u našu korist, moramo donijeti svjesnu odluku da ćemo pokajanjem i poslušnošću otvoriti vrata Božjoj sili da uđe u nas i preobrazi nas.

`Koja vam je osvjedočenja nedavno donio “Duh Istine”? Koliko ozbiljno slušate Njegov glas? I što je najvažnije, kakve odluke donosite svojom slobodnom voljom?`