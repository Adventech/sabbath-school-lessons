---
title:  POTREBA ZA USTRAJNOŠĆU
date:   04/08/2022
---

`Pročitajte izvještaj o Jakovljevoj borbi s Bogom (Postanak 32). Što nam taj izvještaj govori o ustrajnosti, čak i usred velikog obeshrabrenja? (Prije nego što odgovorite, uzmite u obzir cijelu Jakovljevu situaciju.)`

Mi možemo znati što je ispravno i dragovoljno činiti to što je ispravno, ali kada smo pod pritiskom, postaje vrlo teško držati se Boga i Njegovih obećanja. To je zato što smo slabi i plašljivi. Zato je jedna od važnih vrlina kršćanina njegova ustrajnost, sposobnost da nastavi dalje usprkos želji da odustane.

Jedan od najboljih biblijskih primjera ustrajnosti je Jakov. Mnogo godina prije Jakov je prevario svojeg oca i brata Ezava kako bi dobio pravo prvorodstva (Postanak 27), i otada je bježao u strahu od Ezavove želje da ga ubije. Premda je u snu o ljestvama koje sežu do Neba (Postanak 28) dobio divna obećanja o Božjem vodstvu i blagoslovu, ipak je bio uplašen. Očajnički je želio da mu Bog pruži osvjedočenje da je prihvaćen i da obećanja koja mu je dao prije mnogo godina i dalje vrijede. Dok se borio s nekim, a to je zapravo bio Isus, Jakovu je bilo uganuto bedro. Od tog trenutka borba više nije bila moguća jer je bol bio neizdrživ. Tada je sigurno došlo do suptilnog pomaka od borbe do oslanjanja. Jakov se držao za Isusa trpeći strahovite bolove sve dok nije dobio uvjerenje o blagoslovu. Zato mu Isus kaže: “Pusti me, jer zora sviće!” (Postanak 32,27)

Jakov je primio blagoslov zato što se čvrsto držao Isusa dok je trpio nesnosne bolove. Tako je i s nama. Bog može i nama “uganuti bedro” i onda nas pozvati da se u svojem bolu držimo Njega. I doista, Bog je dopustio da Jakovu ostanu bolne posljedice — i dalje je hramao kada se susreo s bratom. Izvana je to izgledalo kao slabost, ali za Jakova je to bio znak njegove snage.

`Koje praktične odluke možete donijeti (u vezi s druženjem, načinom života, štivom koje čitate, zdravstvenim i duhovnim navikama) koje će vam pomoći da ustrajete s Bogom usred obeshrabrenja i kušnji?`