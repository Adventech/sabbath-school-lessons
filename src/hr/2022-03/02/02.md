---
title:  IZNENAĐENJA
date:   03/07/2022
---

“Prestanite se čuditi, ljubljeni — kao da vam se što neobično događa — požaru koji bjesni među vama da vas iskuša!” (1. Petrova 4,12) Iznenađenja, bolna iznenađenja, mogu doći na mnogo načina. Automobil koji iz suprotnog smjera skreće na vaš trak. Iznenadna obavijest da gubite posao. Liječnički pregled koji vam donosi neočekivano loše vijesti. Izdaja nekoga koga ste voljeli i za koga ste mislili da vas voli. Koliko god da je bol sama po sebi snažna, čimbenik iznenađenja još je više pojačava. Ovog ćemo tjedna razmotriti nekoliko vrsta bolnih situacija koje nas ne bi trebale zateći nespremne.

Za početak osvrnimo se na 1. Petrovu 4,12. Grčka riječ za “čuditi se” u 1. Petrovoj 4,12 označava nešto strano ili tuđe. Petar poziva svoje čitatelje da ne upadnu u zamku vjerujući da su ognjene kušnje i nevolje strane kršćanskom iskustvu. Umjesto toga, treba ih smatrati normalnim — nečim što trebamo očekivati.

Riječ koja se koristi za “požar” ili “ognjenu kušnju” potječe od druge grčke riječi koja znači “gorenje”. Na drugim mjestima prevodi se i kao “peć”. To iskustvo stradanja za našu vjeru moglo bi se, dakle, smatrati “procesom topljenja” u retorti.

`Pročitajte 1. Petrova 4,12-19. Koja je Petrova poruka?`

Mnoge od nas patnja iznenadi jer često imamo odviše pojednostavljen pogled na kršćanski život. Znamo da postoje dvije strane — Bog koji je dobar, i Sotona koji je zao. Zbog toga često sve ono što doživljavamo kao dobro automatski povezujemo s Bogom, a sve što doživljavamo kao loše povezujemo sa Sotonom. Međutim, život nije tako jednostavan. Ne možemo na osnovi svojih osjećaja zaključivati što se nalazi u Božjoj, a što u Sotoninoj ladici. Ponekad hod s Bogom može biti izazovan i težak. A s druge strane, hod sa Sotonom može djelovati kao nešto što donosi veliku nagradu. Job koji je iako pravedan ipak postradao, pruža dobru ilustraciju te činjenice postavivši Bogu pitanje: “Zašto na životu ostaju zlikovci i što su stariji, moćniji bivaju?” (Job 21,7)

`Petar je govorio o kušnjama koje su posljedica hoda s Kristom. Ali postoje i drugi razlozi zbog kojih se možemo naći u nevolji i kušnji. Kako vam ulomak u 1. Petrovoj 4,12-19 može pomoći da nekom prijatelju taktično objasnite zašto ga ne bi trebale iznenaditi bolne kušnje s kojima će se možda suočiti?`