---
title:  NEVOLJE ZBOG GRIJEHA
date:   05/07/2022
---

“S neba se zaista očituje gnjev Božji na svaku bezbožnost i nepravednost ljudi koji istinu priječe nepravednošću.” (Rimljanima 1,18)`

Sve što radimo ima određene posljedice. Ako stojite na vrućem suncu sa sladoledom, on će se sigurno rastopiti. Uzrok i posljedica uvijek idu zajedno. I koliko god mi očajnički željeli da stvari budu drugačije, tako je i s grijehom. On uvijek žanje posljedice. Ne radi se o tome da Bog sjedi na Nebu i pita se kakve bi strašne stvari mogao učiniti ljudima koji griješe. Ne, sam grijeh donosi određene posljedice.

Problem je što često mislimo da možemo nekako nadmudriti Boga i griješiti a da ne iskusimo posljedice. To je nemoguće. Pavao vrlo jasno govori o tome da grijeh ostavlja posljedice, i to ne samo za vječnost. Njegove bolne i uznemirujuće posljedice osjećamo već danas.

`U Rimljanima 1,21-32 Pavao opisuje proces koji dovodi do toga da ljudi padnu u grijeh, i navodi posljedice tih grijeha. Čitajte te retke uz molitvu, a onda sagledajte bit onoga što Pavao govori usredotočivši se posebno na pojedine faze grijeha i njegove posljedice.`

Nekoliko redaka prije Pavao opisuje te posljedice kao “gnjev Božji” (Rimljanima 1,18). Božji gnjev u ovom retku jednostavno znači da Bog dopušta da ljudi požanju ono što su posijali. Čak i kada je riječ o kršćanima, Bog se ne miješa odmah da bi uklonio bol izazvanu našim vlastitim postupcima. On nas često pušta da iskusimo posljedice svojih djela ne bismo li razumjeli koliko je naš grijeh duboko štetan i loš.

Razmatrali smo posljedice kršenja Božjeg moralnog Zakona. Ali što je s kršenjem Božjih zdravstvenih zakona? Naše tijelo je Božji dom. Ako zlostavljamo svoje tijelo tako što se ne hranimo zdravo ili ne vježbamo, ili smo stalno prezaposleni, to je također grijeh protiv Boga. A to za posljedicu ima stvaranje uvjeta koji nas mogu dovesti u tešku situaciju.

`Na koji ste način vi u svojem životu poželi neposredne posljedice svojih grijeha? Koje ste pouke naučili? Što morate promijeniti da ne biste ponovno doživjeli nešto slično?`