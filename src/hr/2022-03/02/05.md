---
title:  NEVOLJE KAO SREDSTVO ČIŠČENJA
date:   06/07/2022
---

`“Stog ovako govori Jahve nad Vojskama: ‘Evo, pretopit ću ih i ispitati, ta kako da i postupaju prema kćeri naroda moga?’” (Jeremija 9,6)`

“Ako vas Duh Božji podsjeti na riječ Gospodnju koja vas povređuje, možete biti sigurni da u vama postoji nešto što On želi potpuno uništiti.” (Oswald Chambers, My Utmost for His Highest, Uhrichsville, OH: Barbour & Company, Inc., 1963., str. 271)

`Kako razumijete navedeni citat i biblijski redak? Kakvo je vaše iskustvo s boli koja prati proces čišćenja?`

`Pročitajte Jeremija 9,6-15. Bog kaže da će “pročistiti i okušati” ili “pretopiti” Judu i Jeruzalem (Jeremija 9,6). Koja dva razloga Bog navodi za to? (Jeremija 9,12.13) Kako će doći do tog čišćenja? (Jeremija 9,14.15)`

Božji proces čišćenja i kušnje uključuje drastične mjere. Postoje tri moguća razloga zbog kojih nam čišćenje i kušnja mogu djelovati kao velika nevolja. Prvo, mi doživljavamo bol kada Bog dopusti da nam okolnosti skrenu pozornost na naš grijeh. Prije toga Jeremija s tugom piše: “Mijeh sopće da bi vatra proždrla olovo, zalud se ljevač trudi da ga rastopi: šljaka se ne da izlučiti.” (Jeremija 6,29) Zato su katkad potrebne drastične mjere da bi privukle našu pozornost. Drugo, osjećamo veliku tjeskobu i tugu kad jasno sagledamo svoje grijehe. Treće, postajemo malodušni kad pokušamo živjeti drugačije. Može biti prilično neugodno i teško odreći se nečega što je tako dugo bilo dio nas.

`Razmislite o grijesima s kojima se borite. Kad bi vas Bog danas htio okušati i oplemeniti, kako bi to učinio? Kako biste već sada to mogli riješiti, prije nego što Bog odluči poduzeti drastične korake prema vama, kao što je učinio s Izraelom?`