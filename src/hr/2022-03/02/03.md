---
title:  NEVOLJE KOJE IZAZIVA SOTONA
date:   04/07/2022
---

“Budite trijezni i bdijte: vaš protivnik, đavao, obilazi kao ričući lav, tražeći koga da proždere!” (1. Petrova 5,8)

`Pročitajte navedeni redak. Koja se tu poruka nalazi za nas? Zapitajte se: “Koliko ozbiljno shvaćam ove riječi?” Što u vašem životu pokazuje shvaćate li ih ozbiljno?`

Jeste li ikad promatrali gladnog lava? To je stravičan prizor jer znate da on može zgrabiti skoro sve što poželi. Petar kaže da Sotona hoda naokolo na isti način. Kad pogledamo oko sebe, vidimo posljedice te njegove žudnje za ubijanjem. Smrt, patnja, izvrtanje istine, kvarenje morala i vrijednosti vidljivi su svuda. Ne možemo ne zapaziti djelovanje Sotone. Pročitajte 1. Petrova 5,8-11. Kako bi kršćani trebali reagirati na Sotonino obilaženje?

`Što je Bog obećao da će učiniti za one koji stradaju? 1. Petrova 5,10.`

Petar zapisuje te riječi u kontekstu odgovora na napade koje Sotona vrši na kršćansku vjeru. Ali kao što smo spomenuli, Sotona radi na mnogo različitih načina. I premda moramo biti svjesni stvarnosti i snage našeg neprijatelja, ne smijemo se nikad obeshrabriti. Moramo uvijek imati na umu da ga je Isus pobijedio, da je Sotona poraženi neprijatelj i da sve dok smo povezani s Isusom, sve dok se držimo Njega u vjeri, mi nikad ne možemo biti poraženi. Zahvaljujući križu, pobijedili smo zajedno s Kristom.

`Razmislite o još nekim načinima na koje nam Sotona zadaje bol. Kako nam čitanje ulomka u 1. Petrovoj 5,8-11 pomaže da svladavamo teškoće koje proživljavamo zato što živimo u grešnom svijetu u kojem Sotona izaziva pustoš i kaos?`