---
title:  NEVOLJE KOJE DOVODE DO SAZRIJEVANJA
date:   07/07/2022
---

“I da se ne bih uzoholio zbog obilja objava, stavljen mi je trn u tijelo, Sotonin poslanik, da me trajno muči da se ne uzoholim.” (2. Korinćanima 12,7)

Velika je razlika između rezanja i orezivanja. Režemo biljke koje više ne želimo, a orezujemo one od kojih očekujemo veći prinos. Oba procesa, međutim, zahtijevaju oštar nož. Orezivanje zahtijeva odsijecanje dijelova biljke, zbog čega bi se vrtlar početnik mogao uplašiti da će je uništiti. U duhovnom kontekstu, Bruce Wilkinson piše: “Molite li se da vas Bog preobilno blagoslovi i učini sličnijim svojem Sinu? Ako je vaš odgovor potvrdan, onda se vi zapravo molite za ‘vrtlarske škare’.” (Bruce Wilkinson, Secrets of the Vine, Sisters, OR: Multnomah Publishers, Inc., 2001., str. 60) Ljudi se pitaju što Pavao zapravo misli kad spominje “trn u tijelu” (2. Korinćanima 12,7). Pretpostavke se kreću od stalnih napada neprijatelja do poteškoća u govoru. Čini se, ipak, da je to bio problem s njegovim vidom (vidi komentare Ellen G. White: The SDA Bible Commentary, sv. 6, str. 1107). Začudo, Pavao je smatrao da mu je taj “trn” dan.

`Što je po vašem mišljenju Pavao želio reći riječima: “Dade mi se”? Tko mu je to dao? Kako je to Bog mogao upotrijebiti u Pavlovu korist?`

Zapazite da je Pavlov “trn” imao određenu svrhu, kao što on sam kaže: “Da se ne ponosim.” (2. Korinćanima 12,7) Dakle, to nije bila posljedica nekog konkretnog grijeha koji je počinio, već ga je trebalo spriječiti da ubuduće ne griješi. Pavao je bio svjestan da je po naravi sklon grijehu i da ga taj “trn” može spriječiti u tome.

`Pročitajte 2. Korinćanima 12,7-10. Kako se Pavao nosi sa svojim “trnom”? Mislite li da je ta slabost donijela Pavlu još neke duhovne prednosti? Kako vam način na koji Pavao reagira može pomoći da se nosite s “trnjem” koje ćete možda morati podnositi?`

`U kojoj bi se mjeri Božje ideje o vašem duhovnom razvoju mogle razlikovati od vaših vlastitih? Razmislite u kojim biste životnim područjima trebali postati plodniji u pravednosti. Koje biste duhovne kvalitete željeli da Bog razvije u vama takvim “orezivanjem”?`