---
title:  DO UMIRANJA DOLAZI PRIJE SPOZNAJE BOŽJE VOLJE
date:   12/09/2022
---

Mnogi kršćani iskreno nastoje spoznati Božju volju za svoj život. “Kada bih znao što je po Božjoj volji za moj život, sve bih žrtvovao za Njega.” Ali čak i kada damo takvo obećanje Bogu, još uvijek možemo biti zbunjeni oko toga što je zapravo po Njegovoj volji. Rješenje za tu zabunu možemo naći u Rimljanima 12,1.2. Ovdje Pavao objašnjava kako da spoznamo Božju volju i naglašava nešto vrlo važno: ako želimo znati što je Bogu po volji, najprije se moramo biti spremni žrtvovati!

Pročitajte Rimljanima 12,1.2. Pavao piše da ćemo moći “razabrati i prihvatiti što Bog želi, što je dobro, Bogu ugodno i savršeno” (Rimljanima 12,2 — Suvremeni hrvatski prijevod) kada:

1.	na pravi način razumijemo “milost koju nam je pokazao Bog”prema nama (Rimljanima 12,1 — Suvremeni hrvatski prijevod).

2.	prinesemo sebe kao živu žrtvu Bogu (Rimljanima 12,1).

3.	naš um bude obnovljen (Rimljanima 12,2).

Samo obnovljeni um može razumjeti Božju volju. Ali ta obnova ovisi o našem umiranju sebi, što je prvi korak. Jer ni u Kristovom slučaju nije bilo dovoljno da On samo strada za nas — morao je i umrijeti.

`Zamolite Duha Svetoga da vam ukaže na ona područja u vašem životu u kojima niste potpuno “mrtvi”. Čega se po nalogu Duha Svetoga trebate odreći da biste postali “žrtva živa” Bogu?`

Kad u nekom području svojeg života nismo u potpunosti mrtvi za sebe, Bog dopušta da nam nevolje skrenu pozornost na to. Naša patnja u takvim situacijama ne pomaže nam samo da se suočimo sa svojim grijehom, već nam također pokazuje čega se sve Isus odrekao radi nas. Elizabeth Elliot piše: “Odustajanje od najdubljih čežnji našeg srca vjerojatno je ono što nas najviše približava razumijevanju križa. ... To naše osobno iskustvo raspeća, premda nemjerljivo slabije od onog što je naš Spasitelj doživio, ipak nam pruža priliku da Ga počnemo upoznavati u zajedništvu Njegovih muka. Kakva god bila naša patnja, On nas poziva u to zajedništvo.” (Elisabeth Elliot, Quest for Love, Grand Rapids, MI: Fleming H. Revell, 1996., str. 182)

`Čitajte Rimljanima 12,1.2 i molite se nad tim redcima. Razmislite čega se sve morate odreći da biste postali žrtva. Kako vam to pomaže da razumijete patnje s kojima se Isus mjesto vas suočio na križu? Kako vam ta spoznaja pomaže da uđete u zajedništvo s Isusom i Njegovim mukama?`