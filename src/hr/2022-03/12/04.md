---
title:  SPREMNOST NA SLUŠANJE
date:   13/09/2022
---

“I dođe Jahve i stade i zovnu kao prije: ‘Samuele! Samuele!’ A Samuel odgovori: ‘Govori, sluga tvoj sluša.’” (1. Samuelova 3,10) Jeste li ikada čuli taj tihi glas Duha Svetoga, ali ste ga zanemarili? A onda kad je sve krenulo naopako, vjerojatno ste pomislili: O ne, zašto nisam slušao?

Prva knjiga Samuelova bilježi izvještaj o starcu, njegova dva zla sina koja nisu slušala Jahvu i malom dječaku koji Ga je slušao. Premda ih je Bog oštro upozoravao, oni koji su morali promijeniti smjer svojeg djelovanja, nisu to učinili.

`Pročitajte taj izvještaj u 1. Samuelovoj 2,12—3,18. Kakva nam je tu suprotnost predočena između onih koji slušaju Boga i onih koji Ga ne slušaju?`

Elijevi sinovi imali su nešto drugo na umu osim Božjeg djela. A Eli, premda je razgovarao s njima kad je čuo što Bog želi, po svemu sudeći nije poduzeo ništa. Ni njegovi sinovi očito nisu bili spremni određene pojedinosti svojeg života pokoriti Božjoj volji. Kakva suprotnost u odnosu na mladog Samuela!

Propovjednik Charles Stanley opisuje koliko je bitno njegovati osjetljivost za Božji glas u onome što on naziva “prebacivanjem u stanje nezaokupljenosti”. On kaže: “Duh Sveti ... ne govori da bi prenio informaciju. On govori da bi dobio odgovor. A kada naš dnevni raspored zaokuplja tako velik dio naše pozornosti, On zna da je gubljenje vremena predlagati nam bilo što drugo. U tom slučaju On obično šuti i čeka da postanemo dovoljno ‘nezaokupljeni’ da bismo Ga čuli i eventualno poslušali.” (Charles Stanley, The Wonderful Spirit-Filled Life, Nashville, TN: Thomas Nelson Publishers, 1992., str. 179,180)

`Što po vašem mišljenju Stanley podrazumijeva pod izrazom “dovoljno nezaokupljeni”? Kada razmišljate o svojoj otvorenosti prema Bogu, što vas često sprečava da budete “dovoljno nezaokupljeni da biste Ga čuli i eventualno poslušali”? Što trebate poduzeti da biste njegovali osjetljivost za Božji glas i odlučnost da budete poslušni Njegovim zahtjevima?`