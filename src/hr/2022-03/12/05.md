---
title:  OSLANJANJE NA SEBE
date:   14/09/2022
---

Kada je Eva sagriješila u Edenskom vrtu, to nije bilo samo zato što je sumnjala u Božju riječ. U središtu problema bilo je njezino uvjerenje da ima dovoljno mudrosti da sama odluči što je dobro i ispravno. Vjerovala je u vlastitu prosudbu. Međutim, kada se oslanjamo na vlastito prosuđivanje a ne na Božju riječ, postajemo otvoreni za sve vrste problema. Povijest kralja Šaula ukazuje na korake koji su doveli do takvog pogubnog samopouzdanja i tragedije koja je ubrzo potom uslijedila. Samuel je pomazao Šaula za kralja po Božjoj volji (1. Samuelova 10,1). A onda mu je dao konkretne upute (1. Samuelova 10,8). Međutim, Šaul nije poslušao.

`Pročitajte nastavak izvještaja u 1. Samuelovoj 13,1-14. Što je dovelo do Šaulova pada?`

Tri koraka izvela su Šaula na put samopouzdanja ubrzo nakon što je postao kralj. Problem je što nijedan od tih koraka sam po sebi nije bio tako loš. Ipak, oni su sadržavali sjeme tragedije jer je svaki od njih učinjen bez Boga. Obratite pozornost na slijed događaja koji su doveli do Šaulovog pada.

1.	Šaul kaže: “Kad sam vidio” — raštrkanost svoje vojske i Samuelovu odsutnost (1. Samuelova 13,11). Šaul je bio pod pritiskom pa je samostalno, na osnovi onoga što je vidio vlastitim očima, procijenio što se događa.

2.	Šaul prelazi s “kad sam vidio” na “pomislio sam” — da će ihFilistejci pobijediti (1. Samuelova 13,12). Ono što je vlastitim očima vidio oblikovalo je ono što je rekao ili pretpostavio o trenutačnom stanju.

3.	Šaul prelazi s “pomislio sam” na “odvažih se” — prinijeti žrtvu(1. Samuelova 13,12). To što je Šaul pomislio oblikovalo je njegove osjećaje.

Svi mi to i sami činimo: oslanjamo se na svoj vid, što nas navodi da se oslonimo na vlastito prosuđivanje, a ovo nas opet navodi da se oslonimo na osjećaje. I onda postupamo u skladu s tim osjećajima.

`Zašto je po vašem mišljenju Šaul tako lako slijedio vlastitu prosudbu dok su mu jasne Božje upute još uvijek odzvanjale u ušima? Ako smo svjesni svoje slabosti i nesavršenosti svojeg znanja, zašto se i dalje oslanjamo na sebe? Što možemo učiniti kako bismo se više oslanjali na Gospodnje zapovijedi nego na sebe same?`