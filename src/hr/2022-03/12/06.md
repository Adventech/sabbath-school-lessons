---
title:  ZAMJENE
date:   15/09/2022
---

Kao što smo vidjeli jučer, pokoravanje Božjoj volji može biti potkopano ako se oslanjamo na vlastitu snagu. Isto je tako moguće osloniti se na neke druge zamjene za Boga. Kad se neki ljudi osjećaju tjeskobno, odlaze kupiti nešto što će ih usrećiti. Neki koji se osjećaju neispunjeno, jure za slavom. Neki opet, koji imaju poteškoća sa svojim bračnim drugom, traže nekoga drugog tko će im pružiti intimnost i uzbuđenje.

Mnogo toga za čim posežemo doista može ublažiti pritisak, ali ne mora nužno riješiti problem niti nas naučiti kako da se sljedeći put uspješnije nosimo s problemom. To možemo postići samo uz Božju natprirodnu pomoć. Problem je što mnogo puta ovisimo o zamjeni za Boga, a ne o samom Bogu.

Evo nekih zamjena koje nam mogu poslužiti umjesto Boga:

1.	Oslanjanje na ljudsku logiku ili prošla iskustva kad nam jepotrebno svježe božansko otkrivenje.

2.	Potiskivanje problema iz našeg uma kad su nam potrebna božanska rješenja.

3.	Bijeg od stvarnosti i izbjegavanje Boga kad nam je potrebnazajednica s Njim radi primanja božanske sile.

Prorok Zaharija pomaže nam da se usredotočimo na ono što je istinski bitno kada se nađemo u kušnji da pribjegnemo zamjenama. Nakon mnogo godina izbivanja, prognanici su se konačno vratili iz Babilona i odmah počeli obnavljati hram. Međutim, naišli su na snažno protivljenje (o tome možete čitati u Ezri 4—6). Zato je Zaharija došao s porukom ohrabrenja Zerubabelu koji je vodio poslove.

`Pročitajte tu poruku u Zahariji 4. Što Bog želi reći u Zahariji 4,6? Kako bi Duh Sveti mogao utjecati na dovršenje jednog građevinskog projekta? Čemu nas to uči kad je riječ o odnosu između Duha Svetoga i praktičnih stvari koje radimo?`

Bog nije spriječio protivljenje obnovi hrama niti je poštedio Zerubabela stresa zbog suočavanja s teškoćama. Tako ni nas Bog neće uvijek zaštititi od protivljenja. Međutim, kada do njega dođe, Bog to može iskoristiti kao sredstvo pomoću kojeg nas uči da se oslonimo na Njega.

`Kada se nađete pod stresom, koja je vaša prva reakcija? Hrana? Televizija? Molitva? Pokoravanje Bogu? Što vaš odgovor govori o vama samima i onome što biste trebali naučiti ili promijeniti?`