---
title:  ISUS U GETSEMANIJU
date:   20/09/2022
---

“Te im reče: ‘Žalosna je duša moja do smrti. Ostanite ovdje i bdijte!’” (Marko 14,34)

Sve što je Isus trpio tijekom trideset tri godine svojeg života na Zemlji, bilo je ništa u usporedbi s onim s čim se suočio u posljednjim satima prije raspeća. Plan o Isusovoj smrti kao žrtvi pomirnici za grijehe svijeta postojao je od vječnosti (Efežanima 1,1-4; 2. Timoteju 1,8.9; Titu 1,1.2). A sada se upravo sve to događalo.

`Šta nam sljedeći redci govore o Kristovoj patnji u Getsemaniju? Matej 26,39; Marko 14,33-36; Luka 22,41-44.`

“Otišao je malo dalje od njih, ne tako daleko da Ga ne bi mogli vidjeti i čuti, i pao ničice na tlo. Osjećao je da Ga je grijeh odvojio od Njegovog Oca. Ponor je bio tako širok, tako mračan, tako dubok da je Njegov duh uzdrhtao pred njim. Nije smio upotrijebiti svoju božansku silu da bi izbjegao ovu veliku duševnu patnju. Kao čovjek morao je podnijeti posljedice čovjekova grijeha. Kao čovjek morao je izdržati Očev gnjev zbog prijestupa.

Krist je sada bio u položaju u kojem se nikada ranije nije nalazio. Njegova patnja najbolje se može opisati riječima proroka: ‘Probudi se, maču, protiv mog pastira, protiv čovjeka, moga srodnika — riječ je Jahve nad Vojskama.’ (Zaharija 13,7) Kao zamjena i jamac za grešnog čovjeka, Krist je patio pod božanskom pravdom. Uvidio je što je značila pravda. Dotad je bio posrednik za druge; sada je čeznuo da i sâm ima posrednika.” (Ellen G. White, Isusov život, str. 568; u izvorniku 686)

`Dobro razmislite o onome što je Isus proživljavao u Getsemaniju. Grijesi cijelog svijeta već su Ga počeli pritiskati. Pokušajte zamisliti kako se On osjećao zbog toga. Nijedno ljudsko biće nikada, ni prije ni poslije, nije bilo pozvano da proživi nešto slično. Što nam to govori o Božjoj ljubavi prema nama? Kakvu nadu iz toga možete izvući za sebe?`