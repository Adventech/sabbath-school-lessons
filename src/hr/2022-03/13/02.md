---
title:  RANI DANI
date:   18/09/2022
---

Sveto pismo pruža nam malo informacija o Isusovim ranim godinama. Međutim, manji broj redaka ipak nam govori nešto o uvjetima koji su vladali i stanju svijeta na koji je Spasitelj došao.

`Pročitajte sljedeće retke: Luka 2,7.22-24 (vidi također Levitski zakonik 12,6-8); Matej 2,1-18. Što nam u ovim redcima ukazuje na životne uvjete s kojima se Isus suočavao od samog početka?`

Naravno, Isus nije bio prvi čovjek koji je živio u siromaštvu i suočavao se još od malih nogu s onima koji su Ga htjeli ubiti. Postoji, međutim, još nešto što nam pomaže da razumijemo jedinstvenost onoga što je Krist trpio od najranijeg uzrasta.

`Pročitajte Ivan 1,46. Što nam ovdje pomaže da shvatimo s kakvim se kušnjama mladi Isus suočavao?`

S iznimkom Adama i Eve iz vremena prije pada, Isus je bio jedina bezgrešna osoba koja je ikada živjela na Zemlji. On je u svojoj čistoći, u svojoj bezgrešnosti, uronio u svijet grijeha. Kakvo je mučenje još od djetinjstva moralo biti za Njega to što je Njegova čista duša neprestano bila u dodiru s grijehom. Čak i mi sami, koji smo u velikoj mjeri otupjeli na grijeh, izbjegavamo izlaganje grijesima i zlu koje smatramo posebno odbojnim. Zamislite kako je moralo biti Kristu, čija je duša bila čista, koji ni u najmanjoj mjeri nije bio ukaljan grijehom. Razmislite koliki je kontrast u tom pogledu postojao između Njega i ljudi iz Njegovog okruženja. To je sigurno bilo iznimno bolno za Njega.

`Zapitajte se: “Koliko sam osjetljiv na grijehe koji postoje svuda oko mene? Smetaju li mi ili sam otupio na njih?” Ako ste postali ravnodušni, je li to možda zbog onoga što čitate, gledate ili čak radite? Razmislite o tome.`