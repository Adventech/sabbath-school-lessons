---
title:  RASPETI BOG
date:   21/09/2022
---

Smrt razapinjanjem bila je jedna od najstrožih kazni koju su Rimljani izricali. Smatralo se da je to najgori način umiranja. Bilo je, dakle, strašno da netko bude pogubljen na takav način, a posebno Božji Sin! Isus je, moramo to uvijek imati na umu, došao u ljudskom tijelu poput našeg. Dok je trpio bičevanje i zakucavanje klinova u ruke i noge, mučnu težinu vlastitog tijela koje su razdirale rane od klinova — tjelesni bolovi bili su nepodnošljivi. Bila je to okrutna kazna čak i za najgore kriminalce. A koliko je tek bilo nepravedno da se Isus, potpuno nevin, suoči s takvom sudbinom.

Pa ipak, kao što znamo, Kristove tjelesne muke nisu bile ništa u usporedbi s onim što se doista događalo. Bilo je to nešto mnogo ozbiljnije od pukog ubojstva nevinog čovjeka.

**Koji su događaji u vezi s Isusovom smrću pokazali da se događa nešto mnogo značajnije nego što je većina ljudi tada uviđala? Kakav smisao možemo naći u svakom od tih događaja, što nam pomaže otkriti što se tu zapravo dogodilo?**

`Matej 27,45`

`Matej 27,51.52`

`Marko 15,38`

Jasno je da se tu zbivalo nešto mnogo strašnije od same smrti nevinog čovjeka, koliko god ona bila nepravedna. Prema Svetom pismu, Božji gnjev protiv grijeha, naših grijeha, izlio se na Isusa. Isus je na križu pretrpio pravedni Božji gnjev protiv grijeha — grijeha cijelog svijeta. Prema tome, Isus je trpio nešto mnogo dublje, mračnije i bolnije nego što je bilo koje ljudsko biće ikada moglo spoznati ili doživjeti.

`Dok se suočavate sa svojim svakidašnjim borbama, kakvu nadu i utjehu možete crpiti iz činjenice da je Krist stradao na križu mjesto vas?`