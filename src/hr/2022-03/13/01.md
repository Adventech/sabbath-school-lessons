---
title:  Krist u peći nevolje
date:   17/09/2022
---

### Biblijski tekstovi:
Luka 2,7.22-24; Matej 2,1-18; Ivan 8,58.59; Luka 22,41-44; Matej 27,51.52; Rimljanima 6,23; Titu 1,2.

> <p></p>
> “Oko devetog sata povika Isus jakim glasom: ‘Eli! Eli! Lema sabakthani?’ — a to znači: Bože moj, Bože moj! Zašto si me ostavio?” (Matej 27,46)

Kad god se osvrnemo na problem patnje, postavlja se pitanje: Kako su grijeh i patnja uopće nastali? Zahvaljujući božanskom otkrivenju, imamo dobar odgovor: Nastali su zato što su slobodna bića zloupotrijebila slobodu koju im je Bog dao. To nas dovodi do sljedećeg pitanja: Je li Bog unaprijed znao da će ta bića pasti? Jest, ali je očito mislio da je to, kao što je napisao C. S. Lewis, “vrijedno rizika”.

Vrijedno rizika? Za koga? Za nas, dok Bog udobno sjedi na Nebu na svojem prijestolju? Ne baš. Sloboda svih Njegovih razumnih stvorenja bila je toliko sveta Bogu da je On, umjesto da nam uskrati slobodu, sam ponio teret patnje izazvane našom zloupotrebom te slobode. Tu patnju vidimo u životu i smrti Isusa Krista koji je stradanjem u ljudskom tijelu uspostavio vezu između Neba i Zemlje koja će trajati kroz svu vječnost.

`Kratak pregled pouke za ovaj tjedan: Što je Krist pretrpio mjesto nas? Što možemo naučiti na osnovi Njegovog stradanja?`

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 360—364.**