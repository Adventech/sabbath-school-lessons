---
title:  BOG KOJI STRADA
date:   22/09/2022
---

Već smo se naviknuli na činjenicu da sve dok smo ovdje, na ovom svijetu, patimo. To je naša sudbina kao palih stvorenja. Nigdje u Bibliji nije nam obećano ništa drugo. Naprotiv...

`Što nam sljedeći redci govore o tom predmetu? Djela 14,22; Filipljanima 1,29; 2. Timoteju 3,12.`

Ipak postoje dvije pojedinosti koje bismo usred naših patnji trebali imati na umu.

Prvo, Krist, naš Gospodin, stradao je mnogo teže od bilo koga od nas. On je na križu “naše bolesti ponio, naše je boli na se uzeo” (Izaija 53,4). Ono što smo mi iskusili samo kao pojedinci, On je pretrpio odjednom za sve nas. On koji je bio bezgrešan, bio je “mjesto nas” učinjen “grijehom” (2. Korinćanima 5,21) i stradao je na način koji mi kao grešna stvorenja ne možemo ni zamisliti.

I drugo, dok patimo, trebamo se sjetiti ishoda Kristovog stradanja, to jest što nam je obećano na osnovi onoga što je Krist učinio za nas.

`Pročitajte sljedeće retke: Ivan 10,28; Rimljanima 6,23; Titu 1,2; 1. Ivanova 2,25. Što nam je tu obećano?`

Bez obzira na patnje koje ovdje podnosimo, zahvaljujući Isusu, zahvaljujući tome što je On sam podnio kaznu za naše grijehe, zahvaljujući velikom daru Evanđelja — da u Isusu već sada na osnovi vjere možemo stajati savršeni — imamo obećanje vječnog života. Imamo obećanje da je zbog onoga što je Krist učinio, zbog punine i potpunosti Njegovog savršenog života i Njegove savršene žrtve, naše postojanje ovdje, puno boli, razočaranja i gubitaka, ipak samo trenutak, bljesak koji dođe i prođe, za razliku od vječnosti koja nas čeka, vječnosti na novom Nebu i novoj Zemlji na kojoj neće biti grijeha, patnje i smrti. A sve nam je to obećano i omogućeno samo zahvaljujući Kristu i mukama kroz koje je prošao da bi jednog dana, ubrzo, “zbog patnja duše svoje” vidio svjetlost i nasitio se (Izaija 53,11).