---
title:  PREZREN I ODBAČEN OD LJUDI
date:   19/09/2022
---

`Pročitajte sljedeće retke imajući pritom na umu činjenicu da je Isus bio božansko Biće, Stvoritelj Neba i Zemlje i da je došao prinijeti sebe na žrtvu za grijehe cijelog svijeta: Matej 12,22-24; Luka 4,21-30; Ivan 8,58.59. Kako nam ti redci pomažu da razumijemo patnje s kojima se Isus suočavao ovdje na Zemlji?`

Bilo od strane vođa ili čak običnih ljudi, Isusov život, djela i nauk stalno su bili pogrešno shvaćeni, što je dovelo do toga da Ga odbace i zamrze upravo oni koje je došao spasiti. U izvjesnom smislu, to je kao kad roditelj vidi da je njegovom svojeglavom djetetu potrebna pomoć, ali i pored toga što je spreman učiniti sve za to dijete, ono ga prezire i time omalovažava i odbacuje vjerojatno jedinu osobu koja ga može izbaviti od potpune propasti. S tim se Isus suočavao dok je bio ovdje na Zemlji. Koliko je to moralo biti bolno za Njega!

`Pročitajte Matej 23,37. Kako se Krist osjećao zbog tog odbacivanja? Dok čitate o tome, zapitajte se i sami: “Je li se On osjećao loše zbog sebe (kao što se mi često osjećamo kad naiđemo na odbacivanje), ili je to bilo zbog nekog drugog razloga?” Ako je bilo zbog nekog drugog razloga, koji bi to onda razlog bio?`

Svi smo osjetili žalac odbačenosti i omalovažavanja, a naša je bol zbog toga u nekim prilikama bila možda čak i slična Kristovoj, u smislu da je bio nesebičan. Trpjeli smo bol ne zato što smo bili odbačeni, već zbog posljedica koje je to imalo po onoga tko nas je odbacio (možda netko do koga nam je stalo, a tko odbacuje spasenje u Kristu). A zamislite tek kako se osjećao Isus koji je bio potpuno svjestan s čime će se morati suočiti da bi spasio ljude, i istodobno potpuno svjestan kakve će biti posljedice njihovog odbacivanja. “Upravo zbog svoje nevinosti On je tako snažno osjećao napade Sotone.” (Ellen G. White, Selected Messages, sv. 3, str. 129)

`Kako vam Kristov život može pomoći da se uspješnije suočavate s boli odbacivanja i omalovažavanja? Što vam Njegov primjer pokazuje? Kako to možete primijeniti na svoj život?`