---
title:  ZA DALJNJE PROUČAVANJE
date:   09/09/2022
---

U knjizi Ellen G. White Patrijarsi i proroci pročitajte poglavlje pod naslovom “Pomazanje Davida”, str. 537—540 (u izvorniku 637—642).

Božji plan za nas katkada podrazumijeva i dosta čekanja, što može izgledati kao pravo mučenje. Da bismo naučili biti strpljivi tijekom tog razdoblja, trebamo se usredotočiti na Boga i vjerovati da On djeluje za naše dobro. Ima mnogo razloga za čekanje, ali svi se odnose na Božje kraljevstvo i Njegove planove za nas. Možemo mnogo izgubiti ako pokušamo preduhitriti Boga, a mnogo dobiti ako sačuvamo stav povjerenja i jednostavno se radujemo u Njemu.

Bog pozorno prati svaku kušnju.

“Ne mogu sagledati Božji cilj u svojoj nevolji, ali On zna što je najbolje i ja ću Mu predati dušu, duh i tijelo kao svojem vjernom Stvoritelju. ‘Jer znam komu sam vjerovao i siguran sam da on može sačuvati povjereno mi blago do onoga Dana.’ (2. Timoteju 1,12) Kad bismo odgojili i uvježbali svoju dušu da ima više vjere, ljubavi, strpljenja i savršenije povjerenje u nebeskog Oca, uvjerena sam da bismo iz dana u dan imali više mira i sreće dok prolazimo kroz sukobe ovog života. Gospodinu nije milo kada se svojom uznemirenošću i brigama otimamo iz Isusovog naručja. Potrebno nam je više mirnog čekanja udruženog s budnošću. Katkad imamo osjećaj da nismo na pravom putu, što nas tjera da razmišljamo i stalno tražimo u sebi neki znak koji bi nam pokazao što je ispravno u danoj prilici. Ali ono što se računa nije osjećaj, već vjera.” (Ellen G. White, Selected Messages, sv. 2, str. 242)

 **Pitanja za razmišljanje**

`1.	Što znači to da Isus “pozorno prati” svaku kušnju? Kakonam to može pomoći dok čekamo?`

`2.	Zamolite članove razreda da iznesu neko osobno svjedočanstvo o strpljivom čekanju. Koji su bili njihovi strahovi, njihove radosti? Kako su se snašli? Što su naučili? Kojih su se obećanja držali?`

`3.	Kako kao crkva ili razred možete pomoći drugima koji semuče dok čekaju Božji trenutak da se nešto ostvari?`

`4.	Koja je uloga molitve u građenju strpljenja? Postoji li netkoza koga se možete moliti da Duh razvije strpljenje u njegovom životu?`