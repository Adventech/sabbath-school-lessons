---
title:  STRPLJIVI BOG
date:   04/09/2022
---

`Pročitajte Rimljanima 15,4.5. Što u ovim redcima nalazimo za sebe?`

Obično smo nestrpljivi u vezi s nečim što jako želimo ili nam je obećano, a još uvijek nemamo. Zadovoljni smo tek kada dobijemo to za čim čeznemo. A budući da rijetko kada dobijemo to što želimo baš onda kada želimo, to znači da smo često osuđeni na razdražljivost i nestrpljenje. A kada smo u takvom stanju, gotovo je nemoguće sačuvati mir i povjerenje u Boga.

Čekanje je po definiciji bolno. Na hebrejskom, jedna od riječi kojom se opisuje “čekaj ga strpljivo” (Psalam 37,7 — Suvremeni hrvatski prijevod) potječe od izraza koji se može prevesti kao “trpjeti jake bolove”, “drhtati”, “biti povrijeđen”, “biti tužan”. Nije lako biti strpljiv. Katkad je to najvažnije kad se nađemo u nevolji.

`Pročitajte sljedeće tekstove: Psalam 27,14; 37,7; Rimljanima 5,3-5. Što nam ti redci govore? Do čega strpljenje dovodi?`

Dok čekamo, možemo se usredotočiti na jedno od ovo dvoje: na ono što čekamo ili na Onoga koji sve to drži u svojim rukama. Ali ono što je uistinu bitno nije koliko dugo moramo čekati, već kakav stav pritom zauzimamo. Ako vjerujemo u Gospodina, ako smo svoj život položili u Njegove ruke, ako smo Mu predali svoju volju, možemo se osloniti na to da će On učiniti ono što je najbolje za nas upravo u trenutku kada to bude najbolje za nas, koliko god nam bilo teško u to povjerovati.

`Postoji li nešto što nestrpljivo čekate? Kako možete sve predati Bogu i prepustiti Njemu da odredi pravi trenutak? Molite se sve dok ne izgradite stav potpune predaje i pokoravanja Gospodinu.`