---
title:  U VRIJEME KOJE BOG ODREDI
date:   05/09/2022
---

`Pročitajte Rimljanima 5,6; Galaćanima 4,4. Što nam ovi redci govore o Božjem odabiranju pravog trenutka?`

U ovim redcima Pavao nam govori da je Isus došao umrijeti za nas u točno određeno vrijeme, ali nam ne kaže zašto je baš to bio pravi trenutak. Kad pročitamo te retke, lako bismo se mogli zapitati: Zašto je Isus čekao tisućama godina prije nego što je došao na Zemlju obračunati se s grijehom — zar svemir nije već mnogo prije toga shvatio da je grijeh razoran? Možemo se također zapitati zašto Isus još uvijek odgađa svoj drugi dolazak. Možemo se zapitati i ovo: Zašto Gospodin tako dugo čeka na uslišenje naših molitava?

`Sjetite se, na primjer, proročanstva o sedamdeset sedmica iz Daniela 9,24-27 koje ukazuje na Isusa kao Mesiju (ako je potrebno, osvježite svoje znanje). Koliko je trajalo to razdoblje? Što vam to govori o potrebi da naučimo čekati ispunjenje vremena koje je Bog odredio, čak i kad nam se čini da to predugo traje?`

Ima mnogo duhovnih razloga zbog kojih su važna ta razdoblja čekanja. Prvo, čekanje može preusmjeriti našu pozornost sa stvari na samog Boga. Drugo, čekanje nam omogućava da razvijemo jasniju sliku o vlastitim pobudama i željama. Treće, čekanje gradi ustrajnost — duhovnu izdržljivost. Četvrto, čekanje otvara vrata za razvoj mnogih duhovnih snaga kao što su vjera i pouzdanje. Peto, čekanje dopušta Bogu da doda još neke dijelove u slagalicu od koje se sastoji šira slika. Šesto, možda nikada nećemo saznati zašto moramo čekati i zato učimo živjeti vjerom. Možete li se sjetiti još nekih razloga za čekanje?

`Sjetite se biblijskih primjera u kojima Bog čini nešto u svoje vrijeme i koji će vam pomoći da se naučite oslanjati na Njega, vjerujući da će On u svoje vrijeme učiniti za vas ono što je ispravno. (Razmislite, na primjer, o Abrahamu, Sari i njihovom obećanom sinu.) Istodobno se zapitajte: “Kako ja svojim postupcima možda odgađam odgovor na molitvu koja je odavno mogla biti uslišana?”`