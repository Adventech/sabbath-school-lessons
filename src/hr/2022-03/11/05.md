---
title:  "ILIJA — PROBLEM ISHITRENOSTI"
date:   07/09/2022
---

Obračun na vrhu gore Karmela bio je završen (1. o kraljevima 18). Oganj je sišao s neba, svi ljudi su priznali pravog Boga, a lažni proroci bili su pogubljeni. Nedvosmisleno je potvrđeno tko je pravi Bog. Moglo se pomisliti da će Ilija, kako dan bude odmicao, sve više rasti u duhovnoj snazi. Međutim, on je iznenada čuo nešto što ga je toliko užasnulo da je poželio umrijeti. Pročitajte ostatak događaja u 1. o kraljevima 19,19. Posljednje riječi ulomka posebno su zabrinjavajuće: “I gle, eto k njemu riječi Jahvine: ‘Što ćeš ti ovdje, Ilija?’” (1. o kraljevima 19,9) Strah je očito natjerao Iliju da pobjegne i nađe se na pogrešnom mjestu.

`Nakon tako moćnoga Gospodnjeg djelovanja na gori Karmelu, Ilija je trebao biti pun vjere i pouzdanja, ali umjesto toga on je pobjegao u strahu za svoj život. Koju pouku možemo izvući iz tog lošeg primjera?`

Ovaj događaj ilustrira nešto važno: kada se žurimo, vrlo lako se možemo naći na pogrešnom mjestu. Iliju je svladao strah i nagnao ga da pobjegne u pustinju poželjevši da se nikada nije ni rodio. Međutim, ima i drugih razloga koji nas mogu navesti da ishitreno odbacimo Božji plan u našem životu.

`Pročitajte sljedeće retke: Postanak 16,1-3; Brojevi 20,10-12; Suci 14,1-3; Matej 20,20.21; Luka 9,52-56; Djela 9,1. Koji su razlozi naveli osobe o kojima je ovdje riječ da postupe ishitreno ne obazirući se na Božju volju?`

Vrlo je lako upasti u napast da nas ambicija, bijes, strast, nedostatak vjere ili navodna “revnost” za Gospodina navedu da se požurimo tamo gdje ne bismo trebali biti. Nitko nije imun na tu opasnost. Ključ je u njegovanju vjere koja se u potpunosti oslanja na dobrotu i milost Boga, za koga znamo da nas ljubi i želi nam ono što je najbolje za nas. To ne dolazi samo od sebe. Vjera jest dar, ali dar koji treba njegovati, razvijati i ljubomorno čuvati.