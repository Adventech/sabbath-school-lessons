---
title:  DAVID — POUČAN PRIMJER ČEKANJA
date:   06/09/2022
---

U 1. Samuelovoj 16,1-13 vidimo mladića Davida kojega je Samuel pomazao za kralja. Međutim, tek mu je predstojao dugačak put od pašnjaka njegovog oca Jišaja do prijestolja u Jeruzalemu. Sigurno je povremeno upadao u teške kušnje.

Mladić je najprije pozvan da svira kako bi smirio Šaulov izmučeni duh (1. Samuelova 16). Poslije će postati izraelski junak pošto je ubio Golijata (1. Samuelova 17). Zatim prolazi više godina tijekom kojih David bježi kako bi sačuvao živu glavu. I Šaul i njegov sin Jonatan znali su da je David predodređen za sljedećeg kralja (1. Samuelova 23,17; 24,21). Pa ipak David nije činio ništa kako bi ubrzao svoju Bogom određenu sudbinu. Naprotiv, činilo se kao da postupa upravo suprotno. Čak i kada ga je Šaul pokušao ubiti, a on odrezao komad tkanine s kraljevog plašta, David je požalio što je to učinio (1. Samuelova 24,5-7). I premda ga je kralj ponovno pokušao ubiti, David je odbio ubiti Šaula kad mu se za to ukazala prilika (1. Samuelova 26,7-11).

`Pročitajte 1. Samuelova 26,1-11. Zašto je David odbio ubiti Šaula? Koja nam načela otkriva ovaj događaj kad je riječ o načinu na koji Bog ostvaruje svoje planove u našem životu?`

`A sada pročitajte 1. Samuelova 26,12-25. Kako je Davidov postupak utjecao na Šaula? Čemu nas to uči o prednostima čekanja na Božje djelovanje?`

Promatrajući cijeli Davidov put do prijestolja, mogli bismo ga sažeti u jednu kratku rečenicu — ne posežite za onim što vam Bog još uvijek nije dao. Božje darove uvijek je najbolje primiti iz Njegove ruke i u Njegovo vrijeme. To katkada podrazumijeva vrlo dugo čekanje. Klice graha mogu izrasti doslovno za nekoliko sati, dok je hrastu za to potrebno mnogo godina. Ali poslije, kad naiđu jaki vjetrovi, njegovo stablo neće biti iščupano iz korijena.

`Pomislite kako je lako David mogao opravdati ubojstvo Šaula. (Uostalom, Davidu je rečeno da će preuzeti prijestolje, a Šaul je ionako bio loš.) Ipak, Davidovi postupci svjedoče o pravoj vjeri u Boga. Koju biste pouku mogli izvući iz tog primjera u vezi s onim na što vi čekate?`