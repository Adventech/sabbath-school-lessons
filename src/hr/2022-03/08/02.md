---
title:  PREVELIKA VELIKODUŠNOST NAŠEG OCA
date:   14/08/2022
---

“Da me Bog doista voli, učinio bi za mene _________________________!”

Pitam se koliko nam je puta ta misao proletjela kroz glavu. Mi gledamo na svoje okolnosti i onda se počinjemo pitati ljubi li nas Bog, jer da nas ljubi, stvari bi stajale drugačije.

Postoje dva razloga koji nas često navode da sumnjamo u Božju dobrotu. Prvo, kad u svojem srcu i umu imamo goruću želju za nečim za što vjerujemo da je dobro, pomisao da Bog za nas želi nešto drugačije, može nam izgledati neodrživo. Drugo, možemo posumnjati u Božju dobrotu ako je naše iskustvo u suprotnosti s onim u što vjerujemo. Ako nešto izgleda dobro, ili nam godi, ili zvuči dobro, ili ima dobar okus, onda mora biti dobro. I ako to ne možemo imati, ljutimo se na Boga.

Tada na pozornicu stupa vjera. Vjera dolazi do izražaja upravo u trenucima kada smo u kušnji da posumnjamo u Boga i Njegovu dobrotu.

`U Rimljanima 8,28-39 opisuje se Božja dobrota prema nama. Što nam u tim redcima može pomoći da zaštitimo svoj um od sumnje u Božju dobrotu?`

U Rimljanima 8,32 nalazimo važnu poruku koja nam uvelike pomaže da ne postanemo preopterećeni svojim okolnostima. Otkud nam uopće pomisao da je Bog najprije poslao Isusa da umre za nas, a zatim postao škrt i zao?

To znači da bi istina o Božjoj velikodušnosti prema nama, koja se ogleda u Kristovoj smrti, morala imati jači utjecaj na naše razmišljanje od svih sumnji izazvanih nevoljama.

`Kako istina (o Božjoj dobroti) može izvršiti na vas jači utjecaj od vaših sumnji? Razmišljajte o činjenici da je Bog dao Isusa da umre umjesto vas i da se ta nevjerojatna velikodušnost prema vama pokazuje do današnjeg dana na tisuće različitih načina. Kako to utječe na vašu vjeru?`