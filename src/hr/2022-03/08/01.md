---
title:  Promatranje Nevidljivoga
date:   13/08/2022
---

### Biblijski tekstovi:
Rimljanima 8,28-39; Ivan 14,1-14; Efežanima 1,18-23; Izaija 40,27-31.

> <p></p>
> “Vjerom ostavi Egipat, ne bojeći se kraljeve srdžbe. Ostade, naime, postojan kao da promatra Nevidljivoga.” (Hebrejima 11,27)

Definicija vjere u Poslanici uvijek je izazovna. “Vjera je jamstvo za ono čemu se nadamo, dokaz za one stvarnosti kojih ne vidimo.” (Hebrejima 11,1) Kako možemo biti sigurni u nešto što ne vidimo? Ipak, upravo to ilustrira Mojsije u našem ključnom retku: “Ostade, naime, postojan kao da promatra Nevidljivoga.” On je ustrajao zato što je “promatrao Nevidljivoga” (Hebrejima 11,27).

Još je izazovnije kada shvatimo da smo pozvani promatrati “Nevidljivoga” ne samo u dobrim vremenima, već pogotovo onda kada nam sve ide naopako. Za to nam je potrebna Kristova vjera koja mora biti oblikovana istinom o Bogu i Božjem kraljevstvu. Istina o dobroti našeg Oca, o sili koja se nalazi u Isusovom imenu, o snazi uskrsnuća i Božjem suosjećanju omogućit će nam da budemo jaki kada se nađemo u nevolji i dođemo u kušnju da u sve sumnjamo.

Kratak pregled pouke za ovaj tjedan: Koje nam istine o Bogu mogu pomoći da ustrajemo čak i u najgorim trenucima?

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 319—326.**