---
title:  VJERNI I KAD NE VIDIMO BOGA
date:   18/08/2022
---

Pomisao da nikome nije stalo do nas vrlo je neugodna. Ali najneugodnija je pomisao da Bog ne zna ili ne mari za nas.

Židovima koji su bili prognani u Babilon izgledalo je da se Bog baš ne brine puno za njih. I dalje su bili prognani, i dalje su se osjećali napuštenima od Boga zbog svojih grijeha. Ali usprkos tome, Izaija im upućuje riječi utjehe. U Izaiji 40 prorok na vrlo dirljiv način govori narodu o njihovom Bogu: “Kao pastir pase stado svoje, u ruke uzima jaganjce, nosi ih u svome naručju, i brižljivo njeguje dojilice.” (Izaija 40,11) Međutim, nakon toliko vremena izgnanici su razmišljali: “Gdje si, Gospodine? Ne vidimo nikakve dokaze da si još uvijek tu niti da se brineš za nas!”

`Pročitajte Izaija 40,27-31. Na koji način Izaija opisuje Boga? Kako ih je taj opis Boga trebao utješiti dok su govorili sebi: “Moj put sakriven je Jahvi, Bogu mom izmiče moja pravica.” (Izaija 40,27)?`

Drugu skupinu pripadnika Božjeg naroda koji su vjerojatno mislili da je njihov put sakriven od Boga nalazimo u Knjizi o Esteri. U toj knjizi Bog se ne spominje ni jedan jedini put. Međutim, oko Božje intervencije za spasenje Njegovog naroda od neopozive naredbe kojom su bili osuđeni na uništenje odvija se cijela drama. Ova povijest ne opisuje samo događaje iz prošlosti. Ona simbolizira vrijeme u budućnosti kada će Božji narod ponovno biti proganjan i kada će ponovno biti proglašen zakon za njegovo uništenje (Otkrivenje 13,15). Možete li zamisliti kako je lako bilo zaključiti da je, s obzirom na postojeće strašne okolnosti, Bog sigurno napustio svoj narod? Ali mi se ne trebamo plašiti. Isti Bog koji je spasio svoje izabrane u izvještaju o Esteri, ponovno će ih spasiti u posljednjoj nevolji.

`Čitali smo kako Izaija opisuje Boga prognanicima. Kako biste vi opisali Boga ljudima koji smatraju da je Bog otišao i napustio ih? Kako biste im pomogli da gledaju očima vjere i da se ne oslanjaju na ono što svojim vidom mogu zapaziti oko sebe?`