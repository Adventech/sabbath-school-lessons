---
title:  ON NOSI SVE NAŠE BRIGE
date:   17/08/2022
---

Neki ljudi u svojem domu drže natpis: “Zašto biste se molili kad se možete brinuti?” To nam uvijek izmami smijeh jer smo svjesni da se i sami tako ponašamo — često se brinemo umjesto da priđemo Bogu i Njemu iznesemo svoje brige.

Netko je jednom rekao: “Kada nam život postane odviše zamršen, trebamo ga predati Bogu da On razveže čvorove.” A Bog to želi učiniti za nas! Pa ipak, začudo, mi se držimo svojih problema sve dok ne puknemo. Zašto čekamo da nas svlada očaj prije nego što pristupimo Gospodinu?

`Pročitajte 1. Petrova 5,7. Petar tu citira Psalam 55,22. Koja se ovdje poruka nalazi za nas? Vidi također Matej 6,25-33.`

Redak u 1. Petrovoj 5,7 vrlo je jednostavan. U njemu nema skrivenih poruka, njegovo je značenje jasno. “Baciti” znači predati ono što izaziva bol i zabrinutost da više nema nikakve veze s nama. Ali, naravno, mi ne bacamo svoj teret bilo kamo. Naša briga ne iščezava u praznini. Mi je predajemo svojem Ocu koji je na nebesima i koji obećava da će to riješiti. O tome Isus govori u Evanđelju po Mateju. To nije teško učiniti. Naprotiv. Problem i jest u tome što nam to izgleda odviše lako i odviše dobro da bi bilo istinito.

Uzrok zabrinutosti može biti različit. To može biti pritisak na poslu. Neočekivana kritika. Osjećaj da smo neželjeni i nevoljeni. Zdravstvene ili materijalne brige. Osjećaj da nismo dovoljno dobri za Boga. Misao da nam nije oprošteno. Kakvi god bili naši problemi, jedan od razloga što ih se držimo jest što mislimo da ih sami možemo riješiti bolje nego bilo tko drugi. Međutim, Petar nas poziva da preispitamo svaku takvu misao. Mi se ne moramo brinuti zato što se Bog brine za nas. A brine li se On za nas toliko da bi se umiješao čak i onda kada smo na rubu razvoda ili se osjećamo potpuno beskorisno? Biblija kaže da se Bog stalno brine za nas i da je spreman preokrenuti svaku situaciju.

`Što vas u ovom trenutku brine? Koliko god te brige bile opravdane, koliko god bile mučne, postoji li išta što je preteško za Gospodina? Možda je naš najveći problem u tome što mi, premda vjerujemo da Bog zna što nas muči i može to popraviti, ipak ne vjerujemo da će On to riješiti na način na koji bismo mi željeli. Zadržite se na ovoj posljednjoj misli i zapitajte se koliko je ona istinita u vašem životu.`