---
title:  SILA USKRSNUĆA
date:   16/08/2022
---

Uskrsnuće rješava problem ljudske nemoći. Kada je riječ o Isusovom životu, smrti i uskrsnuću, često razmišljamo o tome kako je Njegova smrt bila događaj koji nas je u zakonskom smislu učinio ispravnim pred Bogom. I to je, naravno, točno.

Međutim, uskrsnuće dodaje posebnu dimenziju spasenju. Isusovo uskrsnuće ima smisla ne samo zato što nam pokazuje da ćemo jednog dana i mi ustati iz mrtvih. Uskrsnuće je Isusa dovelo s desne strane Ocu, u položaj moći i vlasti. I upravo nam tu silu uskrsnuća Bog danas stavlja na raspolaganje!

`U Efežanima 1,18-23 Pavao govori o Božjoj sili. Čemu nas ti redci uče o sili uskrsnuća? Kakvu nadu i koja obećanja možete pronaći u tim redcima?`

Pavao se moli da Efežani razumiju neke istine koje se mogu pravilno sagledati samo uz božansku pomoć: (1) da postoji nada u preobraženje i vječnu budućnost u koju nas Isus poziva; (2) da možemo spoznati silu koja se očitovala u našu korist.

Pavao zatim pokušava opisati koliko je ta sila zapanjujuća. Ista ona sila koja je nama danas dostupna, uskrisila je Isusa! I ne samo da Ga je podigla iz zemlje i vratila u život, već Ga je postavila na položaj moći s Očeve desne strane.

Ali Pavao se tu ne zaustavlja. Uskrsnuće nije Isusu dalo bilo kakvu moć, već moć da vlada i osigura sve ono što će Njegovom narodu trebati kroz vječnost!

`Zapišite u kojim vam je sve područjima vašeg života potrebna sila uskrslog Isusa. Kada završite, molite se da ta sila bude primijenjena na sva ta područja u kojima vam je potrebna pomoć. Istodobno razmislite što biste mogli učiniti bolje, koje biste odluke mogli donijeti kako bi ta sila slobodnije djelovala u vašem životu.`