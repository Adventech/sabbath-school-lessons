---
title:  U ISUSOVO IME
date:   15/08/2022
---

“Ma što me zamolili u moje ime ja ću to učiniti.” (Ivan 14,14)

Isus neće još dugo biti s učenicima. Onaj koji im je pružao pomoć i ohrabrenje, spremao se da ode na Nebo i učenici su se osjećali pomalo zbunjeno i nemoćno. Ipak, premda Ga više neće moći fizički vidjeti, Isus im je dao izvanredno obećanje.

Pročitajte Ivan 14,1-14. U 13. i 14. retku Isus obećava da će za nas učiniti “sve” što zatražimo u Njegovo ime. Zato mi na kraju svojih molitava skoro uvijek dodajemo: “U Isusovo ime, amen.”

`Dok to izgovaramo, što pod tim obično mislimo? Što Isus misli kada nas potiče da se tako molimo? Koji nam nagovještaji u tim redcima pomažu da razumijemo što On želi reći?`

Kada upućujemo zahtjev “u Isusovo ime”, možemo biti sigurni da cijeli nebeski svijet radi u našu korist. Možda ne vidimo anđele na djelu svuda oko nas. Ali oni su tu — poslani s nebeskog prijestolja da u Isusovo ime ispune naše zahtjeve.

Katkad, kad se pomolimo u Isusovo ime, otvaramo oči i očekujemo da sve oko nas bude drugačije — ali sve izgleda isto. Međutim, iako se Božja sila ponekad pokazuje na dramatičan način, kao kad je Isus smirio oluju, ona također može djelovati u tišini, neprimjetno, kao kada je krijepila Isusa u Getsemaniju. Možda se neće odmah dogoditi nešto dramatično, ali to ne znači da Bog ne djeluje.

`Pročitajte ponovno Ivan 14,1-14. Dok budete čitali ovaj odlomak, zamislite da se Isus obraća izravno vama, licem u lice. Kakvu nadu i ohrabrenje možete izvući iz tih obećanja? Istodobno se zapitajte: “Što u mojem životu može stajati na putu ispunjenju tih obećanja? Kakvim promjenama moram težiti u svojem srcu?”`