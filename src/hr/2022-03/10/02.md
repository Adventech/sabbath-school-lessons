---
title:  PRELOMLJENI KRUH I PROLIVENO VINO
date:   28/08/2022
---

`Oswald Chambers rekao je da mi trebamo postati “prelomljeni kruh i proliveno vino” za druge. Što je time želio reći?`

U cijeloj Bibliji nalazimo primjere ljudi koji su bili “slomljeni” da bi služili drugima. Mojsije je bio pozvan da izdrži beskrajne napade ogovaranja i kritika dok je vodio narod u Obećanu Zemlju. Josip je bio pozvan na putovanje koje je uključivalo izdaju i zatvor prije nego što je postavljen na visok položaj u Egiptu. U svakom slučaju, Bog je dopustio određene događaje kako bi život Njegovog naroda postao pozornica Njegove milosti i brige ne samo za njih same, već i za dobro drugih. Bog može i nas upotrijebiti na isti način. Lako je biti ljut ili povrijeđen u takvim situacijama. Ali kao što smo primijetili jučer, krotkost je Bogom dana sposobnost da se takve situacije podnesu “sa strpljenjem i bez ljutnje”.

`Pročitajte Ezekiel 24,15-27. Što se tu događalo? Zašto je Ezekiel morao proći kroz tu nevolju?`

U Ezekielu 24,24 Bog kaže: “A Ezekiel će vam biti primjer: učinit ćete sve što je i on činio. Kad se to zbude, spoznat ćete da sam ja Jahve!” Na osnovi Ezekielovog primjera, narod se trebao uvjeriti u istinu o tome da je Bog Gospodin, i uvidjet će tu istinu kad se ispuni proročanstvo koje je simbolizirao Ezekielov život i kada i sam doživi patnje s kojima se prorok suočio. Tko zna koliko će ljudi isto tako vidjeti Boga Gospodina zahvaljujući nama i našim patnjama?

`Prije ili poslije sam život slomi svakoga od nas. Koje vas je životno iskustvo slomilo? Koje ste pouke naučili? Kako Bog može iskoristiti vašu poniznu dušu da bi pomogao drugim ljudima?`