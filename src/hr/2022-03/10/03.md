---
title:  POSREDOVANJE ZA MILOST
date:   29/08/2022
---

Pročitajte Izlazak 32,1-14. Kakvu je ulogu Mojsije tu imao?

Nakon što su se Izraelci počeli klanjati zlatnom teletu, Bog je zaključio da su otišli predaleko i najavio da će ih uništiti, a od Mojsija načiniti novi, veliki narod. Međutim, umjesto da prihvati Božju ponudu, Mojsije moli Boga da pokaže milost prema svojem narodu — i Bog popušta. Ulomak u Izlasku 32,1-14 pokreće dva važna pitanja. Prvo, Božja namjera da uništi pobunjeni narod i blagoslovi Mojsija bila je zapravo ispit za njega. Bog je želio da Mojsije pokaže koliko ima suosjećanja prema tom beznadno neposlušnom narodu. I Mojsije je položio ispit. Poput Isusa, tražio je milost za grešnike. Tu otkrivamo nešto vrlo zanimljivo: Bog će katkada dopustiti da se suočimo s protivljenjem. Dopustit će da se nađemo u nevolji da bi se On, mi sami, pa i cijeli svemir koji promatra, mogli uvjeriti koliko imamo suosjećanja prema onima koji su svojeglavi.

`Koje je razloge Mojsije naveo kad je tražio od Jahve da ne uništi Izrael?`

Drugo, ovaj ulomak pokazuje da su protivljenje i neposlušnost poziv za pokazivanje milosti. Milost je najpotrebnija onda kad je ljudi najmanje zaslužuju. I upravo tada, kad je oni najmanje zaslužuju, i mi je najmanje želimo pružiti. Ali vidimo da je Mojsije, i nakon što ga je sestra Marija kritizirala, vapio Jahvi da je iscijeli od gube (Brojevi 12). Kada je Bog bio ljut na Koraha i njegove sljedbenike i zaprijetio da će ih sve uništiti, Mojsije je pao ničice i založio se za njihove živote. A sljedećeg dana, kada je Izrael negodovao protiv Mojsija zbog smrti tih istih pobunjenika i kada je Bog zaprijetio da će i njih uništiti, Mojsije je opet pao licem k zemlji i pozvao Arona da očisti narod od grijeha okadivši ga (Brojevi 16). U svojoj krotkosti, u krajnjoj nesebičnosti usred te nevolje, Mojsije je tražio milost za one koji je ni u kom slučaju nisu zasluživali.

`Razmislite o ljudima iz svojeg okruženja za koje smatrate da najmanje zaslužuju milost. Kako biste svojom krotkošću i nesebičnom poniznošću mogli otkriti Božju milost prema tim ljudima?`