---
title:  LJUBITI ONE KOJI NAS POVREĐUJU
date:   30/08/2022
---

Netko je jednom rekao: “Ljubiti svoje neprijatelje, dakle, ne znači da se od nas očekuje da ljubimo prljavštinu ispod koje se nalazi biser, nego da ljubimo biser koji leži u prašini. ... Bog nas ne ljubi zato što smo po naravi dostojni ljubavi, već mi postajemo dostojni ljubavi zato što nas On ljubi.”

`Kad pogledate svoje “neprijatelje”, što u njima obično vidite — biser ili prljavštinu?`

`Pročitajte Matej 5,43-48. Isus nas tu poziva da ljubimo svoje neprijatelje i da se molimo za njih. Koji nam primjer iz prirode daje, koji nam pomaže da razumijemo zašto trebamo ljubiti svoje neprijatelje? Čemu nas On uči?`

U Mateju 5,45 Isus navodi primjer svojeg Oca koji je na nebesima da bi ilustrirao kako se trebamo ponašati prema onima koji su nas povrijedili i možda doveli u najteže kušnje. Isus kaže da Njegov Otac blagoslivlja kišom pravedne i nepravedne. Ako Bog daje kišu čak i nepravednima, kako se onda mi trebamo ponašati prema njima?

Isus ne pokušava reći da mi uvijek trebamo njegovati tople, blage osjećaje prema svima koji nam stvaraju nevolje, premda je i to moguće. Ljubav prema našim neprijateljima ne treba se ogledati u osjećajima koje njegujemo, već u konkretnim postupcima koji otkrivaju brigu i obzir prema njima.

Isus zaključuje taj odlomak retkom koji izaziva mnoge polemike: “Dakle: budite savršeni, kao što je savršen Otac vaš nebeski!” (Matej 5,48) Međutim, značenje je sasvim jasno kad se sagleda u kontekstu: oni koji žele biti savršeni kao što je savršen Bog, moraju pokazivati ljubav prema svojim neprijateljima kao što Bog pokazuje ljubav prema svojim. Biti savršen u Božjim očima znači ljubiti one koji nam se protive, a za to je potrebno krotko srce koje nam samo Bog može dati.

`Imajući na umu našu definiciju krotkosti (“podnošenje uvreda sa strpljenjem i bez ljutnje”), navedite što biste sve morali promijeniti kako bi vam Gospodin podario krotko srce da biste imali ispravan stav prema “neprijateljima”.`