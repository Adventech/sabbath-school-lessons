---
title:  ZATVORENA USTA
date:   31/08/2022
---

Najsnažniji primjeri krotkosti u nevolji potječu od samog Isusa. Kada je rekao: “Učite od mene, jer sam krotka i ponizna srca” (Matej 11,29), On je imao na umu nešto što mi ne možemo ni zamisliti.

`Pročitajte 1. Petrova 2,18-25. Petar daje iznenađujuće savjete robovima. On opisuje kako je Isus reagirao na nepravedno i okrutno postupanje i tako nam ostavio “primjer da idete njegovim stopama” (1. Petrova 2,21). Prema onome što Petar tu navodi, koja načela krotkosti i poniznosti u nevoljama možemo naučiti iz Isusovog primjera?`

Strašno je gledati kada se netko nepravedno ponaša prema drugima. A posebno je bolno kada smo i sami izloženi nepravednom postupanju. Budući da uglavnom imamo snažan osjećaj za pravdu, kada se čini nepravda, mi instinktivno pokušavamo “popraviti stvari” poneseni gnjevom koji smatramo ispravnim i pravednim.

Nije lako živjeti tako kao što Petar govori. To je možda čak i nemoguće ako ne prihvatimo jednu ključnu istinu — da naš nebeski Otac upravlja svim situacijama u kojima podnosimo nepravdu i da će djelovati u našu korist kada to bude po Njegovoj volji. To također znači da moramo biti spremni na mogućnost da, poput Isusa, možda nećemo uvijek biti pošteđeni nepravde. Ali moramo imati na umu da je naš nebeski Otac još uvijek s nama i da On vodi glavnu riječ.

Petrov savjet, dan po uzoru na Isusov život, djeluje iznenađujuće jer ukazuje da pri suočavanju s nepravednom patnjom šutnja može biti veće svjedočanstvo o Božjoj slavi nego što bi bilo “popravljanje ljudi”. Kada su Kaifa i Pilat ispitivali Isusa, On je mogao reći mnogo toga u svoju obranu i opravdati se, ali nije to učinio. Njegova šutnja svjedočila je o Njegovoj krotkosti.

`Kako se suočavate sa situacijama u kojima se prema vama nepravedno postupa? Kako u svojem životu možete bolje primijeniti neka načela o kojima smo ovdje raspravljali?`