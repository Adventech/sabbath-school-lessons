---
title:  MOLITVA RUŠI ZIDOVE
date:   22/08/2022
---

Za nekoga tko se nađe u bezizlaznom stanju kaže se: “Stjeran je u kut.” Zamislite da lakirate pod i ostanete zarobljeni u kutu sobe — ne možete izići ako ne prijeđete preko svježeg laka. Morate ostati tamo dok se ne osuši!

Katkad nam se čini da nas je naša vjera stjerala u kut. Dospijevamo u određenu situaciju, a onda nas, poput svježeg laka na podu, naša vjera “zarobljava”. Razmatramo situaciju i moramo odbaciti Boga, vjeru i sve u što smo se uzdali, ili će nas naša vjera prinuditi da prihvatimo ono što izgleda nemoguće.

Bog je stjerao Izraelce u kut. Pošto su četrdeset godina lutali pustinjom, On ih nije poveo na puste, mirne travnjake. Doveo ih je do jednog od najjače utvrđenih gradova u cijelom području. Zatim su šest dana morali hodati oko Jerihona u tišini. A sedmog dana Bog im je rekao da viču — i to vikanje, zajedno s trubama, donijelo im je pobjedu.

`Pročitajte Jošua 5,13—6,20. Čemu je Bog htio poučiti Izraelce?`

Glasno vikanje nije izazvalo vibracije od kojih su se zidovi srušili. Kada je Bog pozvao Izraelce da “viču”, to je bila ista vrsta vikanja o kojoj David piše u Psalmu 66: “Kliči Bogu, zemljo sva! Opjevaj slavu imena njegova, podaj mu hvalu dostojnu.” (Psalam 66,2.3) To vikanje bilo je zapravo slavljenje Boga! Nakon šest dana gledanja u masivne zidine, sigurno su zaključili da sami nemaju nikakvih izgleda da ih sruše.

`Kako nam ta misao pomaže da razumijemo značenje retka u Hebrejima 11,30?`

`Kada se sprema učiniti nešto novo u našem životu, Bog će nas možda morati dovesti pred Jerihon jer nas treba naučiti da sila za pobjedu ne leži u našoj snazi i strategijama. Sve što nam je potrebno dolazi odnekud izvan nas samih. Prema tome, što god se nalazilo pred nama, koliko god nam to izgledalo nepremostivo, naša je uloga samo da slavimo Boga — izvor svega što nam je potrebno. To je vjera na djelu.`