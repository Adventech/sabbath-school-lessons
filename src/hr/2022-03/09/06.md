---
title:  ORUŽJE KOJE OSVAJA
date:   25/08/2022
---

Pročitajte 2. Ljetopisa 20,1-30. Kao što je Jošafat otkrio, slavljenje Boga moćno je oružje. Pošto je primio vijest da protiv njega dolazi “veliko mnoštvo”, Jošafat se nije odmah požurio u vojni pohod, već “stade tražiti Jahvu” (2. Ljetopisa 20,3). Kad su Judejci došli u Jeruzalem na post, Jošafat je priznao ozbiljnost situacije rekavši: “Jer u nas nema sile prema tome velikom mnoštvu koje dolazi na nas, niti mi znamo što da radimo, nego su nam oči uprte u te.” (2. Ljetopisa 20,12)

`Kad vidite da vam se približava “veliko mnoštvo”, kakva je vaša instinktivna reakcija? Na osnovi Jošafatovog odgovora u 2. Ljetopisa 20,3-12, što možete naučiti o suočavanju s nadmoćnim protivnicima?`

Kada se Duh Gospodnji spustio na proroka Jahaziela, on je hrabro objavio: “Ne treba da se bijete; postavite se, stojte pa gledajte kako će vam pomoći Jahve. Oj Judo i Jeruzaleme, ne bojte se i ne plašite se; sutra iziđite pred njih, i Jahve će biti s vama!” (2. Ljetopisa 20,17) Oni su nakon toga slavili Boga i pjevali Mu hvalospjeve “na sav glas” (2. Ljetopisa 20,19). Iako se Bog namjeravao boriti za njih, oni su ipak morali izići i suočiti se s neprijateljem.

Nije to bio običan vojni pohod. Jošafat je pozvao zbor da pjeva hvalospjeve Jahvi dok se vojska postrojavala. “Kad počeše klicati i pjevati pjesmu pohvalnicu, Jahve podiže zasjedu na Amonce, Moapce i na one iz Seirske gore koji su došli na Judu, te biše razbijeni.” (2. Ljetopisa 20,22). Prema piscu teksta, Bog se umiješao upravo u trenutku kad su pokazali vjeru u Njegovo obećanje pevajući: “Slavite Jahvu jer je vječna ljubav njegova!” (2. Ljetopisa 20,21)

`Ponovno pročitajte 2. Ljetopisa 20,1-30. Koja duhovna načela možemo primijeniti na vlastiti hod s Bogom, posebno u trenucima kušnje i stresa?`