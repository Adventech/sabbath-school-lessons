---
title:  ŽIVOT PROSLAVLJANJA
date:   23/08/2022
---

Slavljenje Boga nije nešto čemu smo skloni po svojoj naravi, čak ni u povoljnim prilikama. A koliko nam to teže pada kad su prilike loše! Pa ipak, na to smo pozvani. Boga trebamo slaviti sve dok to od povremene aktivnosti ne preraste u atmosferu u kojoj živimo. Slavljenje Boga ne bi trebalo toliko biti neki poseban čin, koliko poseban način života.

`Pročitajte Psalam 145. Koje razloge David navodi za slavljenje Boga? U kojem bi smislu riječi tog psalma trebale biti naše vlastite?`

Veliki britanski propovjednik Charles Haddon Spurgeon napisao je knjigu pod naslovom The Practice of Praise (Navika slavljenja Boga). Ona se zasniva na 7. retku spomenutog psalma. Na osnovi tog kratkog retka, Spurgeon nam skreće pozornost na tri bitne pojedinosti koje nam mogu pomoći da izgradimo naviku slavljenja Boga u svojem životu.

1.	Slavljenje Boga uvježbava se gledanjem oko sebe. Ako ne gledamo oko sebe da bismo uočili Božju veličinu, nećemo Ga imati razloga slaviti. Što možete zapaziti u stvorenom svijetu što je hvalevrijedno, poput ljepote Božjeg stvaranja? Što možete zapaziti u duhovnom svijetu što je hvalevrijedno, poput rastuće vjere nekog mladog kršćanina?

2.	Slavljenje Boga uvježbava se sjećanjem na ono što smo vidjeli. Ako želimo živjeti u atmosferi hvalospjeva, moramo se prisjetiti razloga. Na koji se način možemo prisjetiti velikih stvari o Bogu (na primjer smišljanjem novih rituala ili simbola koji će nas podsjetiti na Njegova djela), tako da Njegovu dobrotu i istinu o Njemu nikad ne smetnemo s uma?

3.	Slavljenje Boga uvježbava se pričanjem o Njemu. Slavljenje Boga nije nešto što se treba odvijati samo u našoj glavi. Ono treba silaziti s naših usana i biti čujno za ljude oko nas. Kojih se razloga možete sjetiti da biste glasno hvalili Boga? Kakav utjecaj takve pohvale mogu imati i na koga?

`Uzmite olovku i papir i u nekoliko sljedećih trenutaka razradite te tri točke. Kako možete razviti naviku slavljenja Boga u svojem životu?`