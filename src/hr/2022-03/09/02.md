---
title:  OKVIR ZA PROSLAVLJANJE
date:   21/08/2022
---

Veliki ruski pisac Fjodor Mihajlovič Dostojevski bio je osuđen na smrt, ali mu je kazna u posljednjem trenutku preinačena. Umjesto toga proveo je mnogo godina u zatvoru. Govoreći o svojem zatvorskom iskustvu, napisao je: “Vjeruj do kraja, čak i ako svi ljudi zalutaju i ti ostaneš jedini vjeran. I tada prinesi svoju žrtvu i hvali Boga u svojoj usamljenosti.”

U prethodnim poukama već smo zapazili da je Pavao trpio nevjerojatno protivljenje i progonstvo. A sada je sjedio u rimskom zatvoru. Pa ipak nije bio tjeskoban. Naprotiv, poletno je pisao da bi ohrabrio vjernike u Filipima!

`Pročitajte Filipljanima 4,4-7. Kako je Pavao mogao napisati nešto takvo kad je i sam sjedio u zatvoru? Koje ključeve za stjecanje “mira Božjeg” nalazimo u tom tekstu?`

Jedno je radovati se kad nam sve ide kako treba. Ali Pavao nas potiče da se uvijek radujemo. To može zvučati čudno. Ako doslovno shvatimo to što Pavao piše, nalazimo dvije važne poruke za sebe.

Prvo, ako bismo se uvijek htjeli radovati, to bi značilo da se trebamo radovati čak i onda kad nam okolnosti ne pružaju mnogo povoda za radovanje. Drugo, ako bismo se uvijek htjeli radovati, to bi također značilo da ćemo se morati radovati i u trenucima kad nam uopće nije do toga.

Pavao nas poziva da slavimo Boga, premda nam to katkad može izgledati sasvim neprirodno. To nam može izgledati čak i nerazumno. Ali kao što ćemo vidjeti, upravo zbog takvih trenutaka, kad nam se čini da je to nerazumno, i jesmo pozvani da se radujemo. Drugim riječima, slavljenje Boga čin je vjere. Kao što se vjera ne zasniva na okolnostima u kojima se nalazimo, već na istini o Bogu, tako je i slavljenje Boga nešto što ne činimo zato što se dobro osjećamo, već zbog Njegove naravi i onoga što nam je On obećao. I začudo, upravo takva vjera počinje oblikovati naše misli, osjećaje i okolnosti.

`Koju istinu o Bogu Pavao prepoznaje u tekstu koji smo danas proučavali — istinu koja ga je osposobila da se raduje čak i u zatvoru? Sastavite kratku listu Božjih osobina za koje znate da su istinite. Zatim čitajte tu listu i hvalite Boga zbog svake od navedenih osobina. Kako to mijenja vaše osjećaje i vaš pogled na okolnosti u kojima se nalazite?`