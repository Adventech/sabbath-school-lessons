---
title:  SVJEDOK KOJI ZADOBIVA
date:   24/08/2022
---

U Djelima apostolskim slavljenje Boga je imalo zadivljujući utjecaj na one koji su slušali. Pročitajte Djela 16,16-34. Pošto su bili svučeni i žestoko išibani, Pavao i Sila bačeni su u tamnicu. Nije bilo nikoga da stavi melem na njihova teško izranjena leđa. U velikim tjelesnim bolovima i s nogama u okovima, smješteni su u tamu unutarnjeg zatvora. A onda, dok su ostali zatvorenici sjedili i slušali, Pavao i Sila počeli su se moliti i pjevati.

Nakon potresa, pošto je otkrio da ni Pavao ni Sila ni bilo tko od ostalih zatvorenika nije pobjegao, čuvar tamnice “zatraži svjetlo te skoči unutra pa se dršćući baci pred Pavla i Silu, zatim ih izvede i reče: ‘Gospodo, što mi treba činiti da se spasim?’” (Djela 16,29.30)

`Zašto je taj događaj naveo čuvara tamnice da svu pozornost usmjeri na vlastitu potrebu za spasenjem? Kakvu su ulogu molitve i pjesme Pavla i Sile odigrale u tome što zatvorenici nisu pobjegli i što se taj čovjek obratio zajedno s cijelom svojom obitelji?`

Nevjerojatna je pomisao da naše slavljenje Boga može promijeniti vječnu sudbinu onih koji nas okružuju. Da su Pavao i Sila sjedili u mraku gunđajući i žaleći se, kao što zatvorenici obično rade, mislite li da bi itko bio spašen te noći?

Ne znamo što se poslije događalo s čuvarom tamnice i njegovom obitelji, ali možete li ih zamisliti kako čitaju Pavlove riječi poslane iz jednog drugog zatvora — onog u Rimu: “Jer vam je s obzirom na Krista dano kao milost ne samo da vjerujete u njega nego i da trpite za nj, vodeći istu borbu koju ste vidjeli da sam ja podnosio, a i sada čujete da podnosim.” (Filipljanima 1,29.30) Ako su to pročitali i prisjetili se kako je Pavlova patnja njima donijela radost, to im je sigurno ispunilo srce pjesmom i donijelo novi poticaj da ostanu vjerni bez obzira na cijenu.

`Na koga bi pjesma hvale iz vašeg srca mogla utjecati tako da prihvati Boga? Uložite svjestan napor da slobodnije i otvorenije slavite Boga u prisutnosti drugih ljudi. Nikad ne znate kakav to pozitivan utjecaj može izvršiti.`