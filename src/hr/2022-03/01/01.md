---
title:  Pastirova peć nevolje
date:   25/06/2022
---

### Biblijski tekstovi
Psalam 23, Rimljanima 12,18-21.

> <p></p>
> “I krijepi dušu moju. Stazama pravim on me upravlja radi imena svojega.” (Psalam 23,3)

Sofija se naslonila na vrata svoje spavaće sobe i skliznula na pod. Suze su joj brzo navirale, a onda je zajecala: “Kako je mogao? Kako je mogao!” Upravo je primila vijest koja joj je slomila srce. Netko koga je smatrala prijateljem, koga je poštovala i kome je vjerovala, širio je grozne tračeve o njoj kako bi uništio njezin ugled i posao. Pošto je zgrabila svoju Bibliju s kreveta, iznenada je zatekla sebe kako zuri u poznate riječi: “I krijepi dušu moju. Stazama pravim on me upravlja radi imena svojega. Pa da mi je i dolinom smrti proći, zla se ne bojim, jer si ti sa mnom. Tvoj štap i palica tvoja utjeha su meni.” (Psalam 23,3.4)

“Nemoguće!” — promrmljala je u sebi. Ali zaključak se nije mogao izbjeći. Pastir u psalmu vodi svoje ovce stazama pravim, ali po svemu sudeći, upravo ti putovi vijugaju prema dolini smrti. Je li doista moguće da je čak i tu bolnu izdaju od strane prijatelja, tu mračnu dolinu, Bog mogao iskoristi kako bi je poučio pravednosti? Kratak pregled pouke za ovaj tjedan: Kada ste više duhovno napredovali — u lijepim ili u teškim trenucima?

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 245—255.**