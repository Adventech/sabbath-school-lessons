---
title:  POUZDANO OBEĆANJE U VEZI S PUTOVANJEM
date:   30/06/2022
---

“Dobrota i milost pratit će mene sve dane života moga. U Jahvinu ću domu prebivati kroz dane mnoge.” (Psalam 23,6)

Kada se nađemo u dolini ili neprijateljskom okruženju, mogli bismo pomisliti da smo ostali sami. Nemamo baš uvijek dojam da Bog čini nešto veliko za nas. Čak pomišljamo da se ne bismo ni našli u toj situaciji da nam je doista pomogao. Međutim, David to očito nije promatrao na takav način.

`U koje je dvije pojedinosti David, prema Psalmu 23,6, bio siguran usprkos kušnjama? (Vidi također Efežanima 1,4; 2. Petrova 1,10; Hebrejima 11,13-15.)`

Umjesto glagola “pratiti” u rečenici: “Dobrota i milost pratit će mene sve dane života moga”, prema izvornom tekstu taj redak zapravo bi trebao glasiti: “Njegova dobrota i neumorna ljubav proganjat će me u sve dane mojeg života.” (To je zapravo isti hebrejski glagol koji se nalazi u Postanku 14,14, Jošui 10,19 i 1. Samuelovoj 25,29, gdje se govori o “gonjenju” ili “potjeri”.)

`Kakva se slika javlja u vašem umu kad pokušate zamisliti kako vas dobrota i neiscrpna ljubav “progone”? Što nam je David želio reći o Bogu opisujući Njegovu brigu za nas na takav način?`

Koliko god je dolina duboka i koliko god su naši neprijatelji uporni, sigurnost u Božju dobrotu i neiscrpnu ljubav, kao i sigurnost u Njegovo vodstvo do samog kraja našeg putovanja sasvim je neupitna. Ako je razmišljanje o tome moglo ohrabriti Isusa na Golgoti, trebalo bi ohrabriti i nas. Postoje, međutim, trenuci u kojima oni do kojih nam je stalo mnogo toga dovode u pitanje. Najbolji način da se poput Davida pozabavimo tim nedoumicama, nije pružanje teoloških objašnjenja o tome što Bog može učiniti. Bolje je, kao što nam David pokazuje u Psalmu 23,6, pružiti potporu i iznijeti osobna uvjerenja u vezi s istinom o našem Bogu.

`Na osnovi vašeg znanja o Bogu, koji dokazi potkrepljuju tvrdnju da nas Njegova dobrota i nepresušna ljubav progone? Koje dokaze možete priložiti iz Biblije? Kako biste to mogli prenijeti onima koji dovode u pitanje sigurnost u Božju brigu? U kojem je smislu Krist najveći primjer te “potjere”?`