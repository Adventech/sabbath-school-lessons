---
title:  MJESTA KROZ KOJA PROLAZIMO NA PUTOVANJU
date:   27/06/2022
---

“Stazama pravim on me upravlja radi imena svojega.” (Psalam 23,3)

Zamislite “staze prave” (Psalam 23,3) koje se pružaju pred vama sežući u daljinu. Ne možete im sagledati kraj, ali znate da se na kraju tog putovanja nalazi dom — Božji dom. Kad pozornost usmjerite na nešto što vam je bliže, možete vidjeti kamo ti putovi vode. Neka mjesta vidite sasvim jasno, dok su druga potpuno zaklonjena velikim i opasnim preprekama. Katkad se staza gubi iza litice. Neki dijelovi staze su lako, a drugi teško prohodni. Upravo tako je bilo kad je Izrael putovao iz Egipta u Obećanu Zemlju, a na isti je način taj put opisan i u ovom psalmu.

`Pronađite u Psalmu 23 mjesta kroz koja ovce prolaze dok se stazama pravim kreću prema Gospodnjem domu.`

Ali zašto se te staze nazivaju “stazama pravim”? Postoje četiri važna razloga. Prvo, to su prave staze jer vode do pravog odredišta — Pastirovog doma. Drugo, to su prave staze zato što nas dovode u sklad s pravom osobom — samim Pastirom. Treće, to su prave staze zato što nas pripremaju da budemo pravi ljudi — poput Pastira. Četvrto, to su prave staze jer nam pružaju pravo svjedočanstvo — kako postajemo pravi ljudi, tako odajemo slavu Jahvi. To su “ispravne” ili “prave” staze, bez obzira na to je li hodati njima lako ili teško.

Važno je shvatiti da Božji cilj nije samo dopremiti “pošiljku” na odredište. Božje vodstvo podrazumijeva mnogo više od usmjerenja i zaštite. Kao što i u mnogim drugim biblijskim primjerima u kojima je Bog vodio svoj narod (bilo da je vodio Abrahama svojim obećanjima ili Izrael u stupu od ognja i oblaka), bit je uvijek u tome da ga On zapravo odgaja u pravednosti.

`U kojoj ste mjeri svjesni da Pastir daje pravednosti prioritet u vašem životu? Na koji način kušnje i ispiti mogu promijeniti vaš život kako biste bolje odražavali Kristov karakter?`