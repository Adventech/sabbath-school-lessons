---
title:  "DRUGO NEOČEKIVANO SKRETANJE — OPKOLJEN STOL"
date:   29/06/2022
---

“Trpezu preda mnom prostireš na oči dušmanima mojim. Uljem mi glavu mažeš, čaša se moja prelijeva.” (Psalam 23,5)

Tijekom života neizbježno nailazimo na neprijatelje. Kako se nosite s njima? Jeste li ikad ležali noću budni, prevrtali se i smišljali kako biste se osvetili onima koji vas pokušavaju povrijediti ili uništiti vaš rad? Kršćanima može biti teško suočavati se s neprijateljima.

`Kakve ste neprijatelje imali u životu? Kako ste se postavili prema onima koji su pokušali povrijediti vas ili one do kojih vam je stalo? Koliko ste uspješno slijedili riječi koje nam je Krist uputio u Mateju 5,44, ili Pavao u Rimljanima 12,18-21?`

U Psalmu 23,5 David nam otkriva zanimljiv način obračuna s neprijateljima. On skreće pogled s njihove prisutnosti i gleda što Bog čini u njegovu korist. A Bog je s njim i priprema mu gozbu. Kada bi u Davidovo vrijeme na gozbu došao počasni gost, prije nego što bi ušao u dvoranu za gozbu, domaćin bi mu pomazao glavu uljem. To je ulje bilo mješavina maslinovog ulja i miomirisa. Tada bi gost bio smješten za stol s mnogo više hrane nego što bi itko ikada mogao pojesti.

`Na koji nas način te tri pojedinosti (stol, ulje, čaša) u Psalmu 23,5 podsjećaju na Božju brigu o nama, čak i kad se nalazimo u dolini?`

Pavao nas podsjeća: “Jer naša borba nije protiv krvi i tijela, nego protiv Poglavarstava, protiv Vlasti, protiv Vrhovnika ovoga mračnog svijeta: protiv zlih duhova koji borave u nebeskim prostorima.” (Efežanima 6,12) Mi imamo vidljive i nevidljive neprijatelje. Htjeli ili ne, mi smo opkoljeni. Ipak, kada smo s Pastirom, nijedan neprijatelj, vidljiv ili nevidljiv, ne može nam oteti ono što nam je On osigurao.

`Razmislite o tome kako se Pastir ponašao prema vama kada ste bili okruženi neprijateljima. Što vam je u tim trenucima omogućilo da budete zahvalni čak i kad ste prolazili kroz takve teškoće?`