---
title:  PLANOVI KOJE NAŠ OTAC IMA ZA NAS
date:   10/08/2022
---

`Svi tragaju za nadom. Ali gdje se ona nalazi? Neki ljudi nalaze nadu u osmijehu prijatelja. Za druge nada izrasta iz materijalne sigurnosti ili stabilnog braka. U čemu vi tražite nadu i hrabrost?`

Prorok Jeremija u svojoj knjizi piše ljudima koji su u izgnanstvu izgubili nadu. “Na obali rijeka babilonskih sjeđasmo i plakasmo spominjući se Siona.” (Psalam 137,1) I premda su Izraelci bili slomljenog srca, Jeremija iznosi razloge zbog kojih nisu trebali izgubiti nadu.

`Koji se povodi za nadu navode u Jeremiji 29,1-10?`

U ovom odlomku postoje tri važna izvora nade koje valja istaknuti.

Prvo, Bog govori svojem narodu neka se ne prestane nadati, zato što njihove prilike nisu rezultat slučajnosti niti nekog nepredvidljivog zla. “Ovako govori Jahve nad Vojskama, kralj Izraelov: ‘Svima izgnanicima koje odvedoh iz Jeruzalema u Babilon!’” (Jeremija 29,4) Premda se činilo da ih zlo okružuje, Juda je sve vrijeme bio u Božjim rukama.

Drugo, Bog govori svojem narodu neka se ne prestane nadati jer On čini svoja djela čak i usred njihovih trenutačnih teškoća. “Ištite mir zemlji u koju vas izgnah, molite se za nju Jahvi, jer na njezinu miru počiva i vaš mir!” (Jeremija 29,7)

Treće, Bog poručuje svojem narodu neka se ne prestane nadati jer će se njihovo izgnanstvo u određeno vrijeme okončati: “Jer ovako govori Jahve: ‘Istom kad se Babilonu ispuni onih sedamdeset godina, ja ću vas pohoditi te vam ispuniti dobro obećanje da ću vas vratiti na ovo mjesto.’” (Jeremija 29,10)

Pošto im je objasnio kako se brinuo o njima u prošlosti, kako se brine o njima u sadašnjosti i kako će se brinuti o njima u budućnosti, Bog na prelijep način opisuje svoju nježnu brigu za narod (vidi Jeremija 29,11-14).

`Pročitajte Jeremija 29,11-14 i umetnite svoje ime umjesto riječi “vam” i “vas”, kao da Bog vama osobno daje ta obećanja. Primijenite ta obećanja na sebe bez obzira na to s čim se trenutačno borite.`