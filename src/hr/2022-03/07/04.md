---
title:  PRISUTNOST NAŠEG OCA
date:   09/08/2022
---

`“Jer ja, Jahve, Bog tvoj, krijepim desnicu tvoju i kažem ti: ‘Ne boj se, ja ti pomažem.’” (Izaija 41,13)`

Netko je jednom rekao: “Kada se čini da je Bog daleko, tko je taj koji se udaljio?” Kad naiđu problemi, mi pomišljamo da nas je Bog napustio. Međutim, istina je da On nikamo nije otišao.

Židovima u izgnanstvu činilo se da je Bog vrlo daleko. Međutim, u Izaiji On ih uvjerava u buduće izbavljenje. Premda je povratak u Jeruzalem još uvijek bio u dalekoj budućnosti, Bog je želio da Njegov narod zna da se On nije udaljio od njih i da se imaju razloga nadati.

`Pročitajte Izaija 41,8-14. Koje razloge za nadu možete navesti ljudima koji željno iščekuju buduće izbavljenje? Kako nam to obećanje pomaže dok čekamo da se naše izgnanstvo na Zemlji okonča?`

Jedna od najsnažnijih slika ovog ulomka nalazi se u Izaiji 41,13. Bog, vladar svemira, kaže da se Njegov narod ne treba plašiti jer mu On “krijepi desnicu”. Jedno je zamišljati kako Bog upravlja događajima na Zemlji s nekog uzvišenog prijestolja udaljenog više svjetlosnih godina od našeg planeta. Ali sasvim je nešto drugo shvatiti da je On dovoljno blizu da pripadnike svojeg voljenog naroda drži za ruku.

Kad smo prezaposleni, ne pomišljamo da nam je Bog blizu. Ali kada se sjetimo da je On Emanuel, “Bog s nama”, to donosi veliku promjenu. Kada je Bog s nama, onda su i Njegove namjere, Njegova obećanja i snaga za promjenu također s nama.

`U idućih nekoliko dana napravite pokus. Kad god je moguće, podsjetite se da vam je Bog dovoljno blizu da bi vas mogao držati za ruku i da vam je On osobno obećao pomoć. Pritom bilježite promjene do kojih dolazi u vašem načinu života. Pripremite se da u subotu u razredu razgovarate o tom svojem iskustvu.`