---
title:  Neuništiva nada
date:   06/08/2022
---

### Biblijski tekstovi:
Habakuk 1,1-4; Job 38—41; Izaija 41,8-14; Jeremija 29,1-10; Hebrejima 12,1-13.

> <p></p>
> “A nada ne razočarava, jer je ljubav Božja izlivena u našim srcima po Duhu Svetomu koji nam je dan.” (Rimljanima 5,5)

Lako je govoriti i pjevati o nadi dok se nalazimo u crkvi okruženi nasmijanim vjernicima! Ali kada se nađemo usred nevolja i teških kušnji, nije nam lako njegovati nadu. Kada se obruč oko nas steže, počinjemo dovoditi u pitanje sve, a posebno Božju mudrost.

U jednoj od svojih knjiga C. S. Lewis piše o jednom izmišljenom lavu. Želeći upoznati tog lava, netko je postavio pitanje je li u njegovoj prisutnosti sigurno. Dobio je odgovor da nije sigurno, ali da je “on dobar”.

Premda ne možemo uvijek razumjeti Boga i premda nam Njegovi postupci djeluju nepredvidljivo, to ne znači da je On protiv nas. To jednostavno znači da još uvijek nemamo cjelovitu sliku. Međutim, nameće nam se misao da Bog mora biti razumljiv i predvidljiv da bismo mogli imati mir, povjerenje i nadu. Uz Njega, po našem mišljenju, trebamo biti “sigurni”. Ali ako polazimo od takvih pretpostavki, pripremamo se samo za razočaranje.

`Kratak pregled pouke za ovaj tjedan: Kako nam bolje razumijevanje Božjeg karaktera pomaže da sačuvamo nadu čak i u teškoj nevolji?`

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 307—318.**