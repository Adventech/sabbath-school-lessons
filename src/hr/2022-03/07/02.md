---
title:  ŠIRA SLIKA
date:   07/08/2022
---

Kada smo povrijeđeni, često pomišljamo da je to što nam se upravo događa jedino bitno. Međutim, ipak postoji šira slika od one koja se tiče samo našeg “ja” (vidi Otkrivenje 12,7; Rimljanima 8,22).

`Pročitajte Habakuk 1,1-4. S čim se Habakuk suočavao?`

Možda biste očekivali da će Bog reći nešto poput ovoga: “To je strašno, Habakuče! Dolazim ti u pomoć i to odmah.” Međutim, Božji odgovor je potpuno suprotan. On najavljuje da će biti još gore. Čitajte o tome u Habakuku 1,5-11.

Izrael je bio odveden u asirsko ropstvo, a sada je Bog obećao da će doći nešto još gore: Babilonci će odvesti i Judu. Habakuk ponovno vapi u sljedećim redcima (Habakuk 1,12-17), a zatim čeka da vidi što će Bog reći.

`U kojem smislu Božja najava obećanog uništenja Babilona u Habakuku 2,2.3 donosi nadu?`

U Habakuku 2 nalazi se Božje obećanje o uništenju Babilona. Hebrejima 10,37 citira tekst iz Habakuka 2,3, uz nagovještaj da bi se to obećanje u budućnosti moglo primijeniti na Mesiju. Prema tome, s istom izvjesnošću s kojom se ispunilo obećanje o uništenju Babilona, možemo očekivati i uništenje “velikog Babilona” (Otkrivenje 18,2).

Habakuk se našao u stisci između velikog zla koje ga je okruživalo i Božjeg obećanja da će doći nešto još gore. A to je upravo položaj u kojem se i mi nalazimo u povijesti spasenja. Veliko zlo je oko nas, a Biblija pretkazuje da će nešto mnogo gore tek doći. Ključ Habakukovog opstanka bio je u tome što mu se pružila mogućnost da sagleda cijelu sliku. Zato on u 3. poglavlju može izgovoriti nevjerojatnu molitvu hvale zbog onoga što će Bog učiniti u budućnosti.

`Pročitajte Habakuk 3,16-19. Što Habakuk navodi kao razlog za nadu? Kakvu nadu ima Božji narod dok čeka na ispunjenje posljednjih proročkih prizora? Kako možemo usvojiti tu nadu?`