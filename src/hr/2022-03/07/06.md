---
title:  STEGA NAŠEGA OCA
date:   11/08/2022
---

`Pročitajte Hebrejima 12,5-13. Koja se tu poruka nalazi za nas i kako se ona uklapa u ono što proučavamo ovog tromjesečja?`

U Hebrejima 12,5-13 Pavao govori o nevoljama u kontekstu odgoja. U pojedinim biblijskim prijevodima različiti oblici riječi koja se odnosi na stegu pojavljuju se deset puta. U grčkom svijetu to je bila osnovna riječ za odgajanje. Dakle, razumjeti stegu znači razumjeti kako nas Bog odgaja i obrazuje u školi vjere koju je Pavao opisao u Hebrejima 11.

U Hebrejima 11 Pavao opisuje muškarce i žene vjere. Vjera ih je održala dok su se suočavali s raznim teškim okolnostima. A na početku 12. poglavlja Pavao se obraća nama, čitateljima, i kaže da s obzirom na to koliko je ljudi prije nas ustrajalo usprkos nepovoljnim okolnostima, i mi možemo trčati i završiti životnu utrku vjere. Ključ je da upremo pogled u Isusa (Hebrejima 12,2), da nam On bude primjer u teškim vremenima (Hebrejima 12,3). Kad čitamo 12. poglavlje, to je kao da smo dobili naočale za čitanje. Bez tih naočala naše viđenje i razumijevanje teškoća kroz koje prolazimo, uvijek će biti zamagljeno. Ali gledanje kroz te naočale ispravit će nejasno objašnjenje patnje koje nam naša kultura nameće. Tada ćemo moći jasno razumjeti i razumno se postaviti u nevoljama.

**Čitajte kroz “naočale” koje vam pruža ulomak u Hebrejima 12,1-13. A sada se usredotočite na retke 5-13 i odgovorite na sljedeća pitanja:**

`Tko je pokretač odgoja? `

`Kako mi doživljavamo taj odgoj? `

`Koji je cilj odgajanja? `

`Pročitajte ponovno cijeli ulomak u Hebrejima 12,1-13. Napravite listu svih razloga s kojima se možete poistovjetiti, a koji vam mogu poslužiti kao osnova za nadanje. Kako ste doživjeli tu nadu u trenucima vlastitog duhovnog “odgajanja”?`