---
title:  TKO JE NAŠ OTAC
date:   08/08/2022
---

Oswald Chambers piše: “Pitate li Boga što će učiniti? On vam to nikada neće reći. Bog vam ne govori što će učiniti, već vam otkriva sebe.” (My Utmost for His Highest, Uhrichsville, OH: Barbour & Company, Inc., 1963.)

`Što je po vašem mišljenju Oswald Chambers time želio reći?`

Kao što znamo, Knjiga o Jobu počinje opisom njegove velike osobne tragedije. On gubi sve osim vlastitog života i svoje žene, a ona mu predlaže: “Prokuni Boga i umri!” (Job 2,9) Zatim slijedi rasprava u kojoj njegovi prijatelji pokušavaju utvrditi zašto se sve to dogodilo. Međutim, tijekom cijele rasprave Bog šuti.

A onda se u 38. poglavlju Bog iznenada javlja i kaže: “Tko je taj koji riječima bezumnim zamračuje božanski promisao?” (Job 38,2) Zatim, ne zastajući ni tren, postavlja Jobu šezdesetak zapanjujućih pitanja. Otvorite svoju Bibliju i proučite ih u 38. i 39. poglavlju.

Nakon posljednjeg pitanja Job odgovara: “Odveć sam malen: što da odgovorim? Rukom ću svoja zatisnuti usta. Riječ rekoh — neću više započeti; rekoh dvije — al neću nastaviti.” (Job 40, 4.5) Ali Bog još nije završio. On ponovno progovara i postavlja novi niz “velikih” pitanja, jedno za drugim.

`Pročitajte Jobov konačni odgovor u Jobu 42,1-6. Što mu je Bog pokušavao reći i kakav je to utjecaj imalo na Joba?`

Bog nije odgovorio ni na jedno pitanje Jobovih prijatelja. Umjesto toga, dočarao je svoju neusporedivu veličinu koja se otkriva u zadivljujućim djelima stvaranja. Nakon toga Jobu sigurno nisu bili potrebni nikakvi drugi odgovori. Potreba za objašnjenjima bila je zasjenjena nadmoćnom slikom Božjeg veličanstva.

Ovaj izvještaj otkriva zadivljujući paradoks. Nada i ohrabrenje mogu proizići iz spoznaje da znamo tako malo. Mi instinktivno tražimo utjehu pokušavajući saznati sve i onda se obeshrabrimo ako u tome ne uspijemo. Bog katkada čak ističe naše neznanje da bismo shvatili da sigurnost i nadu možemo naći samo u Biću mnogo većem od nas samih.

`Događa li vam se u ovom trenutku nešto što jednostavno ne možete razumjeti? Ako se događa, razmišljajte o Božjem karakteru. Kako vam to pruža nadu da ustrajete dok proživljavate iskustvo koje vam je zasad neshvatljivo?`