---
title:  Obećanja
date:   20/11/2019
---

`Pročitajte Nehemija 10,31-40. Koja su četiri obećanja Izraelci dali kao dio obnovljenog saveza?`

**Narod je obećao**:

1.	Neće više biti miješanih brakova (neće stupati u brak s osobom koja ih može navesti na idolopoklonstvo);
2.	Ispravno će svetkovati subotu (neće obavljati poslove);
3.	Opraštat će dugove i poštovati subotnje godine kad će se pobrinuti za siromašne i dati im slobodu;
4.	Materijalno će podupirati Hram službama i službenicima donošenjem prvih rodova, prvina i desetina, čime će omogućiti nastavak pravog bogoslužja.

Prva tri obećanja ukazivala su na odnose s drugima (brak i ukidanje dugova) i s Bogom (subota), dok se posljednje bavi propisima vezanim za Hram.

Okupljeni su željeli pokazati da su odani savezu i da će zato na praktične načine izgraditi svoj odnos s Bogom i s drugima. Iako nisu uvijek savršeno čuvali savez, razumjeli su da će ispravne navike i običaji utjecati na budućnost. Da bi izraelski narod mogao ići ispravnim putem, morao je uspostaviti običaje i navike koji će im pomoći da postignu ono što žele. Da bi ostvarili blisku zajednicu s Bogom, važni koraci na tom putu bili su pridavanje važnosti suboti i vođenje računa o Hramu.

Nažalost, svoja obećanja nisu u potpunosti održali, kao što je prikazano u posljednjim poglavljima Knjige Nehemijine. Ipak, iako ih nisu svi održali, pojedinci jesu. Uz Božju pomoć i usredotočenošću na Njega možemo razviti ispravne navike i držati se pravog puta.

“Budete li se pravilno služili svojom voljom, u vašem će životu doći do potpune promjene. Ako svoju volju pokorite Kristu, udružit ćete se sa silom koja je iznad svih poglavarstava i vlasti. Imat ćete silu odozgo da ostanete postojani, i stalnim pokoravanjem Bogu bit ćete osposobljeni da živite novim životom, životom vjere.” (Ellen G. White, Put Kristu, str. 48; u izvorniku 48)