---
title:  Pojam saveza
date:   17/11/2019
---

`Pročitajte Nehemija 10,1-30 (i podsjetite se teksta u Nehemiji 9,37.38). Tko čini ovaj savez i zašto su ga sklopili?`

Iako su samo glavari potpisali ispravu, tekst jasno bilježi da se “i ostali narod” “obvezao prisegom i zakletvom da će stupati prema Zakonu Božjem” (Nehemija 10,30.31). Što je bilo toliko značajno u tom savezu da su svi željeli sklopiti sporazum s Bogom? Da bismo odgovorili na ovo pitanje, moramo se vratiti na sam početak i shvatiti biblijski pojam saveza.

Savez je bio važan zato što je bio dio Božjeg suočavanja s grešnim čovječanstvom i zato što je prikazivao Božju želju za uspostavom odnosa s ljudima. Također je omogućio ljudima da se dragovoljno posvete Bogu.

Biblijski izvještaj o stvaranju iz 1. i 2. poglavlja Postanka ne otkriva samo stvaranje prvih ljudi, već i odnos između njih i Boga, kao i njihov međusobni odnos.

Međutim, tada se pojavio grijeh i narušio sve te odnose. Grijeh je antiteza stvaranja i donosi ono što je suprotno stvaranju (smrt).

Adamovo se rodoslovlje razdvaja kada Kajin bira zlo (Postanak 4,819), a Šet prihvaća Boga (Postanak 5,3-24). Kajinovo rodoslovlje dostiže vrhunac s Lamekom (Postanak 4,17-19), sedmim koljenom od Adama, koji je uveo poligamiju. Kajinovo nasilje i osveta usko su povezani s vjernim Šetovim rodom. Navedeno je Šetovo rodoslovlje, a sedmi u tom nizu, Henok, “hodio je s Bogom” (“živeći ... jednako po volji Božjoj”) (Postanak 5,24 — Daničić) i bio je uzet na Nebo.

Nažalost, svijet je radije prihvaćao zlo nego Boga pa je nastupio trenutak kada je rodoslovlje vjernih bilo vrlo malobrojno, i ubrzo možda ne bi ostala nijedna obitelj preko koje bi Bog mogao ispuniti svoju riječ poslavši obećanog Potomka da spasi ljudski rod. U tom trenutku umiješao se Bog pustivši potop. Međutim, premda je potop bio suprotnost stvaranju i uništenje života, Bog je uništio samo ono što su ljudi već razorili (Postanak 6,11-13).

`Kako ste doživjeli razornu silu grijeha? Koja je jedina sila protiv grijeha i kako je možemo iskoristiti?`