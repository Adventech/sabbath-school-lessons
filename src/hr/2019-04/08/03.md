---
title:  Savezi u povijesti
date:   18/11/2019
---

Bog je nakon potopa počeo ispočetka, sada s Noom i ljudima koji su poslije došli na svijet. On je i s njima nastojao uspostaviti zajednicu, u čijem se središtu nalazio savez. U Bibliji nalazimo sedam glavnih saveza koje je Bog učinio s ljudima:

- prvi savez — Adam (Postanak 1-3)
- drugi savez — Noa (Postanak 6-9)
- treći savez — Abraham (Postanak 12,1-3)
- četvrti savez — Mojsije i izraelski narod (poznat kao sinajski ili Mojsijev savez; Izlazak 19-24)
- peti savez — Pinhas (Brojevi 25,10-13)
- šesti savez — David (2. Samuelova 7,5-16)
- sedmi savez — novi Savez (Hebrejima 31,31-34)

U Bibliji se šesnaest puta pojavljuje izraz “vječni Savez”. Od tih šesnaest, trinaest se posebno odnosi na saveze s Abrahamom, Izraelom na Sinaju i Davidom. Svaki od prethodno navedenih saveza, iako jedinstveni, nose pečat “vječnog Saveza”. Kao što je vječno Evanđelje prvo objavljeno u Postanku 3,15, a onda postupno otkrivano u Bibliji, isto vrijedi i za vječni Savez. Svaki sljedeći savez razjašnjava i produbljuje naše razumijevanje vječnog Saveza ljubavi, koji je najpotpunije otkriven u planu spasenja. Novi i stari Savez, kako se često dijele, sadrže iste elemente.

1.	Posvećenje: “Zakon ću svoj staviti u dušu njihovu i upisati ga u njihovo srce.” (Jeremija 31,33; usporedi Hebrejima 8,10)
2.	Pomirenje: “I bit ću Bog njihov, a oni narod moj.” (Jeremija 31,33; Hebrejima 8,10)
3.	Misija: “I neće više učiti drug druga ni brat brata govoreći: Spoznajte Jahvu! nego će me svi poznavati, i malo i veliko.” (Jeremija 31,34; Hebrejima 8,11)
4.	Opravdanje: “Jer ću oprostiti bezakonje njihovo i grijeha se njihovih neću više spominjati.” (Jeremija 31,34; Hebrejima 8,12)