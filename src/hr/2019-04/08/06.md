---
title:  Hram
date:   21/11/2019
---

`Ponovno pročitajte Nehemija 10,33-40. Zašto su običaji u Hramu bili važni za Izraelce, kao što je prikazano riječima: “Nećemo više zanemarivati Doma Boga svojega” (Nehemija 10,40)? Zašto je Hram bio toliko važan za vjeru kao cjelinu? (Vidi također Hebrejima 8,1-7.)`

Izraelci su obećali da će voditi računa o Hramu. Iako su bili mala potlačena zajednica, shvatili su da trebaju davati od ono malo što imaju da bi Hram napredovao, a ne samo opstajao. Prema tome, odlučili su svake godine dati trećinu šekela za službu u Hramu, a ne samo kada se vrši popis, kako je nalagao zakon. Narod je uvidio potrebu da ide korak dalje od onog što je traženo. Osim toga, dodijelili su odgovornost određenim obiteljima da donose drva za žrtvenik pošto su uvidjeli da će bez organizacije to biti teško provedivo.

Prvine od rodova, prvenci, desetine i darovi bili su oblici službe u Hramu namijenjeni za službu svećenika i levita. Deseti dio svega trebao je pripasti levitima. Prvenci su bili otkupljivani novcem, koji se dodavao na iznos koji su primali leviti. Međutim, deseti dio levitske desetine odlazio je svećenicima.

Hram je bio žila kucavica izraelskog naroda. Bio je u toj mjeri u središtu njihove vjere da se dogodila najveća tragedija kada je Nabukodonozor srušio Hram i odnio svete predmete.

Kada se Hramom upravljalo na odgovarajući način, narodu je to pružalo aktivan duhovni život jer su ljudi upućivani na konačno rješenje problema grijeha, koje je trebalo biti ostvareno smrću janjeta. Kada je Isus umro na križu, rješenje je bilo osigurano (Rimljanima 5,5-10). Štoviše, preko godišnje službe Dana pomirenja narod je naučio da ga Bog namjerava zauvijek osloboditi zla i grijeha. Drugim riječima, Hram je služio kao sredstvo preko kojeg se narodu otkrivao čitav plan spasenja. Promatranjem službi u Hramu možemo naučiti velike i važne pouke koje nam daju širu sliku o Božjem karakteru i rasvjetljavaju plan spasenja.

`“Sigurna je riječ i zaslužuje punu vjeru: Krist Isus dođe na svijet da spasi grešnike. Od njih sam prvi ja.” (1. Timoteju 1,15) Što je bila Pavlova nada i kako ona može postati i naša nada?`