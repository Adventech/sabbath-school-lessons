---
title:  Iskustvo
date:   22/11/2019
---

### Odbojkaška evangelizacija

Gospodin Bahadur Rai i njegova obitelj vjerovali su da njihov dom nastanjuje šest duhova u selu blizu granice Nepala s Kinom. Oko kuće je bilo postavljeno šest glinenih posuda za duhove u kojima žive. Kad god je majka skuhala obrok, stavila bi hranu u te posude kako bi duhovi jeli. Bojala se da bi cijela obitelj patila od probavnih smetnji ili još nečega goreg ako bi i jedan duh bio zaboravljen. Roditelji su bili vrlo utjecajni u selu kao duhovni vođe i mrzili su kršćanstvo, vjeru u nevidljivog Boga. Oni su više voljeli svoje vidljive bogove od metala i drveta.

Jedne večeri, kući se nakon posla vraćao osamnaestogodišnji mladić i čuo glas muškarca kako iz jedne kuće govori o djevici koja je rodila dijete. Mladić se pitao tko to govori tako nelogične stvari. Slijedio je taj glas do zgrade i ugledao čovjeka koji čita iz crne knjige.

Ušao je i slušao. Nakon sastanka mladić se prepirao s čovjekom u vezi s onim što je govorio. Taj čovjek, koji je tu bio kao gost govornik, bio je adventistički pastor; jednostavno se nasmiješio i pozvao mladića da dođe sljedeće večeri na predavanje. Nakon sastanaka koji su se održavali tjedan dana, mladić je dobio Bibliju. A čitao ju je kako bi dokazao da ono što sluša od ovog pastora nije točno.

Međutim, što je više čitao, to je više bio uvjeren da je Isus živi Bog. Na kraju je predao svoje srce Isusu. Otac je bio bijesan kad je mladić objavio da je postao kršćanin. Pretukao ga je i potjerao iz sela.

Majka je plakala cijelu noć. Ujutro je zamolila prijatelja da joj pronađe sina i da mu odnese janje. Prijatelj ga je pronašao, a mladić je prihvatio janje s radošću i pomolivši se, osjetio jak poticaj da proda to janje i kupi loptu za odbojku i mrežu. Pronašao je komad neiskorištene zemlje između pet sela. Tamo je taj mladić postavio odbojkašku mrežu i počeo igrati.

Ubrzo je došlo još nekoliko mladića i pitalo mogu li mu se pridružiti. “Naravno”, odgovorio je. “Ali prvo morate naučiti jedan biblijski tekst koji ću vam izrecitirati.”

Mladići su spremno zapamtili biblijski tekst i počeli igrati. Dok su igrali, dolazili su i drugi mladići i naučili biblijske tekstove kao uvjet da se pridruže igri. Kada je utakmica završila, mladići su tražili odobrenje da se mogu doći ponovno igrati.

“Dobro”, rekao je ovaj mladić. “Ali prvo morate naučiti pjesmu o mojem Bogu.” Nije prošlo dugo vremena, a mnogi su zapamtili čitava biblijska poglavlja i naučili pjevati kršćanske pjesme.

Tada je taj mladić čuo da ću ja kao pastor voditi biblijsku školu za zainteresirane. Došao je i iznio svoju životnu priču na prvom proučavanju. Predstavio je trojicu mladića koji su sjedili kraj njega. “To je rezultat moje odbojkaške evangelizacije”, rekao je. “Ovi su ljudi prihvatili Isusa i žele postati biblijski radnici.”

Taj mladić, po imenu Man, kojega se odrekla njegova obitelj, nije teolog. On je biblijski radnik koji izgrađuje novu obitelj koja će zauvijek živjeti u Božjem kraljevstvu.

*Wilson Measapogu, izvršni tajnik Odjela Adventističke crkve u Južnoj Aziji