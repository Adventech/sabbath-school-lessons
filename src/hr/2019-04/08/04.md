---
title:  Struktura saveza
date:   19/11/2019
---

Proučavatelji Biblije potvrđuju da postoji karakteristična struktura biblijskih saveza koja se čak zapažala u savezima starih Hetita. Bog se obraćao ljudima na način na koji su Ga u svojoj kulturi mogli dobro razumjeti.

Savezi koji su bili uobičajeni u vrijeme starog Izraela sastojali su se iz sljedećih dijelova: prolog (tko je Bog); povijesni uvod (prošli odnos); propisi ili zakoni; blagoslovi i kletve; svjedočanstva, posebne odredbe ili znak saveza. Prema tome, ne treba nas iznenaditi što se Bog već tada na sličan način obraćao svojem narodu. Koristio se onim što im je bilo poznato.

Na primjer, cijeli Ponovljeni zakon napisan je u obliku saveza, jer Mojsije poziva Božji narod da uđe u novi odnos sa svojim Bogom. Savez je izražen na sljedeći način: 1) prolog (Ponovljeni zakon 1,1-5); 2) povijesni uvod (Ponovljeni zakon 1,6-4,43); 3) propisi i zakoni (Ponovljeni zakon 4,44-26,19); 4) blagoslovi i kletve (Ponovljeni zakon 27-30); 5) svjedočanstva (Ponovljeni zakon 30,19); i na kraju 6) posebne odredbe (Ponovljeni zakon 31,9-13).

`Pročitajte Jošua 24. Kako je ovaj model saveza prikazan i u ovom poglavlju?`

Isto je i s obnavljanjem saveza koji je učinio Jošua.

Prvo, Bog se u uvodu predstavlja kao “Jahve, Bog Izraelov” (Jošua 24,2). Zatim slijedi dug povijesni uvod u kojem Jošua podsjeća Izraelce što je Bog učinio za njih u prošlosti (Jošua 24,2-13). Nakon povijesnog izvještaja, navedeni su propisi ili zakoni (Jošua 24,14.15.23), spomenuti su blagoslovi i kletve (Jošua 24,19.20), utvrđena su svjedočanstva (Jošua 24,22.27) i izrečene posebne odredbe (Jošua 24,25.26). Ovdje je bio upotrijebljen osnovni oblik saveza u komunikaciji s Izraelcima kako bi vidjeli da ih je Bog vodio u prošlosti, i što se traži od njih da bi održali svoj dio saveza.

`Pročitajte Jošua 24,15. Koje načelo iz ovog teksta možemo primijeniti na sebe danas?`