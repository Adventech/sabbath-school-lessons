---
title:  Drugi povratak izgnanika
date:   01/10/2019
---

U Ezri 7,1-10; 8,1-14 vidimo da kralj Artakserkso I. dopušta Ezri da se vrati u Jeruzalem (457. g. pr. Kr.) i da sa sobom povede sve koji se žele vratiti. Ne zna se mnogo o odnosu između kralja i Ezre, niti što je Ezra radio na dvoru. U Ezri 8 navedeni su glavari obitelji koje su se vratile, počevši od povratnika svećenika, preko kraljevske loze do judejskog stanovništva općenito. Posebno je imenovano dvanaest obitelji, što odaje dojam da se tim brojem namjerno podsjeća na dvanaest Izraelovih plemena.

U tekstu se spominje oko 1500 muškaraca, što bi računajući žene i djecu bilo ukupno oko 5000 do 6000 ljudi. Ovo je bila mnogo manja skupina od prve koja se vratila sa Zerubabelom i Ješuom.

`Pročitajte Ezra 7,1-10. Što iz ovog teksta saznajemo o Ezri?`

Ezra je književnik sa svećeničkim podrijetlom. Kao svećenik on je potomak Arona, Mojsijevog brata, prvog izraelskog svećenika. Prema izvještajima zabilježenim u Ezri, kao i u hebrejskoj predaji, Ezrino ime bilo je vrlo cijenjeno, a cijenjeno je čak i danas. Nije poznato je li Ezra služio kao književnik na dvoru kralja Artakserksa, tako da se ovo predstavljanje Ezre kao književnika odnosi na njegove prethodne odgovornosti ili na njegove vještine koje počinje koristiti nakon dolaska u Judeju. Kako god bilo, Ezra je sigurno radio u Artakserksovom bliskom okruženju s obzirom na to da ga je kralj poslao kao vođu puta.

U Ezri 7,6.10 Ezra je opisan kao “vješt” i “posvećen” književnik ili učitelj. Riječ “vješt” u doslovnom smislu znači “hitar”, opisujući nekoga tko je brz u razumijevanju i sagledavanju određenih pojedinosti. Ezra je imao pronicav um — bio je poznat po svojem poznavanju Božjeg zakona i po mudrosti. Štoviše, činjenica da je kralj izabrao Ezru da odvede skupinu Izraelaca u Judeju svjedoči o Ezrinoj hrabrosti i sposobnostima vođe.

`Zapazite da je Ezra svim srcem istraživao “Zakon Jahvin” (Ezra 7,10). Kako bismo primijenili ovo načelo na svoj život danas?`