---
title:  Artakserksov ukaz
date:   02/10/2019
---

`Pročitajte Ezra 7,11-28. Koji su bili elementi kraljevog ukaza? Zašto su ove upute bile važne izraelskom narodu?`

Artakserksov ukaz sličan je Kirovom prvom ukazu. Kalj poziva sve koji su voljni, posebno pripadnike svećeničke loze, da pođu u Jeruzalem. Iako je prema povijesnim dokumentima Murašu većina Židova na kraju ostala u Perziji (što se vidi u izvještaju o Esteri), bilo je onih koji su čekali priliku da započnu nov život u domovini svojih predaka. Kralj je uputio većinu svojih naloga rizničarima s one strane Rijeke (Eufrata). Zadatak rizničara bio je da osiguraju Ezri sve što mu je potrebno za obnovu grada da “proslavi Dom Jahvin u Jeruzalemu” (Ezra 7,27). Na kraju, kralj je naložio Ezri da se pobrine za držanje Božjeg zakona, kao i zakona kralja, uspostavljajući sudski sustav. Red i organizacija kao rezultat ove zapovijedi važni su aspekti svakog društva. Štoviše, kralj je olakšao Ezri i Židovima da obnove svoju domovinu.

Ukazuje li kraljevo zalaganje za ponovnu gradnju grada i Hrama da je on postao vjernik Ezrinog Boga? Artakserkso naziva Boga “Bogom Izraelovim, koji prebiva u Jeruzalemu” (Ezra 7,15). Izrazi koje kralj koristi u vezi s Bogom Izraelovim pokazuju da je Jahvu smatrao lokalnim božanstvom koje je trebalo umilostiviti darovima. Nije želio da ovaj lokalni bog bude gnjevan na njega i njegove sinove (Ezra 7,23). Osim toga, trebamo zapaziti da je 457. g. pr. Kr. godina egipatske pobune protiv perzijske vlasti; prema tome, vjerojatno su kraljevi susretljivi postupci trebali osigurati lojalnost pokrajine Judeje.

Nažalost, usprkos odnosu koji je kralj uspostavio s Ezrom i Nehemijom, on nije postao vjernik; barem u tekstu ništa ne upućuje na to, što znači da Bog može upotrijebiti čak i neobraćene ljude da izvrše Njegovu volju na Zemlji.

`Kako čak i usred toliko boli i patnje možemo imati povjerenje u Božju vrhovnu vlast nad svijetom, kao što se vidi u ovom primjeru?`