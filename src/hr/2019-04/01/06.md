---
title:  Važnost obrazovanja
date:   03/10/2019
---

`Pročitajte Ezra 7,6.10. Što ovi tekstovi uče o važnosti odgovarajućeg vjerskog obrazovanja?`

Ezrino iskreno posvećenje Bogu i njegova odluka da proučava, primjenjuje i poučava Božju riječ (Ezra 7,6.10) pripremili su ga za uzvišeniju službu u Izraelu. Biblijski tekst doslovno glasi da se posvetio proučavanju, izvršavanju i poučavanju Gospodnjeg zakona.

Ellen G. White pruža važan uvid u njegov život: “Rođen kao pripadnik Aronove loze, Ezra je dobio svećeničku naobrazbu. Upoznao se osim toga i sa spisima magâ, astrologâ i mudracâ medo-perzijskog kraljevstva. Međutim, nije bio zadovoljan svojim duhovnim stanjem. Čeznuo je za uspostavljanjem potpunoga sklada s Bogom, čeznuo je za mudrošću koja će mu pomoći da ostvari božansku volju. Zato je ‘nastojao svim srcem proniknuti Zakon Jahvin, vršiti ga i poučavati Izraela u zakonima i običajima’ (Ezra 7,10). To ga je navelo da se posveti marljivom proučavanju povijesti Božjeg naroda, zapisanoj u spisima proroka i kraljeva. Pretraživao je povijesne i pjesničke dijelove Biblije da shvati zašto je Bog dopustio da Jeruzalem bude razoren a Njegov narod odveden u sužanjstvo u daleku neznabožačku zemlju.” (Proroci i kraljevi, str. 394,395; u izvorniku 608)

“Ezrini napori da oživi zanimanje za proučavanje Pisma imali su svoj trajni temelj u njegovu neumornom životnom djelu čuvanja i umnožavanja svetih spisa. On je sakupljao sve prijepise Zakona do kojih je mogao doći, davao ih na prepisivanje i onda dijelio ljudima. Čista riječ, tako umnožena i stavljena u ruke mnogim ljudima, širila je znanje koje je imalo neprocjenjivu vrijednost.” (Isto, str. 396; u izvorniku 609)

Zapazite da je Ezra uvidio da poganstvo, iako ga je poznavao, nije ispravno, pa je želio saznati istinu s izvora istine, iz Božje riječi i “Zakona Jahvinog”. Morao je zaboraviti velik dio onoga što je naučio u svjetovnim školama, jer je nesumnjivo većina toga što su poučavale bilo pogrešno. Uostalom, koliko su mu značili “spisi magâ i astrologâ”?

`Na koje načine čak i danas trebamo zaboraviti ono čemu smo učeni u svijetu?`