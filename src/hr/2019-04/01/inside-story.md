---
title:  Iskustvo
date:   04/10/2019
---

### Napadnut sumpornom kiselinom

Banza Mwela, pastor crkve koja svetkuje nedjelju, u Demokratskoj Republici Kongo, zamalo je umro kad su ga supruga i sin polili kiselinom od koje gori koža. I to kad je došao kući na dan njegovog krštenja u Adventističkoj crkvi.

Ali Banza, kojemu je lice trajno nagrđeno, i tako teško obilježen za cijeli život, danas je adventistički propovjednik laik i iznosi snažno svjedočanstvo koje mnoštvo privlači Isusu. “Zahvaljujem Gospodinu što pripadam adventističkoj obitelji i što je Sotona poražen”, govori Banza.

Događaj je započeo u listopadu 2013. godine kada je Banza prisustvovao evanđeoskim programima pod šatorom u gradu Likasi na jugoistoku zemlje. Želio je znati više o adventističkim doktrinama te se upisao u školu pastoralne poduke na tamošnjem Sveučilištu Philip Lemon.

Na dan krštenja Banza se sretan vratio kući pjevajući himnu o Isusovoj snazi. Kad je ušao u kuću, s leđa mu je prišao njegov odrasli sin i bacio mu kantu sumporne kiseline u lice i po tijelu. Zaslijepljen i opečen, od bolova se srušio na pod. Banza je plakao u agoniji. Tu zavjeru pripremili su Banzina supruga i sin, ljuti što je napustio njihovu crkvu.

“Izvršili su napad i mislili su da će umrijeti na licu mjesta”, kaže Robert S. Muhune, predsjednik Unije istočnoga Konga. “Ali, srećom, dogodilo se čudo. Taj čovjek nije umro.”

Susjedi su čuli Banzino zapomaganje i odvezli ga u bolnicu. Liječnici nisu bili sigurni da će preživjeti. Izgubio je oko i veći dio kože na tijelu. Proveo je tjedne na intenzivnoj njezi i presađivanju kože i bio podvrgnut brojnim rekonstruktivnim plastičnim operacijama, koje se nastavljaju čak i sada. Adventistički vjernici pomogli su u financiranju skupih operacija. Banzina supruga i sin nestali su nakon napada i nalaze se u bijegu.

Dok Banza i dalje trpi bolove, malo vremena provodi u bolničkom krevetu. Aktivno iznosi svoje svjedočanstvo u crkvama i na sastancima pod šatorima. Dok iznosi svoju životnu priču, čita svoj omiljeni biblijski odlomak u Izaiji 43,13: “Sada ovako govori Jahve, koji te stvorio, Jakove, koji te sazdao, Izraele: ‘Ne boj se, jer ja sam te otkupio; imenom sam te zazvao: ti si moj! Kad preko vode prelaziš, s tobom sam; ili preko rijeke, neće te preplaviti. Pođeš li kroz vatru, nećeš izgorjeti, plamen te opaliti neće. Jer ja sam Jahve, Bog tvoj, Svetac Izraelov, tvoj spasitelj.’”

*Andrew McChesney, AdventistMission.org