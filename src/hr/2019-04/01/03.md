---
title:  Opći pregled kraljeva i događaja
date:   30/09/2019
---

Prva skupina povratnika dobila je zadatak da ponovno sagradi Božji hram. O protivljenju gradnji Hrama proučavat ćemo poslije. Sada ćemo razgovarati o vladavini perzijskih kraljeva u vrijeme dugotrajne gradnje Hrama i obnavljanja Jeruzalema. Važno je da poznajemo povijesnu pozadinu izvještaja o Ezri i Nehemiji jer nam to pruža dublji uvid u njihove poruke.

`Pročitajte Ezra 4,1-7. Koji se kraljevi spominju za čije je vladavine nastalo protivljenje gradnji Hrama?`

Slijedi lista perzijskih kraljeva kronološkim redoslijedom, koji su povezani s knjigama Ezrom i Nehemijom. Na početku liste nalazi se Kir koji je osnovao perzijsko kraljevstvo i osvojio Babilon 539. g. pr. Kr.:

- Kir II. Veliki (559.—530. g. pr. Kr.)
- Kambiz II. (530.—522. g. pr. Kr.)
- Darije I. (522.—486. g. pr. Kr.)
- Kserkso I. (485.—465. g. pr. Kr.) (također poznat kao Ahasver u Esteri)
- Artakserkso I. (465.—424. g. pr. Kr.)

Dok proučavamo ove knjige, trebamo znati da ovi kraljevi u Ezri nisu spomenuti kronološkim redoslijedom. Na primjer, tekst u Ezri 4,624 umetnut je ispred 5. poglavlja, u kojem se nastavlja izvještaj o smetnjama u zidanju Hrama. Zatim, događaj s pismima upućenim Kserksu I. (Ahasveru) i Artakserksu I. iz Ezre 4 odigrao se nakon događaja zabilježenih u 5. i 6. poglavlju, koji se odnose na Darija I. Ovakav slijed može se čitatelju učiniti složenim i može postati razlog zbunjenosti koja vlada stoljećima u vezi s ovim knjigama. Kako tromjesečje bude odmicalo, poznavanje slijeda događaja pomoći će nam da bolje shvatimo Ezrine i Nehemijine poruke.

`Koliko često u Bibliji nailazite na pojedinosti koje vas zbunjuju? Kako možete vjerovati Bogu i Njegovoj Riječi, čak i kada naiđete na nešto nerazumljivo? Zašto je to važno? (Vidi Izaija 55,8.9.)`