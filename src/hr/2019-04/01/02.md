---
title:  Prvi povratak izgnanika
date:   29/09/2019
---

`Pročitajte sljedeće tekstove: Jeremija 25,11.12; 29,10; Daniel 9,1.2. Kada se dogodio prvi povratak izgnanika? Koje se proročanstvo ispunilo ovim povratkom?`

Gospodin je utjecao na Kira da dopusti prvi povratak, čime se ispunilo Jeremijino proročanstvo o sedamdeset godina. Jeremija je zabilježio da će u Judinoj zemlji pod Babilonom sedamdeset godina vladati pustoš (od 606./605. do 537./536. g. pr. Kr.), ali da će tada Bog omogućiti povratak izgnanika. Dok je Daniel proučavao Jeremijine spise, shvatio je da je došlo vrijeme za taj obećani povratak.

Daniel je u 9. poglavlju Knjige proroka Daniela uznemiren jer je sedamdeset godina skoro isteklo bez očitih promjena, a na vlast se uzdiglo novo perzijsko kraljevstvo. Tugovao je i obratio se Bogu moleći za milost i ispunjenje Njegovih obećanja. U istom poglavlju (Daniel 9,2427) Bog je uvjerio Daniela da se On brine o svemu i da postoje određeni planovi za budućnost, kada će doći Izbavitelj koji će umrijeti za narod i otkupiti njihove grijehe, donijeti pravdu i ispuniti žrtveni sustav. Bog je zapravo govorio: “Daniele, ne brini se. Budući da će pravi Izbavitelj (Isus) sigurno doći, ja ću sada i tebi poslati izbavitelja.” Ubrzo nakon toga Bog je pokrenuo Kira, perzijskog kralja, koji je izdao naredbu da se oslobode sužnjevi. Bog je uvijek vjeran svojim obećanjima. (Vidi u Danielu 10 kako je Bog osigurao napredak svojeg naroda u njegovoj zemlji.)

U Ezri 1 zabilježen je Kirov ukaz prema kojem se narod može slobodno vratiti u Jeruzalem i sagraditi Gospodnji dom. Ovaj ukaz objavljen je između 539. i 537. g. pr. Kr. Kir ne samo da im je dopustio da pođu, već se pobrinuo da se vrate s poklonima i darovima, uključujući i posude iz Hrama koje je Nabukodonozor uzeo. Ovaj nas događaj podsjeća na izlazak Izraelaca iz Egipta koji se odigrao mnogo godina prije, kada je Bog isto tako pokrenuo srca ljudi da im daruju poklone na odlasku. Ova prva skupina koja se vratila u Judeju brojila je 50.000 ljudi i najvjerojatnije je obuhvaćala žene i djecu iz drugih područja.

`Koja su još povijesna proročanstva ispunjena upravo onako kako je obećano u Riječi, i kako iz njih možemo primiti utjehu da Bog poznaje budućnost i da možemo vjerovati Njegovim obećanjima?`