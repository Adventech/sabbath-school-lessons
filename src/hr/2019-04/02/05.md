---
title:  Nehemijin polazak
date:   09/10/2019
---

Kralj je po Nehemiji poslao pisma Sanbalatu Horoncu i Tobiji Amoncu, visokim službenicima u području preko Rijeke, kako bi pripremio put Nehemiji. Osim toga, kralj je naredio Asafu, čuvaru kraljevih šuma, da osigura Nehemiji svu drvenu građu potrebnu za ponovnu izgradnju grada, zidova i vrata Hrama.

`Pročitajte Nehemija 2,9.10. Što ovi redci govore o protivljenju s kojim će se Nehemija i Hebreji suočiti?`

Nehemija je došao u Jeruzalem oko 445./444. g. pr. Kr. Činilo se da se protivljenje pojavilo čak i prije Nehemijinog pokušaja da nešto učini, jer je molba upućena glavarima izazvala probleme. Iako je Tobija hebrejsko ime koje znači “Jahve je dobar” (njegov sin Johanan također nosi hebrejsko ime “Jahve je milostiv”), služio je kao amonski upravitelj. Prema tome, Jeruzalem je bio okružen neprijateljima. Bili su to Sanbalat, glavar Samarije na sjeveru, Tobija, glavar Amona na istoku, i Gešem Arapin (Nehemija 2,18.19) na jugu, koji je zavladao Edomom i Moabom. Nažalost, vođe u tom području zazirali su od Nehemije jer se zalagao za “dobro” potlačenih. Nasilnici se ne raduju dobru i sreći onih koje zastrašuju.

Nehemijin “dolazak u Jeruzalem, međutim, s vojničkom pratnjom, koja je pokazivala da je došao nekim važnim poslom, probudio je ljubomoru neznabožačkih plemena koja su živjela u blizini grada i koja su često pokazivala neprijateljstvo prema Hebrejima gomilajući optužbe i uvrede protiv njih. Najistaknutiji u tome zlodjelu bili su neki glavari tih plemena, Sanbalat Horonac, Tobija Amonac i Gešem Arapin. Od samog početka ovi glavari su kritički pratili svaki Nehemijin pokret i nastojali svim sredstvima koja su im stajala na raspolaganju onemogućiti njegove planove i spriječiti njegovo djelo.” (Ellen G. White, Proroci i kraljevi, str. 405; u izvorniku 635)

`Koji još biblijski izvještaji pokazuju kako su se oni koje je Bog pozvao da izvrše Njegovu volju suočili s protivljenjem? Iznesite svoj odgovor u razredu.`