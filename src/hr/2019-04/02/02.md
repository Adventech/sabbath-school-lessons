---
title:  Nehemija prima loše vijesti
date:   06/10/2019
---

Knjiga Nehemijina počinje otprilike na isti način kao i Danielova (pročitajte Daniel 1,1.2), s lošim vijestima. Da, mnogi su se vratili u zemlju svojih predaka, ali tamošnje prilike nisu bile dobre.

`Pročitajte Nehemija 1,1-4. Zašto je Nehemija bio toliko potresen? Kako je reagirao na loše vijesti koje je primio?`

Pojedini Židovi zarobljeni prije više godina dovedeni su u Susu, jedan od četiri administrativna središta perzijskog kraljevstva, gdje je Nehemija služio u kraljevoj palači kao peharnik. Izraz upotrijebljen za Hananija, “jedan od moje braće”, najvjerojatnije se odnosi na brata po krvi, jer se Hanani spominje na sličan, ali mnogo prisniji način, u Nehemiji 7,2, mada taj izraz može upućivati i samo na sunarodnjaka Izraelca. Razgovor s Hananijem najvjerojatnije se odvijao između sredine studenoga i sredine prosinca 445. g. pr. Kr., otprilike trinaest godina nakon Ezrinog povratka u Jeruzalem. Hanani izvještava da su prilike u Jeruzalemu teške. Narod nije uspio ponovno sagraditi Jeruzalem. Neprijatelj je uništio gradske zidine ostavljajući ga nezaštićenog i pustog.

Važno je spomenuti da je kralj Artakserkso slomio nadu povratnika zaustavivši gradnju nakon što se narod s one strane Rijeke požalio (Ezra 4). To je omogućilo neprijateljima da unište gradske zidine (Ezra 4,23). Nehemija je čuo glasine o toj nesreći, ali do tog trenutka nije imao prave odgovore.

Iako je Hram ponovno sagrađen, nije u potpunosti bio u funkciji jer hramski službenici nisu mogli živjeti u Jeruzalemu. Takve prilike ražalostile su Nehemiju, a sve ono što su nosile ovakve vijesti pogodile su njegovu dušu: Židovi nisu proslavljali Boga iako su se vratili s tim ciljem. Umjesto toga, zanemarili su Božji dom i sveti grad zbog straha od neprijatelja i ugnjetavanja.

Prema tome, Nehemija se odmah okreće Bogu. On ne optužuje judejski narod da nema vjere i ne naziva ih kukavicama niti prihvaća postojeće stanje stvari. Nehemija jednostavno ide na koljena i počinje se moliti i postiti.

`Kada je čuo ove loše vijesti, Nehemija je plakao, postio i molio se. Šta nam njegovo ponašanje govori o tome kako se trebamo obratiti Bogu, pogotovo u vrijeme nevolje?`