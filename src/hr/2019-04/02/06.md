---
title:  Nehemijina priprema za rad
date:   10/10/2019
---

Nema sumnje da je Gospodin pozvao Nehemiju na ovaj zadatak i pružit će mu sve što mu je potrebno. Utvrđen poznavanjem Božjih obećanja i sigurnošću Božjeg poziva, Nehemija je pošao na rad. Napredovao je pažljivo i uz molitvu. Drugim riječima, iako je znao da je Bog s njim, to ga nije spriječilo da razmišlja o tome što treba činiti.

`Pročitajte Nehemija 2,11-20. Što Nehemija čini da bi se pripremio za gradnju zida?`

**Pouke o vodstvu**

1.	pouka: Nehemija nikom ne otkriva planove ni “što mi je Bog moj nadahnuo da učinim za Jeruzalem” (Nehemija 2,12). Ne samo da ne govori neprijateljima, već skriva i od hebrejskih glavara. On kreće u izviđanje da bi uvidio šta je potrebno učiniti.
2.	pouka: Prije iznošenja bilo kakvih pojedinosti, Nehemija izvršava svoju domaću zadaću i planira sve potrebne radove.
3.	pouka: Kada govori o zadatku, Nehemija prvo ističe što je Bog učinio do tog trenutka predvodeći ovaj pothvat, a zatim navodi kraljeve riječi. On pruža ohrabrenje prije nego što traži posvećenost. Može se nazvati pravim čudom što su Židovi reagirali tako pozitivno i odlučili graditi usprkos otporu na koji će naići. Bog je zahvaljujući Nehemijinim molitvama pripremio ne samo kralja, već i povratnike Židove, tako da su reagirali odvažno i hrabro.

`Pročitajte Nehemija 2,19.20. Što ovi redci govore o Nehemijinoj vjeri? Kako su tekstovi iz Ponovljenog zakona 7,9; Psalma 23,1-6 i Brojeva 23,19. možda pomogli Nehemiji?`

Naši razgovori pokazuju tko smo i u što vjerujemo. Nehemija izgovara ohrabrujuće riječi. On bez straha spominje Boga u svemu što kaže i proslavlja Ga čak i kada mu se ljudi rugaju i smiju. Iako Nehemija zna da neprijatelji osjećaju prijezir prema njima, on ne ublažava riječi niti izostavlja Boga iz razgovora. Poput Josipa u Egiptu mnogo godina prije, Nehemija bez straha uzdiže Boga među ljudima koji ne vjeruju u Njega.