---
title:  Iskustvo
date:   11/10/2019
---

### Poklon od četiri tisuće eura

U petak ujutro neočekivano se pojavila ozbiljna dilema. Arhitekt našeg Zdravstvenog centra VitaSalus objavio je da hitno trebamo postaviti ograde oko nekoliko zgrada. “Ako netko padne, imat ćete problema”, upozorio je.

Znali smo da je u pravu. Centar VitaSalus nadahnut je savjetima Ellen G. White i djeluje u skladu s etičkim, profesionalnim i duhovnim vrijednostima koje podupire Adventistička crkva. Nalazi se na vrhu planine u blizini grada Penela, oko 185 kilometara sjeverno od Lisabona, glavnog grada Portugala. Arhitekt je troškove ograde procijenio na četiri tisuće eura.

Obratio sam se našem glavnom financijskom direktoru. “Imamo li novca?” pitao sam.

“Apsolutno ne”, rekao je. “Nemamo novca.”

Um su mi ispunile zabrinute misli. Odjednom me obuzelo posebno uvjerenje. Čiji je ovo projekt? pomislio sam. Nije moj. To je Božji projekt!

Iznio sam to svoje uvjerenje glavnom financijskom direktoru i drugim ljudima koji su bili na sastanku. “Bog će osigurati sredstva za ove ograde”, rekao sam.

“Slažete li se da idemo naprijed s tim projektom, da naručimo ograde?” upitao sam odbornike.

Klimnuli su glavom u znak slaganja, a ja sam se molio: “Gospodine, idemo naručiti ove ograde jer su nužno potrebne.”

Naručili smo ih. Pet dana poslije, u srijedu, primio sam e-poštu od nekoga koga nikad nisam upoznao. “Doktore,” napisao je, “samo želim reći da smo položili 4.000 eura na račun Vašega Zdravstvenog centra VitaSalus u banci.” “Hvala Bogu!” uskliknuo sam naglas.

Napisao sam mu e-poruku s opisom događaja prethodnog petka ujutro. Odmah je odgovorio: “Doktore, ovo potvrđuje da je poslani novac baš za taj projekt. U petak ujutro probudio sam se sa željom da pomognem našem Zdravstvenom centru VitaSalus. Nikad nisam bio tamo, ali jednostavno sam imao taj osjećaj. Ipak nisam bio siguran bi li se sa mnom složila moja žena pa sam molio kratku molitvu: ‘Gospodine, ako je ovo Tvoja volja, stavi istu želju u srce moje žene.

Čim sam završio molitvu, u moj je ured ušla moja žena i rekla: ‘Dušo, znaš li za onaj projekt u gradu Peneli? Mislim da bismo im trebali pomoći.’

Nisam mogao vjerovati svojim ušima pa sam je pitao: ‘Koliko misliš da bismo trebali dati?’

‘Mislim da bi bilo u redu 4.000 eura’, rekla je.”

Kakva je to lekcija za mene! Da smo prestali s radom u Zdravstvenom centru VitaSalus kad nam je nedostajalo sredstava, izgubili bismo veliki blagoslov koji je donio povjerenje u Boga. Nije tu bila riječ samo o ogradama. Radilo se o Bogu koji nam pokazuje kako se Njegovo djelo može izvršiti kada u Njega vjerujemo.

Dr. Viriato Ferreira, direktor Zdravstvenog centra VitaSalus u Peneli u Portugalu