---
title:  Nehemijin govor
date:   08/10/2019
---

U Nehemiji 1,11 stoji da je Nehemija bio kraljev peharnik. Nama se taj posao može učiniti nevažnim, ali peharnici su bili vrlo utjecajni ljudi jer su imali stalan i neposredan pristup kralju. Peharnici su imali zadatak da kušaju pića namijenjena kralju kako bi spriječili da se kralj razboli ili bude otrovan. Herodot ističe da su Perzijanci vrlo cijenili peharnike i da su ih smatrali visokim službenicima. Na primjer, peharnik asirskog kralja Asarhadona bio je ujedno glavni upravitelj kraljevstva. Prema tome, Nehemija u kraljevstvu zauzima visok položaj, i zbog svoje mogućnosti pristupa kralju moli Boga da ga upotrijebi u razgovoru s kraljem o prilikama u Judi.

`Pročitajte Nehemija 2,18. Koji je bio rezultat Nehemijinih molitava i posta?`

Molitva je uslišana u mjesecu Nisanu, što je otprilike mjesec travanj 444. g. pr. Kr. Prošlo je četiri mjeseca otkako su Hanani i Hebreji donijeli uznemirujuće vijesti Nehemiji o Jeruzalemu. Nehemija se četiri mjeseca molio i postio, i moglo mu se svakog dana činiti da Bog ne odgovara. Međutim, Bog djeluje uvijek u savršeno vrijeme. Bog je pripremao kralja da sasluša Nehemiju i dâ povoljan odgovor.

Nije se često događalo da su peharnici oslobađani svojih dužnosti na određeno vrijeme kako bi postali upravitelji u drugoj zemlji. Bog je govorio preko Nehemije i izvršio utjecaj na perzijskog kralja Artakserksa I. da proglasi Nehemiju upraviteljem Judeje. Spominjanje kraljice ukazuje da je u pitanju vjerojatno bio privatni događaj, jer nije bio običaj da kraljica bude prisutna na službenim gozbama. Nehemija ne spominje odmah Jeruzalem, kako kralj ne bi stvorio određene predrasude, već upućuje emotivnu molbu kralju o osobnom pitanju. Do trenutka kada je spomenuo konkretan naziv mjesta, već je pridobio kralja.

`Koje paralele zapažamo između Nehemijinog položaja na ovom dvoru i Danielovog položaja u Babilonu? Što o Nehemijinom karakteru govori kraljevo pozitivno raspoloženje prema njemu?`