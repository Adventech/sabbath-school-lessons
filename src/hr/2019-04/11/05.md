---
title:  Gaženje grožđa u kacama subotom
date:   11/12/2019
---

`Pročitajte Nehemija 13,15.16. Kakvim se pitanjem Nehemija ovdje bavi?`

Nije lako stati na Božju stranu kada ste u manjini. Pošto je Bog rekao da je subota sveti dan u koji nitko ne treba obavljati nikakav posao, Nehemija se pobrinuo da se ova zapovijed poštuje u Jeruzalemu. Nema sumnje da je osjećao moralnu obvezu da zauzme takav stav i da djeluje u skladu s njim.

Subota je bila stvorena na kraju tjedna stvaranja zato što su u taj dan ljudi trebali biti obnovljeni i preporođeni provodeći vrijeme s Bogom, onako kako nisu mogli kada su bili zaokupljeni svojim zanimanjima ili obavljali druge svjetovne poslove.

Rečeno je: “Više nego što je Izrael čuvao subotu, subota je čuvala Izrael.” Sedmi dan subota moćno je sredstvo koje pomaže da se vjera održi živom u onima koji je Božjom milošću svetkuju i uživaju u tjelesnim i duhovnim prednostima koje nudi.

`Pročitajte Nehemija 13,17-22. Što Nehemija čini da bi zaustavio kupnju i prodaju subotom?`

Budući da je Nehemija bio upravitelj Judeje, smatrao je da je njegova uloga provoditi zakonske odredbe. Budući da su se odredbe u Judeji temeljile na Božjem zakonu, on postaje čuvar Zakona, uključivši i zapovijed o suboti. Da su se židovski knezovi usprotivili izopačenosti koju je uveo veliki svećenik, Nehemija se ne bi našao u takvoj situaciji. Međutim, glavari i knezovi možda su već zamjerali Nehemiji što ih je prije primorao da vrate određena sredstva siromašnima; prema tome, činilo se da se nisu usprotivili promjenama koje su unijeli Elijašib i Tobija.

Nehemija prvo ukorava glavare, a zatim naređuje da se zatvore gradska vrata i postave sluge koji će ih čuvati. Kada se mjesto trgovanja seli izvan grada, on poduzima još drastičnije mjere i prijeti da će dići ruku na trgovce sljedeće subote. Nehemija je sigurno bio čovjek od riječi jer su ga trgovci poslušali i uklonili se s tog mjesta.