---
title:  Iskvareno vodstvo Hrama
date:   08/12/2019
---

Trinaesto poglavlje Knjige Nehemijine započinje pitanjem u vezi sa strancima/idolopoklonicima Amoncima i Moapcima u njihovoj sredini (Nehemija 13,1-3). Ovi redci ne govore o odvajanju pojedinaca iz drugog naroda ili druge rase koji slijede Boga, već se odnose na slanje onih koji su druge vjere — ne obraćenika, već idolopoklonika (vidi također Ponovljeni 23,3-6).

`Pročitajte Nehemija 13,1-9. Tko su bili Elijašib i Tobija? Zašto je to što su učinili bilo neprihvatljivo? Pogledajte sljedeće tekstove: Nehemija 2,10.19; 3,1; 12,10.22; 13,28.`

Elijašib i Tobija poznate su osobe u Knjizi Nehemijinoj. Elijašib je bio veliki svećenik naroda i bio je odgovoran za Hram. Tobija se spominje kao Nehemijin amonski neprijatelj koji se žestoko protivio njegovom radu u Jeruzalemu. Odnos Elijašiba i Tobije ukazuje na vezu uspostavljenu putem bračne zajednice.

Iako izvještaji o bračnoj povezanosti nisu sačuvani, znamo da je Tobija imao hebrejsko ime (koje znači “Jahve je dobar”) i da je, prema tome, najvjerojatnije došao iz židovske sredine. Obitelj njegove žene, Arahovi potomci, iako neimenovani, vjeruje se da su bili u rodbinskoj vezi s Elijašibovom obitelji. Osim toga, Sanbalat Horonac, drugi Nehemijin protivnik, imao je kćer koja se udala za Elijašibovog unuka. Prema tome, spletkarenje protiv Nehemije sigurno je bilo snažno budući da su najviši službenici u zemlji bili u srodstvu i ujedinjeni protiv Nehemijinog vodstva.

Tijekom upraviteljeve odsutnosti, veliki svećenik dao je Tobiji jednu od hramskih soba namijenjenu za čuvanje desetina, darova i prinosa. Tobiji je bio dopušten stalni boravak u Hramu, što je bio način da se postavi kao jedan od narodih vođa. Nehemijini neprijatelji konačno su postigli ono što su sve vrijeme željeli: ukloniti Nehemiju i preuzeti vlast. Na sreću, Nehemija nije namjeravao samo sjediti i ništa ne poduzimati.

`Zašto je Božji narod tijekom svete povijesti — bilo Izraelci u Starom zavjetu ili kršćani nakon njih u novozavjetnim vremenima — tako lako dopuštao da bude zaveden? Kako možemo izbjeći njihove pogreške?`