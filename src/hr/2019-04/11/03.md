---
title:  Leviti u poljima
date:   09/12/2019
---

`Pročitajte: Nehemija 13,10-14. Što Nehemija nastoji ovdje ispraviti?`

Pjevači, čuvari vrata i drugi hramski službenici morali su se vratiti u svoja polja kako bi prehranili svoje obitelji, jer Božje djelo nije bilo podupirano. Čitav sustav desetina i darova koji je tako brižno uspostavljen, sada je bio urušen. Nehemija je morao započeti sve ispočetka. Izbacivanjem svega iz sobe pokazao je svoj očaj.

“Ne samo da je Hram bio opoganjen, već su i prilozi bili uporabljeni u zabranjene svrhe. Sve je to obeshrabrivalo narod u velikodušnom prilaganju, tako da je izgubio revnost i vatrenost i počeo je oklijevati u davanju desetine. Riznice Božjega doma bile su nedovoljno opskrbljene; mnogi pjevači i drugi ljudi u službi Hrama, koji nisu dobivali dovoljnu hranarinu, napustili su Božje djelo i zaposlili se na drugom mjestu.” (Ellen G. White, Proroci i kraljevi, str. 427; u izvorniku 670)

Zanimljivo je vidjeti da se cijela Judeja ponovno ujedinila i izgradila ono što je bilo uništeno. Narod je bio na Nehemijinoj strani protiv Tobije i Elijašiba, jer su ljudi sigurno uvidjeli da Nehemija čini sve što može za njihovo dobro. Osim toga, Nehemija je povjerio položaj nadstojnika nad hramskim spremištima ljudima koje je smatrao vjernima i pouzdanima. Povjeren im je zadatak da prikupljaju desetine i darove, da se brinu da roba bude na odgovarajući način čuvana i da dijele sredstva određenim osobama. Drugim riječima, Nehemija je došao i gotovo istodobno iskorijenio iskvareni način upravljanja.

Iako je Nehemija postavio vjerne ljude nad poslovima u Hramu, iskvareni veliki svećenik Elijašib nije izgubio svoj položaj jer mu je prenesen u naslijeđe kao Aronovom potomku. Njegov rad u Hramu bio je ograničen Nehemijinim mjerama i postavljanjem drugih osoba nad nekim odgovornostima velikog svećenika, ali je i dalje bio veliki svećenik.

`Nehemija se molio: “Zato, sjeti se mene, Bože moj: ne preziri mojih pobožnih djela koja učinih za Dom Boga svoga i za službu u njemu.” (Nehemija 13,14) Što je toliko ljudsko u ovoj molitvi?`