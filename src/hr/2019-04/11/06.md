---
title:  "“Nisu li tako činili oci vaši?”"
date:   12/12/2019
---

Nehemijina revnost za subotu je zadivljujuća. Bio je toliko gorljiv u vezi s ispravnim držanjem subote da je čak obećao da će dići ruku na trgovce iz drugih naroda. Drugim riječima, on bi se osobno umiješao da ih je u subotu ponovno zatekao u gradu ili pred gradskim vratima. Kao upravitelj imao je službenu odgovornost da se ova zapovijed ispravno poštuje.

“Nehemija ih je neustrašivo ukorio zbog zanemarivanja dužnosti. Strogo je rekao: ‘Kakvo to zlo djelo činite i skvrnite dan subotni? Nisu li tako činili i vaši oci, te je Bog naš doveo svu ovu nesreću na nas i na ovaj grad? A zar vi želite umnažati gnjev protiv Izraela skvrneći subotu?’ Zapovjedio je tada da se uoči subote, kad se mrak spusti na jeruzalemska vrata, ‘zatvore njihova krila’ i da se ne otvaraju sve dok subota ne prođe; i imajući više povjerenja u svoje momke nego u ljude koje će postaviti jeruzalemske vlasti, namjestio ih je kraj vrata da nadziru provođenje njegovih naredaba.” (Ellen G. White, Proroci i kraljevi, str. 427; u izvorniku 671,672)

Nehemijine opomene o oskvrnjivanju subote, zajedno s drugim opomenama o njezinom kršenju, odjekivale su kroz stoljeća čak do Isusovog vremena. To znamo po tome što evanđelja često prikazuju Isusa kako se bori s vjerskim vođama u vezi s ispravnim držanjem subote.

`Pročitajte sljedeće tekstove: Matej 12,1-8; Marko 3,1-6; Luka 6,6-11; Ivan 5,5-16. Što je u ovim tekstovima sporno i kako nam razumijevanje povijesti starog Izraela pomaže da objasnimo zašto je došlo do sukoba?`

U svojoj revnosti, premda pogrešno usmjerenoj, da subota ne bude “oskvrnjena”, ovi vjerski vođe bili su toliko zaslijepljeni da su optužili Isusa, “gospodara subote” (Luka 6,5), da je krši. Dok su mnogi od ovih ljudi izražavali veliku zabrinutost za Zakon, ironično je što su zaboravili “najvažnije” u Zakonu: “pravednost, milosrđe i vjernost” (Matej 23,23).

`Kako kao pojedinci i kao Crkva možemo paziti da ne učinimo istu pogrešku koju su učinili ovi ljudi, bilo u vezi sa subotom ili nečim drugim za što vjerujemo da je važno za vjeru?`