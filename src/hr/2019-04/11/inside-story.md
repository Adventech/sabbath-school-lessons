---
title:  Iskustvo
date:   13/12/2019
---

### Tajna sretnog doma

Dom nije bio sretno mjesto za Hazel Moyo. Njezin je otac pio i roditelji su se često svađali u Gwandi, gradiću u Zimbabveu. Hazel je čeznula za sretnom obitelji.

U dobi od četrnaest godina Hazel je donijela odluku koja je pokrenula lanac događaja koji su promijenili njezin dom zauvijek. Počela je ići u crkvu. Vidjela je drugu djecu kako idu na nedjeljna bogoslužja pa je i ona htjela otići. Tako bi uzela svojega devetogodišnjeg brata za ruku i otišla u crkvu.

Nakon što je završila srednju školu, Hazel je vidjela novinski oglas Adventističkog sveučilišta Solusi, udaljenog oko dva i pol sata vožnje autobusom od njezine kuće. Kad su predstavnici tog sveučilišta posjetili njezin grad, upoznala je osobu zaduženu za upis na sveučilište. U konačnici je njezin otac pristao platiti njezinu školarinu.

Na Sveučilištu Solusi, Hazel se ubrzo pridružila pjevačkoj skupini i postavila im mnogo pitanja o suboti. Jedan od članova skupine, mladi oženjeni pastor po imenu Elyght Nyatanga, izjavio je: “Želim da ta djevojka bude moja kći.”

“Svake srijede molit ću se i postiti da upozna Boga.” Ta se ideja svidjela još petorici članova skupine koji su mu se pridružili.

Tri mjeseca oni su se molili i postili. Hazel je krštena na kraju molitvenog tjedna koji se održavao na Sveučilištu Solusi.

Kad je Hazel navršila dvadeset tri godine, pastor Elyght dao joj je knjigu Ellen G. White Poruke mladima. Hazel je bila dirnuta savjetima za sretne obitelji. Željela je sretnu obitelj. “Naučila sam kako pristupati ljutitom roditelju, kako rješavati probleme koje imate s roditeljima i kako im pokazati poštovanje”, rekla je. Njezin omiljeni odlomak glasi: “Mnoga djeca koja kažu da poznaju istinu, uskraćuju svojim roditeljima čast i ljubav koju su im dužni; ona pokazuju malo ljubavi prema ocu i majci, zanemaruju im ukazati poštovanje i ne trude se olakšati im brige.” (Poruke mladima, str. 293; u izvorniku 331)

Dok je slijedila savjete te knjige, Hazelin dom počela je ispunjavati radost. A onda, tijekom školskih praznika, Hazel je pozvala roditelje da čitaju Bibliju i mole se prije odlaska u krevet. Pristali su! Sljedeće večeri majka je zamolila Hazel da nešto pročita iz Biblije i opet se moli. Ubrzo je obitelj počela održavati svakog dana večernje i jutarnje bogoslužje. Danas dom prožima sreća, a Hazel se moli da se svi članovi njezine obitelji krste. “Sada smo sretna obitelj — onakva kakvu sam oduvijek željela”, kaže Hazel.

Dio dara trinaeste subote namijenjen je Sveučilištu Solusi za udvostručivanje kapaciteta svojeg restorana s petsto mjesta, koliko ih ima sada, na tisuću. Hvala vam za vaše misijske darove koji podupiru adventističke škole poput Solusija, gdje Duh Sveti radi na promjeni obitelji za vječnost.

*Andrew McChesney, AdventistMission.org