---
title:  Desetine i darovi
date:   10/12/2019
---

Nehemijine reforme hramskih službi obuhvaćale su i izvršavanje naloga u vezi s desetinama i darovima.

`Pročitajte sljedeće tekstove: Brojevi 18,21-24; Malahija 3,10; Matej 23,23; 1. Korinćanima 9,7-14; 2. Korinćanima 9,6-8; Hebrejima 7,1.2. Što ovi tekstovi uče o važnosti desetina i darova ne samo u službi u Hramu, već i za nas danas?`

Bez prikupljanja desetina i darova, u Hramu se nije mogla obavljati služba. Kada su se prestale donositi desetine, služba u Hramu je prestala i bio je ugrožen cijeli sustav bogoslužja. Kada su hramski službenici otišli potražiti druge poslove kako bi prehranili svoje obitelji, nisu se mogli usredotočiti na brigu o Hramu. Samim tim Bog se obožavao u manjoj mjeri.

“Sustav desetine veličanstven je u svojoj jednostavnosti. Njegova se pravičnost otkriva u njegovom razmjernom zahtjevu i od bogatih i od siromašnih. U onolikom omjeru koliko nam je Bog dao da koristimo Njegovu svojinu, toliko Mu trebamo i vratiti u desetini.

Kad Bog zahtijeva desetinu (Matej 3,10), On se uopće ne poziva na zahvalnost ili velikodušnost. Premda zahvalnost treba biti dijelom svih naših obraćanja Bogu, mi dajemo desetinu zato što je Bog to naredio. Desetina pripada Bogu i On traži da Mu je vratimo.” (Što adventisti vjeruju, str. 271,272)

Kao što se dogodilo s izraelskim Hramom, tako bi i naša Crkva propala bez potpore vjernika koji prilažu svoje desetine i darove. Službe u našoj Crkvi bile bi onemogućene bez ljudi koji su plaćeni da ulože vrijeme u kvalitetnu službu, planiranje i vođenje Božje crkve. Služba Bogu bila bi slabije kvalitete. Što je najvažnije, bez desetina i darova evanđeoski rad ne bi postojao.

Mi dajemo desetine zato što je Bog uspostavio takav sustav u svojoj Riječi. Ima trenutaka kada Bog ne mora objašnjavati zašto je nešto utvrdio. Očekuje od nas da vjerujemo da On upravlja svime. Mi trebamo znati i biti obaviješteni o tome kako sustav djeluje, a zatim ga povjeriti u Njegove ruke.

`Zašto je davanje desetine toliko važno za našu duhovnost i zašto je to  mjerilo našeg povjerenja u Boga?`