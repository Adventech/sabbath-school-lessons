---
title:  Nezadovoljstvo naroda
date:   27/10/2019
---

`Pročitajte Nehemija 5,1-5. Što se događa u ovom tekstu? Zašto se podigla velika vika naroda?`

Židovska zajednica bila je ujedinjena pod Nehemijinim vodstvom protiv vanjskih pritisaka. Međutim, među muškarcima i ženama koji su se protivili progonstvu i branili od napada stranih naroda, nije bilo sve u redu. Usprkos izvanjskoj čvrstini i jedinstvenim naporima protiv neprijatelja, zajednica je bila slaba iznutra. Glavari i bogati pojedinci koristili su siromašne i ugrožene radi svoje koristi. Prilike su bile toliko loše da su obitelji vapile za pomoći. Pojedine obitelji žalile su se da nemaju hrane za svoju djecu; neke su se žalile da su zbog gladi založile svoju imovinu i da ništa nemaju; druge su jadikovale da su morale pozajmiti novac da bi isplatile perzijski porez i da su čak i njihova djeca postala robovi.

Čini se da je glavni krivac njihove nevolje, koja je nagnala siromašne obitelji da potraže pomoć od svojih susjeda, bila glad i plaćanje poreza. Perzijska vlast je od pokrajine Judeje zahtijevala porez u iznosu od 350 talenata srebra godišnje. Ako netko nije mogao platiti razrezani porez, obitelj bi obično založila svoju imovinu ili prvo pozajmila novac. Međutim, ako sljedeće godine ne bi uspjeli zaraditi novac, morali su nešto učiniti u vezi s tim dugom. Obično je dužničko ropstvo bila sljedeća mogućnost. Već su izgubili svoju zemlju, a sada su trebali poslati nekog člana obitelji, obično dijete, da služi zajmodavcima kako bi otplatili dug.

Postoje trenuci u životu kada se nađemo u nevolji zbog posljedica svojih postupaka; postoje trenuci kada se razbolimo ili se nađemo u financijskom škripcu, a da tome nismo doprinijeli svojom pogreškom. Prethodni izvještaj govori o vremenu kada je vlast svojim načinom upravljanja ugrožavala narod, dovodeći do sve većeg siromaštva. Ljudi su bili uhvaćeni u vrtlog sve dubljeg siromaštva bez ikakvog izlaza.

`Zanimljivo je da su se ljudi tada, kao i danas, borili s ekonomskim tlačenjem. Kakvu bismo poruku trebali izvući iz činjenice da se o ovoj temi u Bibliji često govori?`