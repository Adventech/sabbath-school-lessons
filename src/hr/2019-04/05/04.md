---
title:  Nehemijino djelovanje
date:   29/10/2019
---

Čini se da ukor upućen knezovima i vladarima — “Vi namećete teret svojoj braći” (Nehemija 5,7) — nije donio željene rezultate. Međutim, Nehemija se tu nije zaustavio. Nastavio se boriti za potlačene u narodu. On je jednostavno mogao reći da je pokušao poučiti knezove i vladare, ali da nije vrijedilo i da je morao odustati. Uostalom, suprotstavio bi se bogatima i moćnima u zemlji. Ali on nije bio zadovoljan sve dok nije riješio taj problem, iako je stekao moćne neprijatelje u tom nastojanju.

`Pročitajte Nehemija 5,7-12. Koje argumente Nehemija iznosi protiv onoga što se događa? Čime uvjerava narod što je ispravno, a što pogrešno?`

Nehemija saziva veliki zbor — sav izraelski narod se okupio radi rješavanja ovog pitanja. On je najvjerojatnije računao na mogućnost da će vođe biti posramljeni u prisutnosti cijelog naroda kako bi odustali od daljnjeg tlačenja.

Nehemijino prvo obrazloženje tiče se ropstva. Mnogi Židovi, među kojima je najvjerojatnije bio i Nehemija, kupovali su slobodu za druge Židove koji su robovali strancima. On sada pita knezove i vladare je li njima prihvatljivo da kupuju ili prodaju svoje sunarodnjake. Ima li smisla da Izraelci kupuju sunarodnjake i pružaju im slobodu da bi na kraju postali robovi pripadnicima vlastitog naroda?

Vođe ne daju nikakav odgovor jer uviđaju da je ovo obrazloženje razumno; zato Nehemija nastavlja. On im postavlja pitanje: “Ne treba li da hodite u strahu Boga našega, da se tako uklonimo ruglu neprijateljskih naroda?“ (Nehemija 5,9) Nehemija tada priznaje da je on osobno pozajmljivao narodu novac i žito. Rekavši: “Molim vas, prekinimo s tom lihvom” (Nehemija 5,10 — Varaždinska Biblija), on je potvrdio zakon koji zabranjuje ovakvu praksu prema sunarodnjacima Židovima, i pokazao kako bi volio da pod njegovom upravom pripadnici naroda budu brižni jedni prema drugima. Zadivljujuće je što su svi dali jednodušan odgovor. Vođe su pristali sve vratiti narodu.

`Jeste li nekome učinili nešto nažao? Većina nas, ako smo iskreni, odgovorit će potvrdno. Što vas sprečava da čak i sada nadoknadite ono što je potrebno?`