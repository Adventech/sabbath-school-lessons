---
title:  Zakletva
date:   30/10/2019
---

`Pročitajte Nehemija 5,12.13. Zašto Nehemija izgovara prokletstvo protiv onih koji se ne budu držali svojeg dijela dogovora?`

Iako su vođe pristali nadoknaditi i vratiti ono što su oduzeli, Nehemija se nije zadovoljio samo riječima. Bio mu je potreban čvrst dokaz; zato se pobrinuo da se zakunu pred svećenicima, što je tom postupku dalo zakonsku pravovaljanost u slučaju da bi se poslije morao pozvati na taj dogovor.

Međutim, zašto je izgovorio kletvu? Nehemija vrši simboličan čin skupljajući svoju odjeću kao da nešto drži u njoj, a zatim je istresajući kao znak da je nešto izgubio. Prema tome, oni koji prekrše ovu zakletvu, sve će izgubiti. Bilo je uobičajeno da se izgovaranjem kletvi naglasi značenje određenog zakona ili propisa. I narod je bio manje sklon kršenju zakona kada je s tim bila povezana kletva. Nehemija je očito smatrao da je to toliko važno pitanje da je potrebno učiniti nešto drastično da bi povećao izglede na uspjeh.

`Čemu nas sljedeći tekstovi iz Starog zavjeta poučavaju o tome koliko je ovom narodu svetost zakletve bila važna? Brojevi 30,2; Ponovljeni zakon 23,21-23; Propovjednik 5,4.5; Levitski zakonik 19,12; Postanak 26,31.`

Govor je silan dar koji je Bog darovao ljudima; bitno je drugačiji od onoga što je dano životinjama. Sila leži u našim riječima, sila čak i na život i smrt. Zato trebamo jako paziti što obećavamo i na što se usmeno obvezujemo. Također je važno da naša djela budu u skladu s našim riječima. Koliko se ljudi okrenulo od kršćanstva zbog onih čije su riječi zvučale kršćanski, ali njihova djela nisu bila takva?

`Razmišljajte o tome koliko vaše riječi imaju utjecaja na druge. Kako možemo paziti što govorimo, gdje govorimo i kako govorimo?`