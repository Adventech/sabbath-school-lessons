---
title:  Iskustvo
date:   01/11/2019
---

### Tvrdoglava supruga

Uvjeren da je dan tjednog odmora biblijska subota, vlasnik tvrtke Zelindo João Lay obavijestio je svoju ženu da će napustiti njihovu nedjeljnu crkvu u Lospalosu u Istočnom Timoru.

“Što, jesi li lud?” uzviknula je njegova supruga Dulce. “Prvo si zatvorio naše dvije mini-trgovine subotom, a sada želiš napustiti i našu crkvu. Zašto?” “Pronašao sam istinu u Bibliji”, rekao je.

Dulce više nije htjela raspravljati o tome. “Onda ti ubuduće idi svojim putem, a ja ću poći svojim”, rekla je. Prestala je kuhati za Zelinda i katkad bi mu zaključala vrata pa je morao ostati izvan kuće.

Zelindo je plakao i molio se: “Što mi se događa? U Bibliji sam pronašao istinu, a sada moja žena želi razvod zato što proučavam Bibliju i svetkujem subotu.”

Ujutro bi Dulce otišla u svoju mini-trgovinu kao i obično, a Zelindo bi kod kuće čuvao sinčića. A onda bi on otišao raditi drugu smjenu u trgovini do 21 sat, a Dulce bi se vratila kući kako bi bila s njihovim sinom.

Jednog jutra Zelindo se molio: “Bože, ako želiš da napustim svoju crkvu, pokaži mi čudo.”

U podne je ušao u trgovinu i zaprepastio se kad je zatekao Dulce kako čita Bibliju. Nikad je prije nije vidio da čita Bibliju. Čitala je o Ženi i Zmaju u Otkrivenju 12.

“Draga, ako ne razumiješ ono što čitaš, mogu ti objasniti”, rekao je.

Dulce je naglo lupnula šakom o stol. Glasan udarac privukao je pozornost kupaca u trgovini. Dulce je počela plakati. “Zašto su nam lagali?” rekla je. “Zašto su to skrivali od nas?”

Zelindo ju je zagrlio. “Hvala Ti, Bože, što si mi odgovorio na molitvu”, rekao je. “Dogodilo se čudo.”

Obitelj je u subotu prvi put zajedno otišla u adventističku crkvu. Poslije su Zelindo i njegova supruga kršteni u Adventističkoj crkvi.

Zelindo (42) kaže da ga je Bog blagoslovio preko svake mjere. Prestao je prodavati alkohol, duhan, crnu kavu i čaj, i izmijenio je pravila zapošljavanja. Osim plaća, zaposlenicima osigurava stan. Zamoli ih da se mole svako jutro i večer i da pohađaju proučavanje Biblije jednom tjedno.

Zelindo se svaki dan moli: “Ovaj posao želim upotrijebiti da ljudi hvale Tebe, Bože. Pomozi mi da privedem ljude k Tebi.” Zaposlenici izražavaju čuđenje dok proučavaju Bibliju. “Ovo što nas poučavate iz Biblije stvarno je istinito”, kažu oni.

Zelindo je rekao da ga je Bog blagoslovio u poslu iznad svih očekivanja: u četiri godine kršteno je osam zaposlenika. Dio dara 13. subote 2015. godine bio je namijenjen za gradnju prve adventističke škole u glavnom gradu Istočnog Timora, Diliju. Hvala na potpori za misiju.