---
title:  Nehemijin primjer
date:   31/10/2019
---

`Pročitajte Nehemija 5,14-19. Koje razloge Nehemija navodi za to što ne traži “upraviteljskog poreza” (Nehemija 5,18) od naroda?`

Nehemija je najvjerojatnije napisao izvještaj zabilježen u ovim redcima kada se nakon dvanaest godina upravljanja Judejom vratio na dvor kralja Artakserksa. Iako su upravitelji imali pravo uzimati porez od svojih podanika, Nehemija nikada nije zahtijevao to pravo, već je sam sebe uzdržavao. Ne samo da je plaćao svoje troškove, već se brinuo i o svojoj obitelji kao i za čitav dvor. Zerubabel, prvi upravitelj, jedini je drugi upravitelj čije ime znamo. Kada Nehemija kaže “prijašnji upravitelji”, najvjerojatnije upućuje na one koji su vršili tu dužnost između Zerubabela i njega. Kao posljedica takvog postupanja, do trenutka kada je završio svoj mandat vjerojatno je ostao bez novca. On nije stjecao bogatstvo, kao što bi netko očekivao od osobe na visokom položaju, već je vjerojatno izgubio bogatstvo i imovinu. Nehemija je bio bogat, što mu je omogućilo da svakoga dana osigura hranu mnogim ljudima. Bio je velikodušan u obilnom davanju drugima (Nehemija 5,17.18).

Iako nije isto kao ono što je Abraham učinio nakon spašavanja ljudi koje su okolni narodi zarobili (vidi Postanak 14), ono što Nehemija ovdje čini svakako otkriva isto ključno načelo.

`Pročitajte Nehemija 5,19. Što on ovdje govori i kako razumijemo njegove riječi u svjetlu Evanđelja?`

U Nehemijinom iskustvu vidimo primjer osobe koja je stavila Boga i Božje djelo iznad svoje osobne dobiti i prednosti. To je dobra pouka za sve nas, bez obzira na naše prilike. Lako je raditi za Boga kada nas taj rad ne stoji mnogo.

`Pročitajte Filipljanima 2,3-8. Na koje načine upravo sada u svojem životu možete pokazati načela samoodricanja prikazana u ovom tekstu?`