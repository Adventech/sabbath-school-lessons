---
title:  Suprotno duhu zakona
date:   28/10/2019
---

`Pročitajte Nehemija 5,6-8 (vidi i Izlazak 21,2-7). Zašto se Nehemija razljutio?`

Koliko god je to nama danas teško shvatiti, ropstvo je bilo kulturološka norma u starom svijetu. Ili je roditelj postajao rob, ili je prodavao svoje dijete. Društveno i zakonski, roditelji su imali pravo prodati svoje sinove i kćeri. Međutim, budući da je Bogu svojstveno da daje slobodu, On je uredio praksu u Izraelu prema kojoj se od zajmodavaca zahtijevalo da oslobađaju svoje robove svake sedme godine. Tako je Bog zaštitio narod od trajnog ropstva i pokazao svoju želju da budu slobodni.

Iako je pozajmljivanje zakonom bilo dopušteno, naplaćivanje kamata nije bilo (o biblijskim propisima protiv zelenaštva vidi Izlazak 22,2527; Brojevi 25,36.37; Ponovljeni zakon 23,19.20): pa ipak, kamata koju su zajmodavci naplaćivali bila je mala u odnosu na kamate koje su naplaćivali okolni narodi. Od njih je traženo da plaćaju 1 posto svakog mjeseca. U mezopotamskim tekstovima iz sedmog stoljeća spominje se kamata od 50 posto za srebro i 100 posto za žito godišnje. Prema tome, 12 posto kamate godišnje bilo je malo u usporedbi s običajem zemalja u Mezopotamiji. Sve u svemu, prema Božjoj riječi, jedino što su zajmodavci pogrešno činili bilo je što su naplaćivali kamatu (Nehemija 5,10) i, što je zanimljivo, narod to čak nije ni spomenuo kada su izražavali svoje nezadovoljstvo. Sve ostalo bilo je unutar društvenih normi kao i unutar zakonskih odredaba. Zašto se Nehemija onda “razljutio veoma”? Izvanredno je to što on ne reagira odmah, već prvo ozbiljno razmišlja o tom pitanju.

Činjenica da se Nehemija tako odlučno bavi ovim problemom vrijedna je divljenja. On ne zanemaruje nepravdu samo zato što se njome tehnički ne krši zakon ili je društveno prihvatljiva, čak i “dobra” u usporedbi s običajima u drugim zemljama. U ovom slučaju bio je prestupljen duh zakona. Pogotovo u vrijeme ekonomskih nevolja, dužnost ljudi bila je da međusobno pomažu jedni drugima. Bog je na strani potlačenih i nevoljnih, i On je morao naložiti prorocima da govore protiv zla i nasilja koje se vršilo nad siromašnima.

`Na koje načine, čak i nenamjerno, možemo slijediti slovo zakona dok istodobno kršimo njegov duh? (Vidi Mihej 6,8.)`