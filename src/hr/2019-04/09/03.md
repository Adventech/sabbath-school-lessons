---
title:  U njihovim gradovima
date:   25/11/2019
---

`Proučite popise navedene u Ezri 2 i Nehemiji 7. Što zapažate?`

Drugo poglavlje Knjige Ezrine (popis onih koji su se vratili iz babilonskog sužanjstva sa Zerubabelom i Ješuom) namjerno je ponovljeno u 7. poglavlju Knjige Nehemijine. Da ponovimo, ovi popisi mogu nam se učiniti nezanimljivima, ali oni otkrivaju važnu pojedinost — da se Bog brine o detaljima koje mi možda smatramo nevažnima.

Jeruzalemski zidovi sada su bili završeni i biblijski pisac namjerno želi pokazati da je Ezrin i Nehemijin naraštaj povratnika doprinio velikom pothvatu, iako im je sâm Bog podario taj uspjeh. Sadašnji naraštaj oslanjao se na djela prethodnog, ali zadatak je svejedno bio složen, prepun prepreka i nije bio dovršen kako su željeli.

Vodstvo Ezre i Nehemije bilo je cijenjeno, ali je i narod obavio svoj posao. Svi su sudjelovali u različitim zadacima obavljenima u različito vrijeme, a rezultat je bio dojmljiv. Početak (Ezra 2) je povezan s krajem (Nehemija 7) i ne samo da je drugi Hram sagrađen, već je i Jeruzalem obnovljen i dobro utvrđen.

`Pročitajte Nehemija 7,72. Koliko su povratnici bili uspješni u želji da izvrše Božju volju?`

“Sinovi Izraelovi bili su u svojim gradovima.” Na mnogo načina cjelokupni povratak i ponovna gradnja bili su zadivljujući. Narod čiji je grad prije mnogo godina bio razoren, Hram uništen i zemlja opustošena, sada se vratio u tu istu zemlju i taj isti grad i sve ponovno sagradio, čak i Hram. Sigurno im se sve činilo čudesnim, kao i okolnim narodima. Sve se to dogodilo, međutim, prema Božjoj volji i obećanjima.

``Što se u vašem životu sada čini beznadno, a ipak vjerujete Gospodinu da će vas izbaviti?`