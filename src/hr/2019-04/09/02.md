---
title:  Bog povijesti
date:   24/11/2019
---

`Pročitajte sljedeće tekstove: Ezra 1,9-11; Daniel 1,1.2. Kako nam tekstovi iz Daniela pomažu da shvatimo na što je Ezra ukazivao?`

Zapazite kako su u Knjizi Ezrinoj izneseni detalji, dok je u Danielu prikazana široka slika. Međutim, ovi tekstovi zajedno pokazuju da Bog upravlja svime.

“Povijest narodâ i danas nam govori. Svakom narodu i svakom pojedincu Bog je odredio mjesto u svome velikom planu. I danas se ljudi i narodi kušaju viskom u ruci Onoga koji nikada ne griješi. Svi oni svojom odlukom određuju svoju sudbinu, a Bog ih sve nadglasava radi ispunjenja svojih namjera.” (Ellen G. White, Proroci i kraljevi, str. 340; u izvorniku 536)

`Pročitajte Daniel 5. Što ovi redci uče o sudu nad Baltazarom?`

Babilon je pao u listopadu 539. g. pr. Kr. kada ga je osvojio Kir, kralj medo-perzijske vojske. Pogrešno se oslanjajući na svoje uspjehe, raskoš i slavu, Baltazar je bio toliko ohol da je priredio razvratnu gozbu u noći koja će završiti njegovom smrću. Božanska ruka napisala je na zidu palače da su njegovi dani izbrojeni i da mu se bliži kraj. Iako je poznavao sudbinu i iskustvo obraćenja moćnog kralja Nabukodonozora, on iz toga nije ništa naučio. Uvijek je tragično kada ne slušamo Božje opomene i ne slijedimo Njegove upute.

Prorok Daniel je bio prisutan, ali se nitko nije obazirao na njega. Kada izgubimo svijest o Božjoj svetosti i Njegovoj prisutnosti u životu, koračamo stazom na kojoj nas čekaju složene prilike, problemi i tragedije koje na kraju završavaju smrću.

`Nakon što je kralju iznio izvještaj o Nabukodonozoru, Daniel je rekao: “No ti, Baltazare, sine njegov, nisi ponizio srce svoje, iako si znao sve ovo.” (Daniel 5,22) Kako možemo biti sigurni da ne činimo istu pogrešku kao Baltazar? Kako nas stvarnost križa uvijek može činiti poniznima pred Bogom?`