---
title:  U svetom gradu
date:   28/11/2019
---

`Pročitajte Nehemija 11,1.2. Što se događa u ovom tekstu? Zašto su morali bacati ždrijeb da bi vidjeli tko će živjeti u Jeruzalemu, a tko u drugim gradovima?`

Čemu nas uči 11. poglavlje Knjige Nehemijine? Od pridošlica koji su se vratili u zemlju nakon izgnanstva bilo je nužno izabrati nove stanovnike Jeruzalema.

Očito je bilo lakše živjeti na selu nego u gradu. Ljudi su imali svoju zemlju koju su naslijedili od predaka. Napustiti je i otići u Jeruzalem značilo je žrtvu i mnogi su mogli s pravom smatrati da će propasti ako to učine. Život je donosio nove izazove jer se gradski način života razlikovao od života u seoskoj sredini. Odlazak u novu, nepoznatu sredinu uvijek je težak.

Koliko je izazovno preseliti se u novi grad ili zemlju gdje je potrebno širiti Evanđelje? Misija u gradovima zahtijeva spremnost na nove pothvate i suočavanje s novim nevoljama.

“Naši se radnici ne zalažu onoliko koliko bi trebali. Naši vodeći ljudi nisu svjesni djela koje se mora izvršiti. Kad mislim na gradove u kojima je tako malo učinjeno, u kojima živi toliko tisuća duša koje treba upozoriti na skori Spasiteljev dolazak, osjećam snažnu želju da muškarci i žene pristupaju radu u sili Duha, ispunjeni Kristovom ljubavlju prema dušama koje propadaju.” (Ellen G. White, Testimonies for the Church, sv. 7, str. 40)

`Zašto je u Nehemiji 12,1-26 spomenut dug popis svećenika i levita? Kakva je povezanost između njih i posvećenja jeruzalemskog zida opisanog u drugom dijelu istog poglavlja (Nehemija 12,27-47)?`

Bog želi da sve bude učinjeno na odgovarajući način. Da bi se mogli ostvariti veliki pothvati, potrebni su posvećeni i revni ljudi. Ove svećeničke obitelji pomogle su Nehemiji u gradnji zida kako bi se bez opasnosti mogli klanjati živom Bogu u Hramu bez miješanja izvana. Zidovi su bili važni radi sigurnosti, ali bez posvećenih svećenika pravo bogoslužje bilo bi u opasnosti. Zato je sav narod sa svojim različitim obvezama imao svoju određenu ulogu.