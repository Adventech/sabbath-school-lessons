---
title:  "Gdje su svećenici?"
date:   26/11/2019
---

Kao što smo vidjeli u odsjeku od ponedjeljka, zadivljujuće ispunjenje proročanstva vratilo je Židove iz Babilona.

Međutim, kao u svemu što ljudi rade, postojale su određene poteškoće. Jedan od velikih problema bio je da se, usprkos svim divnim obećanjima o povratku nakon izgnanstva, mnogi Židovi nisu željeli vratiti u zemlju svojih očeva. Radije su željeli ostati u Babilonu. Zašto?

`Pročitajte Ezra 8,1-15. Posebno se usredotočite na 15. redak. Što je u ovom tekstu uzrok velike zabrinutosti i zašto bi netko tko je želio ponovno utvrditi izraelski narod u njihovoj prethodnoj domovini bio zabrinut?`

Činjenica je da se nisu svi Židovi u Babilonu, uključujući i pojedine levite, željeli vratiti. Za to je moglo biti nekoliko razloga. Mnogi od njih rođeni su i odgajani u novoj zemlji, i to je bilo sve što su znali. Možda nisu željeli poći na dugo i nesumnjivo opasno putovanje u zemlju koju uopće nisu poznavali. Mada, na kraju, usprkos izazovima, znamo da je pošlo dovoljno levita da služe u Hramu (vidi odsjek od četvrtka).

“Do tog trenutka Židovi koji su ostali u zemlji izgnanstva proveli su tamo skoro jedno i pol stoljeće. Iskopavanja u Nipuru iznijela su na svjetlo dana brojne dokumente koji pokazuju da su za vladavine kralja Artakserksa I. u tom području Mezopotamije živjeli mnogi bogati Židovi. Zato su Ezra i ostali vođe sigurno imali težak zadatak da uvjere tolik broj ljudi, koliko mu se na kraju pridružilo, da se vrate. Ovi povratnici mogli su u početku očekivati samo težak život u svojoj staroj domovini, s mnogo manje udobnosti nego u Babilonu. S obzirom na ovakve prilike, iznenađuje što je Ezra uspio nagovoriti skoro dvije tisuće obitelji da se pridruže svojoj braći u iskonskoj domovini.” (The SDA Bible Commentary, sv. 3, str. 376)

`“Treba nam kroz mnoge nevolje ući u kraljevstvo Božje.” (Djela 14,22) Što nam ovaj redak govori o kušnjama i nevoljama u životu onih koji žele vjerno služiti Bogu?`