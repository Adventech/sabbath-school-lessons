---
title:  Ponizni pred Bogom
date:   27/11/2019
---

`Pročitajte Ponovljeni zakon 30,1-6. Kakvo je obećanje ovdje dano izraelskom narodu? Što je ovo obećanje, među drugim sličnim obećanjima, značilo ljudima kao što su Ezra i Nehemija?`

Ezra i Nehemija poznavali su proročanstva. Znali su da će Bog vratiti narod iz sužanjstva. U 9. poglavlju Knjige Nehemijine vidjeli smo da su oni shvaćali svoju povijest i razloge svojih nevolja. Istodobno, usprkos svojim grijesima poznavali su Božju dobrotu i vodstvo.

Prema tome, vjerovali su da će Bog povratak iz sužanjstva učiniti uspješnim. Ta obećanja, međutim, nisu značila da se neće suočiti s mnogim izazovima na putu. U velikom dijelu ovog tromjesečja dosad, promatrali smo kušnje i nevolje s kojima su se suočavali, čak i pokraj Božjih obećanja.

`Pročitajte Ezra 8,16-23. Koji je bio izazov u ovom tekstu i kako su odgovorili na njega?`

Usprkos obećanjima, Ezra je znao koliko će putovanje biti opasno. Prema tome, post i poniznost pred Bogom bili su načini da priznaju koliko njihov uspjeh ovisi o Gospodinu. U to vrijeme, uz toliko mnogo opasnosti koje su ih očekivale, Ezri se javila misao da zamoli kralja za pomoć i zaštitu. Međutim, na kraju to nije učinio, za razliku od Nehemije (Nehemija 2,9), kojem je pratnja pružila zaštitu. Ezra je očito smatrao da će osramotiti Boga ako zamoli kralja, jer mu je već rekao: “Ruka je Boga našega ispružena da blagoslovi sve one koji ga traže; njegova snaga i gnjev njegov nad onima su koji ga ostavljaju.” (Ezra 8,22) Ovaj put je sve proteklo dobro jer je poslije napisao (Ezra 8,31) da ih je Bog zaštitio i da su sigurno stigli na svoje odredište.

`Naravno, trebamo imati povjerenje u Boga u svemu. Istodobno, u kojim trenucima pozivamo čak i one koji nisu naše vjere da nam pomognu? Zašto u mnogim slučajevima to nije pogrešno, već možda čak i prikladno?`