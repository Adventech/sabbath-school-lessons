---
title:  Nehemijina reakcija
date:   15/12/2019
---

`Pročitajte Nehemija 13,23-25. Što se dogodilo u ovom tekstu i kako objašnjavamo Nehemijinu reakciju na ovakve prilike?`

Budući da djeca nisu govorila aramejski (jezik koji se koristio u izgnanstvu) ni hebrejski, nisu mogla razumjeti Pismo. To je bio veliki problem, jer se znanje o Božjem otkrivenju na taj način moglo izopačiti ili čak nestati. Književnici i svećenici tumačili su Toru uglavnom na aramejskom da bi narod jasno razumio njihove propovijedi. Međutim, budući da su majke bile iz Amona, Ašdoda i Moaba, i obično su bile glavni odgajatelji djece, ne iznenađuje što djeca nisu govorila jezik svojih očeva. Jezik kojim govorimo kazuje o načinu na koji razmišljamo o pojmovima, jer se koristimo rječnikom te kulture. Gubitak biblijskog jezika značio bi gubitak njihovog identiteta. Zato je Nehemiji bilo nezamislivo što obitelji gube dodir s Božjom riječju i samim tim povezanost sa živim Bogom.

Proučavatelji Biblije ističu da su se Nehemijini postupci najvjerojatnije odnosili na javno sramoćenje u okviru propisanih kazni u to vrijeme. Kada se kaže da ih je Nehemija ukorio i proklinjao, ne trebamo pomisliti da je Nehemija izgovarao pogrdne riječi i psovke, već da im je izgovarao kletve saveza. Tekst u Ponovljenom zakonu 28 opisuje kletve koje će pogoditi one koji prekrše savez. Vrlo je moguće da ih je Nehemija biranim riječima iz Biblije nastojao uvjeriti u njihova zla djela i posljedice loših odluka.

Štoviše, kada u tekstu Nehemija kaže da je “neke i tukao, čupao im kose” (Nehemija 13,25), umjesto da zamišljamo srditog Nehemiju kako gnjevno reagira, trebamo zapaziti da je udaranje bilo propisani oblik javne kazne. Ovako je postupao samo prema “nekima”, odnosno prema vođama koji su prouzročili ili poticali pogrešno ponašanje. Ovakvi postupci služili su kao metoda javnog sramoćenja. Nehemija je želio biti siguran da je narod razumio ozbiljnost svojih odluka i posljedica koje će nastati.

`Kako trebamo reagirati kada u Crkvi uočimo ono što smatramo pogrešnim?`