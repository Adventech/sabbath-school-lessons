---
title:  Suočavanje s lošim odlukama
date:   14/12/2019
---

> <p></p>
> “I rekoh: ‘Bože moj! Stid me i bojim se podići svoje lice k tebi, Bože moj! Jer su se umnožila zlodjela naša preko glave, i grijesi su se naši nagomilali do neba.’” (Ezra 9,6)

### Biblijski tekstovi
Nehemija 13,23-25; Ponovljeni zakon 7,3.4; 2. Korinćanima 6,14; Ezra 9; Ezra 10; 1. Korinćanima 7,10-17.

Ezra i Nehemija postali su vođe u zajednicama u kojima je sklapanje braka s pripadnicima drugih naroda bilo uobičajeno. Zbog toga su obojica bila vrlo zabrinuta jer su željela da narod ostvari blisku zajednicu s Bogom. Bili su svjesni negativnog utjecaja koji su nevjernici i idolopoklonici mogli izvršiti na izraelski narod pošto su vidjeli strašne posljedice u povijesti. Kanaanska religija širila se Izraelom sve dok Baal i Aštarta nisu bili obožavani na svakom visokom brdu. Štoviše, utjecaj koji su neznabožačke žene vršile na izraelske obitelji bio je štetan. Bileam je savjetovao Moapce da pošalju svoje žene Izraelcima, uvjeren da će se Izraelci okrenuti od Boga kada ih upoznaju. Nažalost, bio je u pravu. Ne samo da bračni drugovi utječu jedni na druge, već je i vjera njihove djece izložena tom utjecaju.

Što će Ezra i Nehemija učiniti s brakovima koje su Izraelci sklopili s pripadnicima drugih naroda? Hoće li ih pustiti ili im se suprotstaviti? Ovoga ćemo tjedna proučavati o tome kako su ovi vođe pristupili ovom spornom pitanju.

**Oikos:** Ovog tjedna čitamo iz knjige Ellen G. White, Velika borba, Znaci vremena, 2010., poglavlje 14