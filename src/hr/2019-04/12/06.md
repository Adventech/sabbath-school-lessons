---
title:  Brak danas
date:   19/12/2019
---

Iz onoga što smo zapazili u Knjizi Ezrinoj i Knjizi Nehemijinoj o pitanju miješanih brakova, jasno je da Bog shvaća brak ozbiljno i da mu i mi tako trebamo pristupiti. S molitvom trebamo razmišljati o mogućem bračnom drugu i u donošenje te odluke trebamo uključiti Boga. Trebamo biti vjerni Božjim načelima koja nas mogu zaštititi od tuge i nesreće.

`Pogledajte kako se Pavao postavio prema braku između kršćanina i nevjernog bračnog druga. Pozorno proučite tekst u 1. Korinćanima 7,10-17. Kako danas trebamo pristupiti brakovima u kojima nisu vjerna oba bračna druga?`

Budući da u Bibliji nemamo preciznu zapovijed o tome što činiti kad je riječ o brakovima u kojima je jedan bračni drug vjeran a drugi nije, bilo bi nerazumno i suprotno namjeri teksta i njegovih načela tvrditi da je razdvajanje od nevjernog bračnog druga ispravan pristup i da se, na osnovi ovog Ezrinog izvještaja, preporučuje. Ezra i Nehemija postupili su po Božjoj volji (Ezra 10,11) zato što je budućnost i služenje Bogu cijele izraelske zajednice bilo ugroženo. Izgubili bi svoj identitet da su se prestali klanjati živom Bogu.

Znamo da su prigodom naseljavanja Židova u Elefantini u Egiptu (u Ezrino i Nehemijino vrijeme) vođe dopustili miješane brakove i ubrzo ustanovili miješanu religiju koja je obuhvaćala i Jahvu i pogansku božicu Anatu. Također je u opasnosti bila i mesijanska linija. Prema tome, jednokratni događaj ne treba uzeti kao pravilo za raskidanje braka i obitelji ako neka vjerna osoba stupi u brak s nevjernom. Umjesto toga, zapazimo da izvještaj pokazuje kako Bog pridaje veliku vrijednost braku u kojem su oba bračna druga vjerna. Sotona se raduje kada sklopimo brak s osobom koja ne njeguje posvećenost Bogu, zato što zna da će supružnici biti snažniji u misionarskom radu za Boga ako oboje imaju ista uvjerenja, nego ako je samo jedno vjerno.

Iako Biblija jasno savjetuje da ne ulazimo u brak s nevjernom osobom (2. Korinćanima 6,14), također pronalazimo tekstove u kojima se milost izlijeva i na one koji su donijeli drugačiju odluku. Bog pruža snagu onima koji sklope brak s nevjernom osobom da budu vjerni Njemu i svojem bračnom drugu. Bog nas ne napušta čak ni kada donesemo odluku suprotnu Njegovoj volji. Ako Ga zamolimo za pomoć, On će nam je pružiti. To ne znači da trebamo činiti sve što poželimo, a onda očekivati od Boga da nas ipak blagoslovi, već znači da nas On uvijek čuje kada Mu priđemo ponizna srca iznoseći svoju potrebu. Bez Božje milosti ne bi bilo nade za bilo koga od nas jer smo svi grešnici.