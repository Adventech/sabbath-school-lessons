---
title:  Ezrina reakcija
date:   17/12/2019
---

`Pročitajte Ezra 9. Kako Ezra reagira na vijest o miješanim brakovima Izraelaca? Tekst u Ezri 9,1.2 kaže da se narod “nije odvojio”. Hebrejska riječ za “odvojiti” pojavljuje se i u sljedećim redcima: Levitski zakonik 10,10; 11,47; Izlazak 26,33; Postanak 1,4.6.7.14.18. Što upotreba ove riječi podrazumijeva u vezi sa stupanjem vjernika u brak s nevjernom osobom?`

Narod je sam prišao Ezri zbog pitanja miješanih brakova. Izrazi koje su koristili nabrajajući narode uključene u gadna djela pokazali su da poznaju Toru budući da je popis uzet neposredno iz biblijskih izvještaja. Zanimljivo je što su građanski glavari donijeli vijest Ezri da su čak i duhovni vođe naroda, svećenici i leviti, krivi zbog tog prijestupa.

“Proučavajući uzroke koji su doveli do babilonskog ropstva, Ezra je shvatio da se otpad Izraelaca u velikoj mjeri može pripisati miješanju s poganskim narodima. Vidio je da bi sebi prištedjeli mnoga žalosna i ponižavajuća iskustva da su poslušali Božju naredbu i ostali odvojeni od okolnih naroda. Sada, kad je saznao da se usprkos iskustvima iz prošlosti istaknuti glavari usuđuju kršiti zakone koji su bili dani kao brana protiv otpada, njegovo se srce uznemirilo. Pomislio je na Božju dobrotu koja je narodu ponovno dala uporište u rodnoj zemlji i ispunio se pravednim gnjevom i žalošću zbog njihove nezahvalnosti.” (Ellen G. White, Proroci i kraljevi, str. 394; u izvorniku 620)

Riječ “odvojiti se” koristi se kada su u pitanju različiti entiteti. Ona označava potpunu suprotnost. Ovom izjavom narod je priznao da je prije znao za Božju zapovijed da se kloni lažnih religija i da ju je razumio. Razumjeli su da nitko ne može tvrditi kako će stupiti u brak s bračnim drugom čija suprotna vjerovanja neće imati utjecaja na bračni odnos ili način podizanja djece. Uvidjeli su koliko su prilike postale ozbiljne.

`Kako vjeru možemo održati živom u svojem domu i obitelji, čak ako smo donijeli pogrešne odluke u prošlosti?`