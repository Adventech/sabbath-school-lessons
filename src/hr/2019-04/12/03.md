---
title:  Nehemijin ukor
date:   16/12/2019
---

`Pročitajte Nehemija 13,26.27. Što ovi redci govore o tome koliko je biblijska povijest važna jer iz nje saznajemo o opasnostima koje nam prijete ako skrenemo s pravog puta?`

Salomon je pao dublje u grijeh zbog odluka koje je donio. Bilo bi ispravno reći da je Salomon sam sebe upropastio ne poštujući Božju zapovijed upućenu izraelskim kraljevima: “I neka nema mnogo žena, da mu srce ne pođe stranputicom.” (Ponovljeni zakon 17,17) Salomonov život koristi se kao negativan primjer: on ne samo da je stupio u brak s više žena, već je, što je značajno, a to ističe i Nehemija, izabrao žene koje nisu služile Bogu.

`Zašto je Nehemija bio u pravu što je ukorio narod zbog stupanja u brak s neznabošcima? Postanak 6,1-4; 24,3.4; 28,1.2; Ponovljeni zakon 7,3.4; 2. Korinćanima 6,14.`

Zapovijed da se ne stupa u miješani brak nije se ticala nacionalne pripadnosti, već idolopoklonstva. Ljudi u Bibliji ženili su se ženama koje nisu bile Izraelke. Mojsije se oženio Siporom Midjankom; Boaz Rutom, Moapkom. Pitanje miješanog braka u ovim zapovijedima odnosi se na brak s nekim tko je druge vjere ili je nevjeran. Problem je bio u tome što narod u Ezrino i Nehemijino vrijeme nije stupao u brak s onima koji vjeruju u Boga. Richard M. Davidson u knjizi Flame of Yahweh (Peabody, Mass.: Hendrickson Publishers, 2007.) kaže: “Edenski plan za brak... podrazumijevao je komplementarnu cjelovitost bračnih drugova u vjeri kao i u drugim značajnim vrijednostima.” (str. 316) Žene neznaboškinje u ovom izvještaju nisu se odrekle idolopoklonstva. Zato je Nehemija bio možda više ožalošćen odlukama naroda nego gnjevan, budući da je to prema njegovom mišljenju bilo pokazatelj nedostatka prave posvećenosti Bogu.

Biblija nam daje upute prema kojima trebamo postupati, koje će nas utemeljiti u Bogu i uvećati našu radost. Na isti način, zapovijed da stupimo u brak s vjernom osobom treba nam pomoći da živimo boljim životom i potaknuti zajedničku posvećenost Bogu.

`Koja nam načela iz ovih izvještaja danas mogu pomoći da zaštitimo svoju vjeru i vjeru svoje obitelji?`