---
title:  Ezra djeluje
date:   18/12/2019
---

`Pročitajte Ezra 10. Kako su Ezra i glavari prionuli na rješavanje pitanja mješovitih brakova?`

Sav zbor zajedno je odlučio otpustiti žene tuđinke. Nevjerojatno je da su se čak i oni koji su bili oženjeni tuđinkama složili s tom odlukom, osim četiri osobe spomenute po imenu u Ezri 10,15. Židovi su obećali da će otpustiti svoje žene i bilo je potrebno tri mjeseca za izvršenje ovog plana. Na kraju je 113 Židova otpustilo svoje žene (Ezra 10,18-43). Zanimljivo je da u posljednjem retku (Ezra 10,44) stoji da su pojedinci iz ovih miješanih brakova već imali djecu. Slanje majki iz obitelji zajedno s djecom nama se čini nerazumnim i neispravnim. Međutim, ne smijemo zaboraviti da je ovo bilo jedinstveno vrijeme kada je Bog obnavljao svoj odnos sa židovskim narodom i, u određenom smislu, oni s Njim. Slijediti Boga u potpunosti zahtijevalo je radikalne mjere.

Riječi upotrijebljene u Ezri 10,11.19, “rastavite se” (badal) i “otpustiti” (yatza’), više se ne pojavljuju nigdje u Pismu kad je riječ o rastavi. Ezra je znao koji se izraz obično koristi za rastavu, ali ga nije upotrijebio. Prema tome, Ezra te brakove očito nije smatrao važećima nakon što je otkriveno da je njima prekršena zapovijed iz Tore. Drugim riječima, brakovi su bili poništeni jer su se protivili Zakonu. Bilo je to raspuštanje nevažećih brakova. Međutim, nije nam rečeno što se dogodilo sa ženama i djecom i kakav je utjecaj ovaj postupak imao na zajednicu. Prema ondašnjem običaju, bivši muževi pobrinuli bi se za odlazak bivših žena i djece. Žene su obično odlazile u dom svojega oca.

Međutim, vremenom su se pojedini Židovi ponovno počeli ženiti nevjernim ženama, a možda su se neki čak i vratili ženama koje su otpustili. Prolazna narav rješenja može se pripisati ljudskoj naravi i stalnim usponima i padovima kad je riječ o posvećenosti Bogu. Čak i oni među nama koji sebe smatraju snažnim vjernicima moraju priznati da su prošli kroz razdoblja manje posvećenosti Bogu, kada bi se nastojanje da hodamo s Njim točnije moglo opisati kao nedovoljno. Nažalost, ljudi se stalno moraju boriti s tim da Boga stave na prvo mjesto.

`Kakvo je vaše iskustvo s trenucima “slabije posvećenosti Bogu”? Što ste naučili iz tih iskustava?`