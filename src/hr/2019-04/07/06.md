---
title:  Hvala i molitva
date:   14/11/2019
---

`Pročitajte Nehemija 9,32—10,1. Na što se usredotočuje svršetak molitve priznanja?`

Narod se u molitvi još jednom okreće proslavljanju Boga zato što je velik, silan i strašan, koji čuva Savez i milost. Izgledaju iskreno u priznanju Božje dobrote prema njima.

Oni iznose molbu u obliku sklapanja saveza s Bogom, koji je opširno opisan u 10. poglavlju. Kako glasi njihova molba?

“A sada, o Bože naš, veliki Bože, jaki i strašni, koji čuvaš Savez i dobrohotnost, neka ne bude pred licem tvojim neznatna sva ova nevolja koja nas je snašla.” (Nehemija 9,32)

Zajednica je morala plaćati porez kraljevima koji su njima vladali. Ugnjetavanje sa svih strana mučilo je malu skupinu Izraelaca i oni su se umorili od toga. Morali su podnositi tiraniju i čeznuli su za predahom.

Zanimljivo je što sebe nazivaju “robovima”. Nakon opisa nevjernosti naroda, molitvu završavaju tako se nazvavši. Robovi su, naravno, poslušni gospodarima. Ovaj izraz pokazuje kako shvaćaju da trebaju biti poslušni Bogu, a ne kao oni koji su živjeli prije njih. To je izraz njihove želje da budu vjerni Bogu i Njegovim zapovijedima. I kao Božji robovi, oni Ga mole da ih izbavi.

Ezrina i Nehemijina zajednica opisuju svoje trenutačno iskustvo kao “veliku nevolju” (Nehemija 9,37), što se može usporediti s nevoljom koju su Izraelci doživjeli u Egiptu (Nehemija 9,9). U molitvi hvale Boga što je vidio njihovu nevolju u Egiptu i nije je zanemario. Zajednica sada moli Boga da djeluje kao što je djelovao u prošlosti iako to oni ne zaslužuju, jer nitko — ni kraljevi, ni knezovi, ni svećenici, ni proroci ni očevi — nije bio vjeran. Prema tome, oni se oslanjaju samo na Božju milost i milosrđe prema njima, a ne na sebe ili na djela svojih predaka, u nadi da će Bog djelovati u njihovu korist.

`Pročitajte Rimljanima 5,6-8. Kako ovi redci pokazuju što su Izraelci tražili od Boga? Kakvu utjehu možemo izvući iz molbe Izraelaca i Pavlovih riječi u Poslanici Rimljanima?`