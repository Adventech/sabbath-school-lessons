---
title:  Iskustvo
date:   15/11/2019
---

### Poklon za predsjednika Ugande

Predsjednik Adventističke crkve Ted N. C. Wilson razmišljao je o prigodnoj vjerskoj literaturi za poklon u predvorju hotela u Ugandi dok sam pratio njega i ostale crkvene vođe na sastanak s predsjednikom afričke države Ugande Yowerijem Musevenijem.

“Imam olovku za predsjednika”, rekao je pastor Wilson crkvenim vođama misleći na posebnu olovku s urezanim imenom i logotipom Adventističke crkve. “Ali imate li koju knjigu za njega?”

“U svojoj sobi u hotelu imam lijepo izdanje knjige Put Kristu u boji”, rekao sam.

Pogledavši na sat, pastor Wilson zamolio me da otrčim gore u sobu po knjigu.

Dok sam se žurio u svoju sobu, čudio sam se što sam prvo spakirao knjigu kad sam kretao na put.

Dva tjedna prije odmahnuo sam glavom kad me otac pitao namjeravam li uzeti neku knjigu za dijeljenje na putovanju. Objasnio sam mu da sam uzeo pet primjeraka knjige Put Kristu dok sam putovao u Rusiju i nisam naišao ni na koga tko bi je uzeo kao poklon.

“Svejedno bi trebao uzeti neku knjigu na put”, ustrajavao je moj otac.

Nevoljko sam kupio pet primjeraka knjige Put Kristu u Adventističkoj knjižari u Keeneu u Teksasu. Ali samo knjige nisu zadovoljile mojeg oca. “Zašto ne bi ponio i novu Bibliju?” pitao je.

Često kupujem novu Bibliju prije putovanja za svaki slučaj ako od mene zatraže da održim propovijed, a onda je dam nekome na poklon. Radije čitam Bibliju na svojem mobitelu. “Nema potrebe za Biblijom”, rekao sam svojem ocu. “Sad na ovom putu ionako neću propovijedati.”

Moj se otac nije dao obeshrabriti. Na njegovo ustrajavanje kupio sam krasnu Bibliju u crnom kožnom uvezu. U hotelskoj sobi u Ugandi donio sam tu Bibliju i Put Kristu pastoru Wilsonu. Pošli smo u posjet predsjedniku države Ugande.

Nedugo zatim primio nas je predsjednik Museveni u svojem uredu u Entebbeu, glavnom gradu Ugande, i odmah upitao pastora Wilsona zašto adventisti kao dan odmora svetkuju subotu. Pastor Wilson dao je kratko objašnjenje iz Biblije. A poslije je u razgovoru molio da ta zemlja ukine ispite subotom za adventističke studente. Na njegovo zadovoljstvo, predsjednik Museveni je pristao razmotriti to pitanje.

Pastor Wilson uručio je predsjedniku Ugande Museveniju olovku s ugraviranim imenom i logotipom Adventističke crkve i rekao mu da bi je mogao koristiti za potpisivanje važnih dokumenata ili, što bi bilo još bolje, za podcrtavanje tekstova u Bibliji. Zatim je predao i Bibliju i Put Kristu predsjedniku Museveniju, koji je primio poklone i pokazao je gostima izaslanstva.

Te večeri uzbuđeno sam nazvao oca preko skypea.

“Hvala ti što si slušao upute Duha Svetoga”, rekao sam.

Sada na svojim putovanjima uvijek i obvezno nosim potpuno novu Bibliju i nekoliko knjiga Put Kristu.

*Andrew McChesney, AdventistMission.org