---
title:  Zakon i proroci
date:   13/11/2019
---

`Pročitajte Nehemija 9,23-31. Kako su Izraelci opisani u usporedbi s Božjom “velikom dobrotom” (Nehemija 9,25)?`

Sljedeći dio molitve/propovijedi usredotočuje se na život u Kanaanu nakon što su Izraelci baštinili zemlju koju im je Bog darovao. Bila im je dana zemlja, gradovi, vinogradi i plodna polja, ali oni su to uzimali zdravo za gotovo. Na kraju 25. retka stoji da su “jeli, sitili se i debljali”. Izraz “debljali su se” nalazimo samo nekoliko puta u Bibliji (Ponovljeni zakon 32,15; Jeremija 5,28) i svaki put ima negativno značenje.

Izraelci su “uživali u velikoj dobroti tvojoj”, ali nisu uživali u Bogu, već, umjesto toga, u svemu što su imali. Posjedovanje svega očito ne stvara blisku zajednicu s Bogom. Mnogo puta pomislimo: “Da samo imam ovo ili ono, bio bih sretan.” Nažalost, vidimo da su Izraelci sve primili od Boga, pa ipak njihovo “uživanje” u tim stvarima samo ih je učinilo manje posvećenima Bogu. Često se odviše lako usredotočimo na darove dok zaboravljamo na Davatelja darova. To je kobna obmana.

Naravno, to ne znači da nas ne mogu usrećiti stvari koje primamo od Boga. On želi da se radujemo Njegovim darovima, ali ta radost ne jamči odnos s Bogom. Ako nismo oprezni, ti darovi mogu postati kamen spoticanja.

Ipak, vođe su u ovom poglavlju priznali na koje su načine bili nevjerni Bogu. Dok su gledali kroz povijest, posebno su navodili prijestupe koje su počinili kao narod. Dva su se aspekta javila kao posebno važna jer se ponavljaju: 1) Izraelci su odbacili Božji zakon i 2) progonili su proroke.

Drugim riječima, shvatili su da su Božji zakon i Njegovi proroci bili temelj njihovog razvoja kao pobožnog naroda i kao pojedinaca. U molitvi se ovaj zaključak naglašava riječima: “Tko vrši” Božje zapovijedi, “u njima će naći život” (Nehemija 9,29; neposredan navod iz Levitskog zakonika 18,5) i isticanjem da upravo Duh govori preko proroka. Bog nam je dao zapovijedi za život izobilja i On je poslao svoje proroke da nas vode u razumijevanju Njegove istine. Osnovno je pitanje za sve nas što činimo s ovim darovima.