---
title:  Pouke iz prošlosti
date:   12/11/2019
---

`Pročitajte Nehemija 9,9-22. Kako se ovaj dio molitve razlikuje od prvog?`

Molitva s hvale Boga zbog Njegove vjernosti prelazi na suprotan izvještaj o nevjernosti Izraela u Egiptu i u pustinji. U njoj su izložene različite pojedinosti koje je Bog darovao Izraelcima; ali, nažalost, “očevi” su na te darove odgovorili ponositošću, tvrdoglavošću i zanemarivanjem Božjih milostivih djela.

Priznanje ljudske slabosti i nedostatka prave posvećenosti Bogu važan je korak u ispovijedanju i pokajanju; pa iako ovi tekstovi govore o narodu koji je vremenski udaljen od nas, nitko ne može zanijekati da svatko od nas ima problem s tim istim pitanjima.

Naravno, ovdje je Evanđelje bitno za nas isto kao i za njih. Ne spašava nas priznanje grijeha, već samo Kristova žrtva koju je prinio radi nas. Ispovijedanje, zajedno s pokajanjem, važno je u našem priznanju da nas samo Krist može opravdati. “Kada u pokajanju i vjeri prihvatimo Krista kao svojeg Spasitelja, Bog oprašta naše grijehe i ukida kaznu određenu za prekršaj Zakona. Grešnik tada stoji pred Bogom kao pravedna osoba; on zadobiva naklonost Neba i preko Duha gradi zajednicu s Ocem i Sinom.” (Ellen G. White, Selected Messages, sv. 3, str. 191)

Istodobno, budući da nas Njegova dobrota navodi da priznamo svoje grijehe i pokajemo se, moramo biti odlučni u namjeri da ih Božjom silom ostavimo.

Stanje je bilo takvo da je Izrael bio tvrdoglav, a Bog pun ljubavi. Osvrtanje na ono što je Bog učinio za izraelski narod, podsjetilo je ljude da će se Bog, pošto je učinio toliko mnogo za njih u prošlosti, i dalje brinuti o njima u sadašnjosti i budućnosti. Zato je bilo toliko važno da se narod uvijek sjeća kako je Bog djelovao u njihovoj povijesti. Kada su to zaboravljali, upadali su u nevolje.

`Sjetite se trenutaka kada je Bog djelovao u vašem životu. Kako iz tog iskustva možete izvući utjehu kada se sljedeći put suočite s borbama? Kako se možete bolje naučiti oslanjati na Božju dobrotu kada ste potpuno obeshrabreni, razočarani i uplašeni za budućnost?`