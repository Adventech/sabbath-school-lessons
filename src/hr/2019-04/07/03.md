---
title:  Početak molitve
date:   11/11/2019
---

Narod je na čitanje Biblije odgovorio dugom molitvom koja je svjedočila o Božjoj dobroti nasuprot povijesti nevjernosti Izraela. Možemo primijetiti da odgovor više nalikuje na propovijed nego na molitvu, jer skoro svaki redak ima paralelu u određenom dijelu Biblije.

`Pročitajte Nehemija 9,4-8. Na koje je glavne teme molitva usredotočena u ovim početnim redcima i zašto?`

U prvom dijelu molitve narod blagoslivlja Boga, a posebno Njegovo ime. U hebrejskoj kulturi ime nije bilo samo riječ kojom ljudi nekoga oslovljavaju, već je ono osobi davalo identitet. Dakle, proslavljanje Božjeg imena je značajno jer pokazuje svijetu da je to ime dostojno hvale i časti. To je ime Stvoritelja svemira. Molitva počinje klanjanjem Bogu kao Stvoritelju i Onome koji sve “oživljava” (Nehemija 9,6; vidi također Kološanima 1,16.17). Riječ “oživljava” potječe od hebrejskog glagola koji znači “održavati u životu”.

Onaj koji je sve stvorio izabrao je Abrahama, čovjeka koji ni na koji način nije bio poseban osim što je “njegovo srce” bilo “vjerno”. Može se činiti da je Abrahamu u mnogim prigodama nedostajalo vjere, ali kada je zatraženo od njega da se odrekne svojega sina, nije oklijevao (vidi Postanak 22). Naučio je biti vjeran ne preko noći, već tijekom svojega dugog hoda s Bogom. Prema hebrejskom shvaćanju, “srce” se odnosi na um. Drugim riječima, Abraham je razvio vjernost u svojim mislima i djelima i Bog je to potvrdio.

Prvih nekoliko izraza u molitvi opisuje Boga kao 1) Stvoritelja, 2) Onoga koji daje život i 3) Onoga koji ispunjava svoja obećanja. Narod se prvo podsjeća tko je Bog: On je Vjerni koji nas je stvorio, koji sve oživljava i uvijek ispunjava obećanja koja nam je dao. Imajući to na umu, možemo ispravno sagledati život i vjerovati Mu čak i u najtežim trenucima, kada se može činiti da je daleko od nas i da je ravnodušan prema našim izazovima.

`Zašto je upoznavanje Boga kao našeg Stvoritelja u središtu naše vjere? Uostalom, što može biti toliko važno u usporedbi s ovim, kad nam je Bog naložio da jednu sedminu svojeg života provedemo u sjećanju na Njega kao našeg Stvoritelja?`