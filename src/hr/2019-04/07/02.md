---
title:  Post i bogoslužje
date:   10/11/2019
---

`Pročitajte Nehemija 9,1-3. Zašto se narod odvojio od svih stranaca?`

Iako je Nehemija želio da narod ovog puta sudjeluje u radosti, sada je poveo skup na post. Ponizili su se pred Bogom, posuli se prašinom po glavi i obukli se u kostrijet. Budući da stranci nisu sudjelovali u zajedničkom grijehu izraelskog naroda, Izraelci su se odvojili od njih. Izraelci su znali da upravo njihovi grijesi trebaju biti oprošteni. Priznali su grijehe svojega naroda koji su ih odveli u izgnanstvo.

Njihove zajedničke molitve i priznanje pokazali su duboko shvaćanje naravi grijeha. Izraelci su se mogli razgnjeviti zato što su njihovi očevi sagriješili i čitav narod poveli u izgnanstvo; ili su se mogli žaliti na odluke svojih vođa i nedostatak pobožnosti koji su pokazali prethodni naraštaji, što ih je dovelo tu gdje su se upravo sada nalazili — bili su samo mala skupina povratnika. Međutim, umjesto da njeguju mržnju i nezadovoljstvo, okrenuli su se Bogu u poniznosti, priznajući grijehe.

Nehemija 9,3 izvještava da je narod četvrtinu dana čitao Knjigu Zakona, a da je u idućoj četvrtini priznavao svoje grijehe i klanjao se Bogu. Tora se tada čitala po treći put. Čitanje Tore važno je za priznanje, koje se mora temeljiti na istini koja potječe od Boga. Čitanjem Biblije Bog nam se približava, a Duh Sveti može nam govoriti i poučavati nas. Istina Njegove riječi oblikuje naše razmišljanje i razumijevanje, ohrabruje nas i uzdiže. Izraelci su tugovali i plakali jer vrijeme provedeno u Božjoj svetoj prisutnosti čini nas svjesnima Njegove ljepote i dobrote, i zadivljujuće činjenice da je Stvoritelj svemira s nama usprkos našoj nedostojnosti. Prema tome, shvaćamo da se bez Boga u svojem životu ne razlikujemo od svojih duhovnih predaka u vjeri. Mi se možemo promijeniti samo kada Bog djeluje u nama.

`Pročitajte Daniel 9,4-19. Na koje načine možemo primijeniti Danielovu molitvu na nas danas? Što to govori nama kao pojedincima i kao Crkvi?`