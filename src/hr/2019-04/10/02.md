---
title:  Pjevanje pjesama Bogu
date:   01/12/2019
---

`Pročitajte Nehemija 12,27-29. Zapazite neke od ključnih riječi koje otkrivaju kako je izgledalo njihovo bogoslužje i slavljenje Boga. Kako biste ih opisali?`

Izraelski narod zadužio je posebnu skupinu levita da pjevaju i sviraju u hramskom bogoslužju. Bog je uredio običaje i dao upute za službu jer je bogoslužje u Hramu trebalo biti privlačno i profesionalno obavljeno.

Kralj David unaprijedio je ovu praksu u složeniji i veličanstveniji sustav. Prema tome, potomci Asafa, kojega je David odredio za vođu bogoslužja u Hramu, i dalje su bili postavljani kao “pjevači u službi za dom Božji” (Nehemija 11,22).

`Pročitajte 1. Ljetopisa 25,6-8. Što ovaj tekst govori o središnjem mjestu glazbe i njezinoj važnosti u bogoslužju i pjevanju “Jahvinih pjesama”?`

Pjevači su bili leviti i, prema tome, službeno postavljeni na dužnost u Hramu. Dakle, pripremanje glazbe za službu u Hramu bilo je njihov plaćeni posao. U vrijeme kralja Davida bila je osnovana samostalna glazbena akademija čiji je rad on nadgledao. Imala je učitelje i učenike, mlade i stare, koji su u smjenama radili u Hramu vodeći brigu o glazbi. Jedni su bili svirači, drugi pjevači, dok su treći vodili računa o glazbalima i odjeći za službu. Koja je bila svrha ovakve profesionalne organizacije? Razvijanje talenata i postizanje savršenstva u bogoslužju. Savršenstvo uvijek mora biti cilj bogoslužja. Hvala mora izvirati iz srca i biti izražena na najbolji mogući način kako bi ljudi bili duhovno uzdignuti. Možemo samo pretpostaviti koliko su glazbenike i pjevače koji su služili u Hramu pomno birali za vođenje bogoslužja.

`Na koje ste načine preko glazbe doživjeli radost u bogoslužju? U kojem je to smislu važno za vas?`