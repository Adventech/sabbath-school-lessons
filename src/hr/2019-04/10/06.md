---
title:  Uloga svećenika i levita u bogoslužju
date:   05/12/2019
---

`Pročitajte Nehemija 12,44-47. Zašto su se Judejci radovali “svećenicima i levitima koji su bili u službi”? Zašto su oni bili važni?`

`Što je posao svećenika (koji su bili leviti) simbolički prikazivao? Vidi Hebrejima 9,1-11.`

“Kristovo posredovanje za čovjeka u gornjem Svetištu isto je tako bitno u planu spasenja kao što je to bila i Njegova smrt na križu. Svojom smrću Krist je započeo djelo zbog kojeg je nakon svog uskrsnuća uzašao da bi ga dovršio na Nebu. Mi moramo vjerom ući iza zastora ‘kamo je ušao za nas u svojstvu preteče Isus’ (Hebrejima 6,20).” (Ellen G. White, Velika borba, str. 419; u izvorniku 489)

Ponovimo, iako tadašnji narod sigurno nije imao svjetlo kakvo mi danas imamo, dovoljno su razumjeli da je rad levita, koji su jedino mogli služiti u Hramu, bio vrlo važan. Leviti su bili uzbuđeni što će Božje djelo biti izvršeno preko njih.

Narod je provodio vrijeme s Bogom čitajući Njegovu Riječ, moleći se, održavajući bogoslužja i ponovno se posvećujući Njemu. Usred svega toga shvatili su da su službe u Hramu zanemarene i da ih je potrebno obnoviti. Sada kada su ponovno bile uspostavljene, narod se radovao važnom djelu koje će leviti obavljati za njih. Bog je utisnuo misao u narod da su službe u Hramu sastavni dio Njegovog plana bogoslužja.

Nažalost, propovjednici, učitelji Riječi i glazbenici često se olako shvaćaju. Čak je i u Nehemijino vrijeme potpora levitima katkad bila snažna, a katkad vrlo slaba. Leviti su često morali raditi druge poslove da bi uzdržavali svoju obitelj jer je narod prestao davati desetinu i darove.

Bez desetina i darova nema organizirane Crkve. Ako želimo da naši propovjednici rade svoj posao, moramo ih podupirati novčanim prilozima kao i usmenim priznanjem. Crkva možda nikada neće biti savršena, ali to ne treba utjecati na naše darove kako bi se Njegovo djelo obavljalo svuda u svijetu.