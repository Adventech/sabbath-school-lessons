---
title:  Dva velika zbora izražavaju zahvalnost
date:   03/12/2019
---

Pročitajte Nehemija 12,31-42. Zašto je glazba bila toliko važan dio ovog slavlja?`

Dio bogoslužja u Nehemijino vrijeme činila su dva zbora koji su upućivali zahvalnost Bogu. Išli su oko Jeruzalema pjevajući, praćeni glazbalima. Polazili su s istog mjesta, a zatim se razdvajali krećući se u različitim smjerovima oko gradskih zidova. Jednu skupinu predvodio je Ezra, koji je bio naprijed, a za drugu je bio zadužen Nehemija pozadi. Dva zbora ponovno su se sastajala kod Zatvorskih vrata, a odatle su produžavali prema Hramu. Svećenici koji su trubili u trube upotpunjavali su obje povorke. U trenutku kada bi zborovi ušli u Hram, stali bi okrenuti jedan prema drugom. Bila je to odlično organizirana povorka i bogoslužje.

Da bismo odgovorili na pitanje zašto je glazba toliko važan dio slavlja i bogoslužja, moramo se osvrnuti na njezino značenje u kontekstu Hrama. Hramska glazba nije bila poput koncerta na koji su ljudi došli da bi uživali, poput slušanja Beethovenove Četvrte simfonije koja se izvodi u koncertnoj dvorani. Dok su glazbenici pjevali i svirali, narod se klanjao u molitvi. To je bio dio njihovog bogoslužja.

Glavni čin u Hramu i na bogoslužju bio je prinošenje žrtava, sam po sebi prilično neugodan. Uostalom, što su činili osim što su rezali grla nevinih životinja? Sviranje lijepe glazbe umnogome je, osim uzdizanja misli naroda prema Nebu, pridonosilo da cjelokupno bogoslužje postane ugodnije.

`Potražite primjere u Bibliji u kojima je glazba bila važan oblik bogoslužja. Osobito razmislite o sljedećim tekstovima: Izlazak 15,1; 2. Ljetopisa 20,21.22; Otkrivenje 15,2-4.`

I na Zemlji i na Nebu glazba je sastavni dio bogoslužja. Zapazite da u prethodnim redcima pjesme govore o tome što je Gospodin učinio za svoj narod, uključujući i pobjedu “nad Zvijeri” (kako bi drugačije uopće izvojevali pobjedu?). One proslavljaju Boga za Njegova djela spasenja.

`Navedite što je Bog učinio za vas kao dobar razlog da Mu pjevate pjesme hvale.`