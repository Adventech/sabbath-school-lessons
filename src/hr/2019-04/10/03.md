---
title:  Očišćenje
date:   02/12/2019
---

Nakon što je u Pismu bilo riječi o posvećenju zida, a zatim o skupu pjevača, sljedeći redak, Nehemija 12,30, govori o očišćenju. “Svećenici i leviti očistili su sebe, a zatim su očistili narod, vrata i zid.”

Hebrejski korijen glagola “očistiti” glasi thr i znači “biti čist”. Pojavljuje se na brojnim mjestima u Starom zavjetu uključujući i mjesto gdje se javlja misao o moralnoj čistoći pred Bogom.

“Ali ako u svjetlu živimo, kao što je on u svjetlu, u zajednici smo jedan s drugim, i krv nas njegova Sina, Isusa, čisti od svakoga grijeha. Ako tvrdimo da grijeha nemamo, sami sebe varamo, i u nama nema istine. Ako priznajemo svoje grijehe, vjeran je on i pravedan: oprostit će nam grijehe i očistiti nas od svake nepravednosti.” (1. Ivanova 1,7-9)

`Što ovaj tekst poučava o 1) ljudskoj naravi; 2) Božjem opraštanju i 3) Božjoj sili u našem životu?`

Hram i službe koje su se vršile u njemu bili su vrlo značajni elementi vjere starog Izraela. Međutim, Hram i njegove službe bili su sredstvo za postizanje cilja, a ne cilj sam po sebi. A cilj je, naravno, bio povesti narod u spasonosnu zajednicu s njihovim Bogom Saveza, Gospodinom Isusom Kristom, i upoznati ih s Njegovom silom koja vrši djelo očišćenja u njihovom životu. I upravo nas razumijevanje onoga što je Bog učinio, od čega nas je spasio, navodi da Ga volimo i da Mu služimo. To je jedan od razloga zašto je stari Izrael stalno iznova ponavljao što je Bog učinio za njih u prošlosti. To im je pomoglo da spoznaju Gospodnju dobrotu i ljubav, koji je bio u središtu radosti i zahvalnosti koje su prožimale njihovo iskustvo u bogoslužju.

Iskustvo opraštanja grijeha i njegovo vrednovanje treba u nama danas potaknuti zahvalnost prema Bogu i osjećaj nade i radosti. Tada je lako hvaliti Gospodina i pokazivati da cijenimo ljepotu Njegovog karaktera. A kakvo veće otkrivenje Božjeg karaktera možemo imati od Isusa na križu koji je podnio kaznu za naše grijehe da je mi ne bismo morali podnijeti?

`Bez obzira na vaše grijehe iz prošlosti ili vaš sadašnji karakter, kraj križa možete dobiti potpuni oprost — i to upravo u ovom trenutku. Zašto ne zatražite oprost koji vam Isus nudi upravo sada?`