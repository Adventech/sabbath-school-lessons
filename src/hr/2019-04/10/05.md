---
title:  Žrtve kao dio bogoslužja
date:   04/12/2019
---

`Pročitajte Nehemija 12,43. Što je bilo posebno u vezi s prinošenjem “velike žrtve” koja je bila dio slavlja tijekom bogoslužja?`

Prinošenje žrtava bilo je najvažniji dio bogoslužja u vrijeme postojanja Hrama. Prinošeno je nekoliko različitih žrtava zbog obećanja o oprostu ili zbog izražavanja radosti, zajedništva i zahvalnosti Bogu. Žrtve su bile srž bogoslužja jer su podsjećale sudionike na istinu o Bogu i ukazivale na obećanog Potomka, Mesiju, koji će žrtvovati svoj život za njih kao Janje Božje.

`Pročitajte sljedeće tekstove: Ivan 1,29.36; 1. Korinćanima 5,7; Otkrivenje 5,6.12.13. Na što ove žrtve konačno ukazuju? Ako su se stari Izraelci mogli veseliti nad ubijenom domaćom životinjom, nad smrću koja je otkrivala veliku istinu, koliko više razloga za veselje imamo mi?`

Zapazite, također, koliko se samo puta misao o radosti i veselju javlja u Nehemiji 12,43. Osim dubokog poštovanja i možda pobožnog straha koji je narod doživio tijekom bogoslužja (ubijanje životinje zbog grijeha bio je uzvišen čin), vladali su radost i veselje. Kada pristupamo Bogu, moramo to činiti sa strahopoštovanjem i pobožnošću, ali i s veseljem. Psalam 95 pokazuje da istinski čin obožavanja obuhvaća poziv da pjevamo, veselo kličemo i da glazbom proslavljamo Boga (Psalam 95,1), kao i da se poklonimo Gospodinu i kleknemo pred Njim (Psalam 95,6). Nastojanje da postignemo ravnotežu između radosti i strahopoštovanja vrlo je važno kad je riječ o obožavanju, proslavljanju i klanjanju našem Stvoritelju.

`Kakve osjećaje najprije doživimo kada pomislimo da je Stvoritelj svega stvorenog (vidi Ivan 1,1-3) visio na križu umrijevši za grijehe svojih stvorenja? Kakvu ulogu radost može i treba imati u našem iskustvu križa?`