---
title:  Iskustvo
date:   06/12/2019
---

### Tri upozorenja u Abhaziji

Želeći kupiti kukuruz da ispeče “zljevanku” za svoju obitelj, Valentina Dmtrienko požurila je na tržnicu u Abhaziji, pokrajini u bivšoj sovjetskoj republici Gruziji.

Nije imala puno novca; višemjesečna oružana borba u njezinom rodnom gradu Sukhumi uzrokovala je ozbiljan nedostatak hrane.

Valentina je pronašla ženu koja prodaje suho zrnje kukuruza iz platnene vreće, ali nije imala dovoljno novca da kupi koliko joj je trebalo. Valentina je tiho stajala i razmišljala: “Kako ću nahraniti svoju obitelj?”

Odjednom je osjetila kako ju je netko potapšao po lijevom ramenu i obratio joj se prijateljskim, ali čvrstim glasom: “Valja, odmah iziđi odavde!” Prestrašena, okrenula se. U njezinoj blizini nije bilo nikoga.

Valentina je trenutak zbunjeno stajala, ali misli su joj se brzo vratile. Kod kuće su ostali njezin suprug Pavel, koji je radio kao pastor Adventističke crkve, i njihova šesnaestogodišnja kći Nataša. Pogledala je ženu s dragocjenom vrećom kukuruza.

Opet je osjetila tapkanje po ramenu. “Valja, odmah iziđi odavde!”

Shvativši da nešto nije u redu, Valentina je pojurila prema izlazu iz tržnice, ali se pritom zaustavila da pozdravi dvojicu susjeda, Jurija i Taisija. Tada je vidjela ženu kako prodaje metle od sirka i upitala: “Koliko?”

Treći je put osjetila tapkanje po ramenu. “Valja, iziđi odmah!”

Valentina je potrčala. Dvije minute poslije u zraku je začula zastrašujući zvižduk. Iznad njezine glave letjele su vatrene kugle. Ubrzo su uslijedile još dvije granate.

Valentina se zaustavila mrtva od straha dok je glasno odjeknula eksplozija u samom središtu grada. Vidjela je kako se s tržnice diže oblak dima i prašine. Niz obraze su joj tekle suze dok je trčala kući moleći se: “Bože, hvala Ti. Ti si me spasio! Ali tko sam ja? Zašto si me zaštitio?”

Poslije se Valentina vratila na tržnicu i vidjela kratere koje su ostavile eksplozije. Dva kratera bila su točno na onim mjestima gdje je ona stajala i čeznutljivo gledala kukuruz i metle.

Prisjećajući se tog dana 1993., Valentina često razmišlja o Izaiji 43,2, gdje Bog kaže:

“Kad preko vode prelaziš, s tobom sam; ili preko rijeke, neće te preplaviti. Pođeš li kroz vatru, nećeš izgorjeti, plamen te opaliti neće.” (Šarić)

“Topovska granata je poput vatre koja spaljuje ljude, ali Bog obećava: ‘Bit ću s tobom’”, rekla je Valentina. “Dali smo Bogu pravo da nas štiti hodeći s Njim i živeći s Njim. Čitav naš život prošao je u službi. Zašto je Krist došao na ovaj svijet? Da služi, kako kaže Ellen G. White. To je i naš životni cilj — služiti.”