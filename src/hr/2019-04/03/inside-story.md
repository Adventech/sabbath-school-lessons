---
title:  Iskustvo
date:   18/10/2019
---

### Japanski pastor pronašao trideset tisuća dolara

Veliki račun za vodu zaprepastio je japanske crkvene čelnike u Tokiju. Začuđeni da se račun udvostručio u odnosu na prethodni mjesec, čelnici Adventističke crkve u gradu Amanume nazvali su vodovodnu tvrtku i ubrzo saznali da je pukla podzemna cijev i puštala vodu. Vodovodna cijev nije se mogla popraviti, a vodovodna tvrtka je savjetovala crkvi da ugradi nadzemnu cijev za vodu. Trošak: sedam milijuna jena, odnosno oko sedamdeset tisuća američkih dolara. Štoviše, crkveni čelnici suočavali su se i s drugim velikim troškovima. Trebalo im je šesnaest milijuna jena (oko sto šezdeset tisuća američkih dolara) za kupnju opreme kako bi njihova crkva mogla biti osposobljena kao jedno od sto šezdeset i jednog mjesta širom Japana koja sudjeluju u evanđeoskim sastancima.

Članovi crkve nisu bili oduševljeni evanđeoskim programima žaleći se kako su troškovi previsoki. “Bilo je vrlo stresno”, govori Kyoichi Miyazaki, prvi starješina crkve u gradu Amanuma. Crkveni odbor sastao se na molitvu kako bi se riješio problem vodovodne cijevi.

Odmah nakon molitve, pastor mjesne crkve Myunghoon Rha otišao je u svoj ured. Na stolu je našao tri milijuna jena (trideset tisuća američkih dolara) u gotovini. Rha, misionar iz Južne Koreje, bio je oduševljen i uzbuđeno je obznanio tu vijest ostalim članovima crkvenog odbora. Sljedeće subote iznio je pred crkvom financijske potrebe za rješenje vodovodne mreže. Ispričao je kako je našao tri milijuna jena na stolu u svojem uredu i uputio je poziv za financijsku potporu kako bi se mogla održati evangelizacija.

Ubrzo nakon toga, u subotnjoj školi pojavilo se iznenađenje u vrećici za dar: omotnica s milijun jena (deset tisuća američkih dolara). Crkveni čelnici bili su oduševljeni, ali i zabrinuti; možda onaj tko je dao taj dar nije u potpunosti razumio namjenu dara. Nakon što je dar bio prikupljen i prebrojen, utvrdili su da je novac dala osoba koja je prvi put došla u Adventističku crkvu. Pozvali su je ustranu i upitali:

“Jeste li doista željeli dati ovoliko novca?”

“Sinoć sam imala san”, rekla je. “U snu mi je netko rekao da uručim donaciju kršćanskoj crkvi. Nisam kršćanka i ne poznajem nijednu kršćansku crkvu. Dakle, potražila sam kršćansku crkvu i pronašla sam je.”

Zahtijevala je da crkva zadrži milijun jena. Nakon te subote žena se više nikada nije pojavila. Crkva također nikad nije saznala za onaj izvor donacije od tri milijuna jena. Zahvaljujući takvim čudima ta mjesna crkva uspjela je prikupiti sredstva za novu vodovodnu instalaciju — i za opremu za evanđeoske programe.

Pastor Rha rekao je kako su čudesne donacije i krštenja pomogli u promjeni duhovne klime u mjesnoj crkvi u gradu Amanumi, najvećoj mjesnoj adventističkoj crkvi u Japanu s devetsto članova.

“Ljudi su bili malodušni, a sada su oduševljeni”, rekao je pastor Rha. “Znaju da je Bog živ.”

_Andrew McChesney, AdventistMission.org_