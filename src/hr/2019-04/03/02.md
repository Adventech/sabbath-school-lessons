---
title:  Poziv upućen Ezri i Nehemiji
date:   13/10/2019
---

Mogli bismo reći da je Ezra bio izabran iz više razloga: 1) bio je spreman poći; 2) bio je vođa; 3) bio je vješt književnik i učitelj. Možemo pronaći još neke dodatne razloge. Međutim, jedan redak možda na najbolji način prikazuje zašto je Ezri bio povjeren ovaj zadatak.

`Što Ezra 7,10 govori o Ezri? Kako je Ezra mogao “svim srcem” istraživati “Zakon Jahvin” ne bi li ga proniknuo?`

Riječ za “nastojao” na hebrejskom glasi kun. Ova se riječ može prevesti kao “pripremiti, čvrsto prionuti, biti čvrst, čvrsto odlučiti, biti postojan ili nepokolebljiv”. Prema tome, čini se da je Ezra čvrsto odlučio tražiti Boga svim srcem.

Nakon dolaska u Jeruzalem, Ezra je pokazao što znači biti posvećen Bogu. Poučavao je Božju riječ u Jeruzalemu trinaest godina. Možda mu se činilo da nije unio nikakvu promjenu tijekom tih trinaest godina, ali na kraju, kada su zidovi bili završeni, narod je sazvao zbor — ne zato što ih je netko primorao na to, već zato što su željeli. Božja riječ koju su čuli od Ezre ukorijenila se među njima.

`Zašto je Nehemija bio izabran? Pročitajte Nehemija 1,1-11.`

Nehemija je posvetio svoje srce Bogu i narodu. Bio je zabrinut kada je saznao da je rad u Jeruzalemu obustavljen. Njegovao je ljubav prema tom djelu i, poput Ezre, dobrovoljno je pristupio tom poslu. Bog je uslišao njihove molitve i želje. I nama se katkad javi pomisao da ako nešto volimo, to sigurno nije od Boga, jer će nam Bog dati samo teške dužnosti koje možda nećemo željeti izvršiti. Međutim, ako hodamo s Bogom, On će nam dati želju da učinimo ono što volimo. Bog želi da njegujemo žar prema onome što činimo za Njega.

`Na koje ste načine doživjeli da vas Bog poziva da učinite za Njega ono što volite?`