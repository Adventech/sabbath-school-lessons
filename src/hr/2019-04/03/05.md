---
title:  Božji izbor
date:   16/10/2019
---

Puno se govori o tome da nas Bog bira da učinimo nešto. Mnogi imaju različite ideje o tome što taj izbor znači. Što Biblija govori o tom izboru?

`Pročitajte Rimljanima 8,28.29. Na što nas Bog poziva? Za što nas bira?`

Ovaj tekst posebno kazuje da je Bog predodredio da ljudi budu jednaki slici Njegovog Sina. Tekst ne kaže da nas Bog predodređuje da budemo spašeni ili osuđeni, ili da nemamo pravo izbora kad je o tom pitanju riječ. Drugim riječima, izbor se odnosi na našu promjenu. Trebamo se promijeniti da bismo odražavali Božjeg Sina. Ova je promjena obećana u sljedećem retku (Rimljanima 8,30) u kojem Pavao, pisac Poslanice, izjavljuje da one koje Bog poziva i opravdava (čini pravednima) i proslavlja (posvećuje). Dakle, nismo ostavljeni da se mijenjamo sami, već nam Bog obećava da će svojom silom izvršiti promjenu.

`Pročitajte Rimljanima 8,28.29. Kakav je oblik Božjeg izbora ili poziva opisan u ovom poglavlju?`

U Rimljanima 9 Pavao govori o Božjem izboru za poseban zadatak. Izraelci su bili izabrani da svijetu odnesu Radosnu vijest o Bogu. Tekst “Jakova sam ljubio, a Ezava nisam ljubio” (Rimljanima 9,13) obično se pogrešno shvaća u smislu da je Bog volio samo jednog od braće. Međutim, Pavao u okviru ovog teksta kaže da je Jakov bio izabran, a Ezav nije. Za što je Jakov bio izabran? Da bude otac izraelskog naroda. Prema tome, kod Boga postoje dvije vrste biranja. Prvo, Bog bira svakoga od nas za spasenje i želi da budemo preobraženi u Isusovo obličje. Drugo, Bog bira različite ljude za posebne dužnosti.

`Zašto je ohrabrujuće znati da smo predodređeni za spasenje? Zašto to, međutim, ne znači da naše odluke ne mogu utjecati na gubitak spasenja koje Bog nudi?`