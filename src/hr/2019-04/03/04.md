---
title:  Sedamdeset tjedana i 2300 dana
date:   15/10/2019
---

Riječ “određeno” koju nalazimo u Danielu 9,24: “Sedamdeset je sedmica određeno”, doslovno znači: “Sedamdeset je sedmica odsječeno.” Iako se riječ prevedena kao “određeno” više nigdje ne koristi u Bibliji, nalazimo je u hebrejskoj literaturi i znači “odvojeno, odsječeno” od nečega dužeg. Budući da je u Danielu 8 prikazano proročanstvo o 2300 godina, čija polazna točka nije dana u tom poglavlju, logično slijedi da sljedeće poglavlje (Daniel 9) govori o 490 godina koje su “određene” ili “odsječene”, a mogu biti “odsječene” samo od 2300 proročkih godina spomenutih u prethodnom poglavlju. Uostalom, od čega ovo razdoblje može biti “odsječeno” osim od drugog, dužeg, vremenskog proročanstva?

`Pročitajte Daniel 8. Koji dio viđenja nije objašnjen (vidi posebno Daniel 8,14.26.27)?`

Postoji mnoštvo razloga zašto su proročanstvo o sedamdeset tjedana iz Daniela 9,24-27 i proročanstvo o 2300 dana i noći iz Daniela 8,14 povezani: 1) oba proročanstva su vremenska; 2) povezuju ih posebni izrazi “viđenje” i “razumjeti” (Daniel 8,26.27; 9,23); 3) oba tumačenja proročanstava dao je Gabriel (vidi Daniel 8,16; 9,21); 4) jedini dio viđenja koji nije objašnjen u 8. poglavlju Daniela bio je dio o 2300 večeri i jutara (katkad se prevodi kao “dana”) iz Daniela 8,14; 5) Daniel 8 sadrži viđenje, a zatim njegovo djelomično tumačenje, dok je u Danielu 9 dano samo tumačenje, u ovom slučaju tumačenje jedinog dijela iz Daniela 8 koji nije protumačen — o 2300 dana iz Daniela 8,14, koji Daniel nije razumio (vidi Daniel 8,27).

Pojedinosti otkrivene u Knjizi Ezrinoj popunjavaju dijelove proročkih pretkazanja koji nedostaju u Danielu, naime, kada u povijesnom smislu trebamo započeti računanje proročkog vremena o ključnim aspektima Kristove službe i djela za nas.