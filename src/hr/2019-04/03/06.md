---
title:  Naša odgovornost
date:   17/10/2019
---

Ako nas je Bog pozvao, još uvijek imamo slobodu izbora da prihvatimo ili odbacimo taj poziv, kao što imamo slobodu izbora u prihvaćanju ili odbacivanju spasenja koje nam On svima nudi. On nas može staviti u određeni položaj, ali mi možemo izabrati da ne slijedimo Njegove naloge. Da, On želi da izvršimo određeno djelo za Njega, isto toliko koliko nas poziva da budemo nalik Njemu. Božji izbor za poseban zadatak dio je Njegovog plana za naše spasenje. Čineći ono na što nas je pozvao, mi u svojem životu otkrivamo stvarnost spasenja koje nam je dao.

Šaul je bio postavljen za kralja. Nažalost, on nikada nije potpuno predao svoje srce Bogu, usprkos povjerenoj dužnosti. Samo zato što je nekoga Bog pozvao da učini nešto posebno za Njega ne znači da će ta osoba prihvatiti Boga. Naša slobodna volja ostaje odlučujući čimbenik i ako ne slijedimo Božje vodstvo, možemo sve izgubiti.

`Pročitajte Levitski zakonik 3; 4. Čemu nas ova poglavlja uče o tome što se događa kada Bog poziva nekoga da izvrši određeni zadatak?`

Naš odgovor može biti sličan Ezrinom i Nehemijinom, koji su pošli bez postavljanja pitanja, ili možemo biti poput Mojsija koji je prigovarao i izgovarao se. Mojsije je na kraju pošao, ali je poziv nastojao izbjeći. Prigovarao je tvrdeći da nije dovoljno dobar, da je beznačajan, da ne zauzima važan položaj. Pitao se kako će ga faraon uopće saslušati. Također je bio zabrinut da mu izraelski narod neće povjerovati ili ga saslušati, i da će posao biti uzaludan. Osim toga, žalio se da nije osposobljen — “Ja sam u govoru spor, a na jeziku težak” (Izlazak 4,10) — i da nema potrebne vještine. Na kraju, otvoreno je tražio od Boga da pošalje nekog drugog. Pa ipak, dok čitamo izvještaj o Mojsiju, saznajemo kakav je moćan vođa Mojsije postao iako je činio pogreške. On je vjerno obavljao dužnost na koju ga je Bog pozvao.

`Kakve izgovore obično nalazimo da ne činimo ono što znamo da Bog želi da učinimo?`