---
title:  Proročko vrijeme
date:   14/10/2019
---

U prvoj pouci u ovom tromjesečju proučavali smo o tome kako je Bog pozvao Zerubabela (otprilike 538. g. pr. Kr.) i Ezru (457. g. pr. Kr.) u posebnu službu. U drugoj pouci razmišljali smo o Božjem pozivu upućenom Nehemiji (444. g. pr. Kr.). Trebamo shvatiti da su ovi pozivi bili upućeni u skladu s Božjim predznanjem. Na primjer, Zerubabela je pokrenuo Bog da izvrši poseban zadatak na kraju sedamdeset godina zatočeništva o kojima je prorokovao Jeremija.

`Koje je godine Ezra pozvan u službu? Bila je to ista godina u kojoj je kralj Artakserkso izdao ukaz. Zašto je ta godina značajna za proročanstvo? Pogledajte Daniel 9,24-27.`

U Danielu 9,25 stoji: “Od časa kad izađe riječ ‘Neka se vrate i neka opet sagrade Jeruzalem’ pa do Kneza Pomazanika: sedam sedmica, a onda šezdeset i dvije sedmice.” Posljednji tjedan ovog proročanstva spominje se u 27. retku. Budući da jedan tjedan ima sedam dana, proročki tjedan odgovara vremenu od sedam godina (Brojevi 14,34; Ezekiel 4,5.6). Prema tome, ovo proročanstvo govori o sedamdeset tjedana, što odgovara razdoblju od 490 godina. Pitanje na koje moramo odgovoriti glasi: Koja je polazna tačka proročanstva o sedamdeset tjedana? U tekstu se navodi da je u pitanju vrijeme kada se izda ukaz o obnovi i gradnji Jeruzalema.

Ukupno su bila proglašena tri ukaza u vezi s povratkom hebrejskog naroda. Kir, Darije i Artakserkso izdali su zapovijedi za povratak. Međutim, samo Artakserksov ukaz obuhvaća brigu o samom gradu Jeruzalemu, i samo je taj ukaz povezan s hvaljenjem Boga za Njegovo djelovanje (Ezra 7,27.28).

Početak proročanstva o sedamdeset tjedana računamo od 457. g. pr. Kr., sedme godine vladavine kralja Artakserksa I., kako je spomenuto u Ezri 7,7-26. Zatim, budući da 457. g. pr. Kr. označava i početak proročanstva o 2300 dana i noći iz Daniela 8,14 (vidi odsjek od utorka), ovaj ukaz označava polaznu točku za oba proročanstva. Sedamdeset tjedana završava 34. godine, kada se propovijedanje Evanđelja proširilo i kada je naviješteno i poganima (što je obilježeno progonstvom prve Crkve i Stjepanovom mučeničkom smrću). Sredina posljednjeg tjedna pada na 31. godinu, kada je Isus umro na križu.

`Proučite proročanstvo iz Daniela 9,24-27. Kako ono s nevjerojatnom točnošću otkriva Isusovu službu? Kako nam ovakvo proročanstvo pomaže da učvrstimo svoju vjeru?`