---
title:  Radost Jahvina
date:   07/11/2019
---

Riječi “radost Jahvina vaša je jakost” (Nehemija 8,10), pokazuju da je Božja volja da se radujemo i uživamo u životu. Ovdje nije riječ o bilo kakvoj radosti, već radosti zbog poznavanja Boga i spoznaje da je Njegova ljubav stvarna. Uživati u Bogu i Njegovoj dobroti, radovati se zbog svega što nam je pružio nešto je što trebamo činiti svakog dana. Štoviše, uživanje u Bogu daje nam snagu da se suočimo sa svakidašnjim teškoćama i sa svim što nam se nađe na putu.

`Pročitajte Nehemija 8,13-18. Što se ovdje događa i što nam to govori o narodu i njihovim vođama u ono vrijeme?`

Sljedećeg dana vođe naroda došli su k Ezri da bi više naučili iz Božje knjige. Ovaj korak koji su učinili vođe pokazao je njihovu želju da vode zajednicu Bogu. Shvatili su da neće povesti narod pravim putem ako osobno ne potraže Boga i ne zatraže znanje od Njega.

`Pročitajte Levitski zakonik 23,39-43. Što je Izraelcima bilo naloženo da učine i zašto?`

Zapazite da se tekst u Nehemiji 8,15 odnosi na činjenicu da su oni činili onako “kao što je pisano” (Varaždinska Biblija). Ovdje vidimo još jedan primjer koliko su ozbiljno sada željeli poslušati Božju riječ; nakon nekoliko desetljeća provedenih u ropstvu naučili su lekciju o neposlušnosti. Također, prema tekstovima iz Levitskog zakonika trebali su “veseliti se u nazočnosti Jahve, Boga svoga, sedam dana” (Levitski zakonik 23,40). Drugim riječima, dok su se sjećali Božjih djela milosti, milosrđa i spasenja, trebali su se radovati onome što je Bog učinio za njih.

`Razmišljajte o tome što nam je dano u Isusu, koji je bio prikazivan simbolima u svim blagdanima starog Izraela. Kako se možemo radovati u Gospodinu čak i u teškoćama i bolnim kušnjama? Zašto je važno da to činimo posebno u tim trenucima?`