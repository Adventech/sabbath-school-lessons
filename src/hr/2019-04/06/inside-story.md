---
title:  Iskustvo
date:   08/11/2019
---

### Prekid prokletstva

Sunny i Salma upoznale su se tijekom upisa na prvu godinu studija na sveučilištu na Bliskom istoku.

Sunny, podrijetlom iz Azije, adventistica, studira na svjetovnom sveučilištu na području Srednjoistočne i Sjevernoafričke unije. Salma je lokalna studentica koja je odrasla u nekršćanskoj obitelji.

Dvije djevojke odmah su se sprijateljile. Bile su u istom razredu i živjele su u istom kvartu. Salma je ubrzo saznala da je njezina nova prijateljica adventistička kršćanka. Naučila je biti oprezna s kršćanima, ali Sunny je izgledala tako ljubazno i pošteno.

Kako je njihovo prijateljstvo raslo, Salma je prihvatila poziv da prisustvuje obiteljskim večernjim sastancima petkom u domu Sunny. Salma je na sastanku upoznala i druge adventiste i svidjeli su joj se njihovi prijateljski razgovori. Ubrzo je počela uživati u pjevanju i molitvama u skupini svakog petka navečer.

Nakon godinu dana Sunny je pozvala Salmu u posjet adventističkoj crkvi i ona je prihvatila poziv. Ali Salma se suočila s oštrim kritikama svoje obitelji i prijatelja.

“Što si tamo radila?” “Znači li to da si postala kršćankom?”

Članovi obitelji upozorili su da će je prokleti ako postane kršćanka.

Salma je bila zabrinuta, ali je nastavila ići u crkvu. Pridružila se zboru mladeži i pohađala zdravstveni seminar. Njezini su se adventistički prijatelji molili za nju.

Jednog petka navečer skupina je pogledala video o Isusovom životu; nakon toga je Salma izrazila želju da prouči knjigu Djela apostolska. “Bila sam iznenađena jer Salma nije bila zainteresirana za proučavanje Biblije oko godinu dana”, rekla je Sunny.

Salma je počela proučavati Bibliju, ali je ostala pri odluci da se neće krstiti. Brinula se da će njezina obitelj zbog toga biti pod prokletstvom.

Jedne subote Salma je prisustvovala susretu za žene, tijekom kojeg je svaka žena trebala odabrati karticu u obliku srca i razmišljati o biblijskom tekstu napisanom na kartici. Salma je odabrala karticu i otvorila je. Na njoj je pisalo: “”Vjeruj u Gospodina Isusa Krista, i spasit ćeš se ti i tvoj dom.” (Djela 16,31)

Salma je shvatila da se ne treba brinuti zbog prokletstva kojim se prijeti njezinoj obitelji. Ustala je i objavila da želi biti krštena.

“Ovo nije kraj, već početak”, rekla je Sunny. “Nakon što završim studij, planiram ostati ovdje i razvijati cjeloživotno prijateljstvo s ljudima poput Salme. Molim Boga da pošalje više ljudi poput nje.”

*ChanMin Chung, koordinator za komunikacije Bliskoistočne i Sjevernoafričke unije