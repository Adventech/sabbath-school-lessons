---
title:  Čitanje i slušanje Zakona
date:   04/11/2019
---

Ezra “donese Zakon” pred zbor da čita. Što im je čitao? Samo Deset zapovijedi stalno iznova pola dana? Upućivanje na Knjigu Zakona treba shvatiti kao upućivanje na pet knjiga Mojsijevih, od Postanka do Ponovljenog Zakona, poznatih kao hebrejska Tora. Izraz “Zakon”, prema tome, označava samo dio onoga što je bilo obuhvaćeno čitanjem; bilo bi ga bolje prevesti kao “upute”. To su Božje upute koje nas osposobljavaju da upoznamo stazu kojom trebamo hodati da ne bismo promašili cilj. Dok je Ezra čitao, narod je slušao o svojoj povijesti kao Božjeg naroda, počevši od stvaranja preko vremena Jošue. Preko izvještaja, pjesama, hvalospjeva, blagoslova i zakona prisjetili su se borbi koje su doživjeli slijedeći Boga i Božje vjernosti prema njima. Tora obuhvaća “Zakon”, ali i više od toga; ona objedinjuje povijest Božjeg naroda i posebno ukazuje na Božje vodstvo. Prema tome, otkrila je zajednici njezine korijene i identitet.

`Pročitajte sljedeće tekstove: Nehemija 8,3; Ponovljeni zakon 4,1; 6,3.4; Jošua 1,8; Psalam 1,2; Izreke 19,20; Ezekiel 37,4; Matej 17,5. Kako se prema ovim redcima trebamo odnositi prema Božjoj riječi?`

Želja naroda da čuje Božju riječ najvjerojatnije je bila rezultat Ezrinog čitanja i poučavanja Riječi nakon što je prije otprilike trinaest godina došao u Jeruzalem. Bio je posvećen Božjem djelu i odlučan u tome da donese određene promjene. Narodu je Božja riječ postala stvarna dok su je slušali od Ezre. Tako su donijeli svjesnu odluku da slušaju i poslušaju jer ih je zanimalo što im Bog želi reći. Dakle, sada su pristupili Tori s poštovanjem i željom da uče.

Kada svoje misli ispunjavamo Riječju, više čeznemo za Bogom u svojem životu.

`Kako se odnosite prema Božjoj riječi? Iako tvrdite da vjerujete u nju, kako se ta tvrdnja očituje u vašem životu, kako držite ono što ona uči? Koliko bi vaš život bio drugačiji da niste poslušni Bibliji?`