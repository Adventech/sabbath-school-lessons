---
title:  Čitanje i tumačenje Riječi
date:   05/11/2019
---

`Pročitajte Nehemija 8,4-8. Kako se Zakon čitao?`

Tijekom čitanja, pokraj Ezre su stajale dvije skupine od po trinaest ljudi. Prva skupina od trinaest ljudi (Nehemija 8,4) pomagala je u čitanju Božje riječi, dok je druga skupina (Nehemija 8,7) pomagala u razumijevanju tekstova. Ne znamo nikakve pojedinosti o tome kako je ovaj program tekao na otvorenom trgu; međutim, moguće je da su ljudi koji su pomagali u čitanju držali Toru (hebrejski svici bili su teški i netko drugi ih je trebao odmotavati), a također i čitali iz nje redom smjenjujući se međusobno. Čitali su od jutra do podneva.

Rečenica “razlagahu smisao, da narod može razumjeti što se čita” (Nehemija 8,8) može se odnositi ili na tumačenje ili na prijevod tekstova. I jedno i drugo moguće je u ovom slučaju. Narod se vratio iz Babilona, gdje su živjeli dugi niz godina, i njihov prvi jezik bio je aramejski. Prema tome, mnogima nije bilo lako razumjeti čitanje na hebrejskom, pogotovo mlađim naraštajima. Istodobno, oni koji su čitali Bibliju mogli su imati koristi od objašnjenja i tumačenja. Propovijedanje i tumačenje oživljava tekst i potiče slušatelje da osobno primijene ono što su saznali.

`Pročitajte Djela 8,26-38. Koji događaj podsjeća na ono što se dogodilo u Jeruzalemu u prethodnim tekstovima? Kakve pouke pronalazimo ovdje za sebe?`

Kao protestanti, shvaćamo da svaki vjernik osobno mora poznavati Božju riječ i da ne smijemo slijepo prihvaćati nečije riječi o biblijskoj istini, bez obzira na njegov autoritet. U isto vrijeme, zar nismo svi primili blagoslove kada nam je netko objasnio značenje određenog teksta? Svatko od nas treba znati u što vjeruje, ali to ne znači da nas katkad netko drugi ne može nečemu poučiti.