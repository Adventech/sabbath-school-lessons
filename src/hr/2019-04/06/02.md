---
title:  Okupljanje naroda
date:   03/11/2019
---

`Pročitajte Nehemija 8,1.2. Što ovaj tekst govori o tome koliko je Božja riječ bila važna narodu?`

Kada su Židovi konačno završili gradnju zida i preselili se u Jeruzalem, sedmog mjeseca svi su se okupili na jeruzalemskom otvorenom trgu. Sedmi mjesec, Tišri, bio je možda najvažniji mjesec za Izraelce jer je bio posvećen Blagdanu truba (priprema za Božji sud, prvi dan u mjesecu), Danu pomirenja (dan suda, deseti dan u mjesecu) i Blagdanu sjenica (sjećanje na Božje izbavljenje iz Egipta i Njegovo vodstvo tijekom putovanja po pustinji, petnaesti dan u mjesecu). Skup se održao prvog dana u mjesecu kada se slavio Blagdan truba. Glavari su pozvali narod na ovaj poseban skup da bi im čitanjem Zakona pružili priliku da nauče o svojem Bogu i svojoj povijesti.

Narod je pozvao Ezru da donese Mojsijevu Knjigu Zakona pred njih i da im čita. Napravili su čak i postolje, govornicu. Vođe nisu prisiljavali zajednicu na to. Naprotiv, “oni”, narod, rekli su Ezri da donese Knjigu. Najvjerojatnije je Ezra čitao iz Mojsijevih knjiga koje su obuhvaćale Zakon koji je dan Mojsiju na gori Sinaju.

`Pročitajte Ponovljeni zakon 31,9-13. Što im je Bog rekao na tom mjestu i kakve pouke možemo usvojiti za sebe?`

U Ponovljenom zakonu 31,9-13 Mojsije je rekao Izraelcima da se u vrijeme Blagdana sjenica trebaju okupiti i zajedno čitati Božji zakon. Spomenuto je da se trebaju sabrati svi: muškarci, žene, djeca i stranci koji žive u gradu.

`U Nehemiji 8,1 stoji da su se skupili “kao jedan čovjek”. Što nam to govori o važnosti jedinstva među vjernicima koji tvore jedno tijelo?`