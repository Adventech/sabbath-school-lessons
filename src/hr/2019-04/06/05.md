---
title:  Odgovor naroda
date:   06/11/2019
---

Kada je Ezra otvorio Božju riječ, Toru, narod je ustao. Prije nego što je počeo čitati, Ezra je blagoslovio Boga. Nakon čitanja narod je jednoglasno odgovorio: “Amen! Amen!” (Nehemija 8,5.6), podižući ruke prema nebu. Zatim su pognuli glave i poklonili se Bogu licem do zemlje.

`Pročitajte Nehemija 8,9-12. Zašto su vođe rekli narodu “ne tugujte, ne plačite”?`

“Tako su u kasnijim godinama, kad se zarobljenicima koji su se vratili iz Babilona u Jeruzalem čitao Božji zakon, i kad je narod plakao zbog svojih prijestupa, bile izgovorene riječi milosti: ‘Ne tugujte! ... Pođite i jedite masna jela, i pijte slatko i pošaljite dio onima koji nemaju ništa primljeno, jer ovo je dan posvećen našem Gospodu. Ne žalostite se: radost Jahvina vaša je jakost.’ (Nehemija 8,9.10)” (Ellen G. White, Služba liječenja, str. 173; u izvorniku 281)

Dok je narod slušao Božje riječi, postao je svjestan svoje grešnosti i ljudi su zaplakali. Kada nam se Bog otkriva i počnemo shvaćati da je Bog pun ljubavi, dobrote, milosti i vjernosti, u prvi plan izlazi naša nedostojnost i nemogućnost da budemo onakvi kakvi bismo trebali biti. Sagledavanje Božje svetosti u Njegovoj Riječi potiče nas da u novom svjetlu uvidimo svoje užasno stanje. Ovakvo razumijevanje utjecalo je na izraelski narod da plače i tuguje, ali nije trebao tugovati jer “radost Jahvina vaša je jakost” (Nehemija 8,10). Drugim riječima, usprkos svojim padovima, mogli su se osloniti na Božju silu.

Ovo je također bio poseban dan, sveti dan, Blagdan truba (Roš Hašana), na koji je kratko trubljenje označavalo važnost pripreme “srca” za Gospodnji sud (Dan pomirenja, koji se slavio desetog dana mjeseca Tišrija). Zvuk truba bio je poziv da stanu pred Boga i da se pokaju. Budući da se toga dana narod trebao okrenuti Bogu, plakanje i tugovanje je razumljivo. Međutim, vođe su ih podsjetili da ih je Bog čuo kada su se pokajali, pa je prema tome nastupilo vrijeme da se raduju Božjem opraštanju.

`Što nam činjenica da je Isus zbog naših grijeha otišao na križ, jer je to bio jedini način da se riješi problem grijeha i da se nama pruži nada, govori o tome koliko je grijeh strašan?`