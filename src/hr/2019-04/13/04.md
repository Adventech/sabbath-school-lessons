---
title:  Hrabrost i osposobljavanje
date:   24/12/2019
---

`Pročitajte Nehemija 4,7-23. Na koje je načine Nehemija pokazao hrabrost? Što mu je ulilo tu hrabrost?`

Nehemija se suprotstavio neprijateljima židovskog naroda koji su ga pokušali zastrašiti. On je preuzeo inicijativu i spremio narod za borbu. Nehemija nije samo rekao: “U redu, Bože, Ti sve učini.” Umjesto toga, pomogao je narodu da učini svoj dio. Uzeli su mačeve i drugo oružje dok su istodobno gradili zid. Pod Nehemijinim vodstvom Židovi nisu ustuknuli od straha, već su hrabro uzeli oružje i branili se. Nehemija je hrabrio ljude, vjerovao u njih, radio s njima i ulio im odgovornost da djeluju. Osposobio ih je da obavljaju posao dok im je on povjeravao i dodjeljivao odgovornosti. Međutim, Nehemija nije samo rekao narodu što da čini, a zatim se sakrio u svojoj sobi. Stajao je uz njih i obavljao težak posao koji su trebali izvršiti.

Bog je u Bibliji u određenim trenucima pozvao narod da mirno stoji i gleda kako se On bori za njih, a s druge strane postoje mnogi drugi primjeri kada je Bog rekao: “Pripremite se i ja ću vam dati pobjedu.” Mi moramo učiniti svoj dio ako želimo vidjeti Božje izbavljenje i blagoslove.

“U Nehemijinoj čvrstoj odanosti Božjem djelu i u isto tako čvrstom oslanjanju na Boga leži razlog neuspjeha njegovih neprijatelja da ga podlože svojoj moći. Nemarna duša pada kao lak plijen kušnji, dok u životu koji pred sobom ima plemeniti cilj zlo teško nalazi uporište. Vjera onoga koji stalno napreduje ne slabi jer iznad, ispred i iza sebe on prepoznaje Beskrajnu Ljubav koja čini da sve pridonosi ostvarenju Njegovih dobrih namjera. Božji pravi sluge rade s odlučnošću koja neće promašiti, jer je prijestolje milosti njihov stalni oslonac.” (Ellen G. White, Proroci i kraljevi, str. 421; u izvorniku 660)

Na kraju krajeva, Nehemija je crpio hrabrost iz razumijevanja stvarnosti i Božje sile. Pa ipak, kao što smo vidjeli, njegovo poznavanje Boga navelo ga je da djeluje u skladu s vjerom.

`Iako je kontekst drugačiji, kako ono što smo zapazili u Nehemijinom iskustvu odražava sljedeći tekst: “Naprotiv, reći će netko: Ti imaš vjeru, a ja imam djela.  Dokaži mi svoju vjeru odvojeno od djela, a ja ću tebi dokazati svoju vjeru djelima!” (Jakov 2,18)?`