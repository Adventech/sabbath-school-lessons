---
title:  Iskustvo
date:   27/12/2019
---

### Sagledati širu sliku

Peteročalna obitelj dolazila je skoro svakog dana u adventističku misiju u glavnom gradu Južnog Sudana, Jubi, tražiti hranu.

Peter Fenoy, liječnik misionar koji vodi malu adventističku kliniku Munuki, otkrio je da je ponašanje obitelji zbunjujuće.

Jednog dana Peter je odlučio potražiti odgovore i otišao je u posjet obitelji u blizini klinike. Ono što je vidio zaprepastilo ga je. Otac, majka, dvije kćeri i sin izmjenjivali su se. Otac i sin jeli bi jednog dana, a majka i kćeri sljedećeg dana.

Peter, rodom iz Argentine, vratio se i svoje otkriće ispričao svojoj supruzi Nataši, koja je rođena u Južnoj Osetiji, pokrajini u bivšem Sovjetskom Savezu. “Usredotočeni smo samo na ono što radimo — zdravstvene usluge — zaboravljajući ljude oko nas kojima treba nešto drugo”, rekao je. “Zdravstveni rad je dobar, ali ljudima je potrebno još nešto: čista voda, hrana, mreže protiv komaraca i spremnici za nošenje vode.”

Peter je nakon molitve odlučio napisati prijedlog za projekt koji bi iznosio oko 150.000 američkih dolara i poslati ga u sjedište ADRA-e, adventističke agencije za razvoj i pomoć, u Sjedinjene Američke Države. Nije imao nikakvog iskustva u pisanju prijedloga nekog projekta. Ali ADRA je prihvatila projekt i osigurala novac. U kratko vrijeme adventistička klinika Munuki postala je poznata kao ADRA Juba Project. Bilo je to 2005. godine, nekoliko mjeseci prije nego što je mirovnim sporazumom okončan strašni oružani sukob u zemlji.

Mala poliklinika proširila je svoje usluge na ponudu hrane i neprehrambenih proizvoda, sanitarnu zaštitu i hitnu pomoć. Za godinu dana sredstva za projekt narasla su sa 150.000 dolara na dva milijuna dolara. “Iznenadio sam se”, rekao je Peter. “Shvatio sam da trebamo razvijati projekte kojima ćemo pomagati ljudima i zadovoljavati njihove potrebe.”

Peterov život drastično se promijenio. ADRA ga je poslala na Sveučilište Andrews u američku državu Michigan na postdiplomski studij iz međunarodnog razvoja.

Potom je radio za brojne agencije za pomoć uključujući ADRA-u, Dansko vijeće za izbjeglice, Svjetsku viziju i UNICEF u Jordanu, Libanonu, Boliviji, Južnoj Osetiji i Republici Čečeniji.

Ali sve je počelo jednom malom stvari — željom da se razumije zašto obitelj svaki dan traži hranu. “Cijeli sam se život fokusirao na zdravlje. Nisam znao da ima nešto izvan moje ordinacije”, rekao je tridesetdevetogodišnji Peter u intervjuu na Adventističkom sveučilištu River Plate, koje šalje misionare poput njega u svijet.

“Nemojte se ograničiti samo na ono što imate i što biste trebali učiniti”, rekao je Peter. “Pokušajte razumjeti ono što ljudima stvarno treba, a onda možete ponuditi bolji odgovor u skladu s Kristovim naukom.”

*Andrew Mc Chesney, Adventist Mission