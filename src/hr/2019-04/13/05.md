---
title:  Cilj i revnost
date:   25/12/2019
---

`Što sljedeći tekstovi uče o pokretačkoj sili u životu Ezre i Nehemije? Nehemija 2,1-10; Ezra 7,8.10.`

U svemu što su činili, Ezra i Nehemija težili su za ispunjenjem Božje volje u životu Njegovog naroda. Da, narod je sagriješio i bio je kažnjen zbog toga. Međutim, Bog, vjeran svojim obećanjima o povratku, omogućio je svojem narodu da se vrati u Obećanu Zemlju i da, ako bude vjeran, ispuni ciljeve koje je postavio za njih. Bog je u svojoj mudrosti izabrao dva posvećena muškarca, donekle slična Mojsiju, koji će odigrati važnu ulogu u povratku, kao što je prije više naraštaja upotrijebio Mojsija za posebnu zadaću.

Poput ova dva muškarca, veliki vođe imaju cilj. Oni imaju svrhu života koja upravlja svakim njihovim postupkom. Mogli bismo reći i da su Ezra i Nehemija imali određenu svrhu u životu. Znali su gdje žele da se nalazi Božji narod, a zatim su uložili sve u ostvarivanje tog cilja.

Ezra je to učinio proučavajući Pisma i poučavajući narod Riječi. Nehemija je ohrabrivao narod da čini što je ispravno i da hrabro ustane za Boga. Obojica su željela vidjeti obnovljeni Jeruzalem, ali ne samo u materijalnom smislu. Željeli su da dođe do buđenja i obnove u duhovnom životu njegovih stanovnika. Zato su ih ispravljali, ukoravali i katkad zahtijevali određeni način postupanja. Veliki vođe vjeruju u nešto uzvišenije od običnog i osrednjeg. Ezra i Nehemija vjerovali su u moćnog Boga punog ljubavi, Boga koji čini čuda — i željeli su da svi uspostave duboku zajednicu s Njim.

Počevši od prvog poglavlja Knjige Nehemijine, čitatelja oduševljava Nehemijina posvećenost Božjem djelu i njegova žalost zbog stanja naroda. U prvom poglavlju on plače kada sazna o nevoljama Izraelaca u Judeji. On ide na koljena i obećava da će učiniti sve na što ga Bog poziva. Čini se da je Nehemija vođen mišlju da izvrši utjecaj na svijet. Bio je čovjek od akcije, gorljiv za Boga. Nehemija nije odlučio izvršiti utjecaj zarađujući najvišu moguću plaću ili stjecanjem istaknutog položaja (iako je oba imao u Perziji), već odlaskom u Judeju, među ne tako prosperitetan narod, gdje se na svakom koraku suočavao s protivljenjem. On je iskoračio u vjeri bez obzira na prepreke koje su bile pred njim.