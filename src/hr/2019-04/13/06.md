---
title:  Poniznost i ustrajnost
date:   26/12/2019
---

`Pročitajte Ezra 8,21-23.31.32. Smatrate li Ezrinu odluku da ne razgovara s kraljem nerazumnom ili hrabrom? Kako su Ezra i narod pokazali poniznost?`

Nešto kasnije Nehemija je prihvatio kraljevu pratnju radi zaštite; ali kad je o Ezri riječ, vjerovao je da će se Bog najbolje proslaviti ako ništa ne bude tražio od kralja. Dakle, kada su stigli u Judeju bez poteškoća, taj uspjeh bio je pripisan njihovom Bogu. Možda se u određenim prilikama previše oslanjamo na druge ljude, a ne pružamo priliku Bogu da se proslavi. Ezra je prepustio Bogu da djeluje u ovoj situaciji i pokaže kralju da je Bog moćan.

Međutim, Ezra nije postupao oholo. Okupio je ljude da poste i mole se za prilike koje vladaju. Nisu započeli svoje putovanje dok nisu proveli ozbiljno vrijeme s Bogom. Došli su ponizno pred Boga moleći Ga da Njegova zaštita postane znak Njegove sile, i Bog je uslišao njihovu molitvu.

`Pročitajte Nehemija 5,14-19. Kako je Nehemija pokazao poniznost?`

Pravi vođe moraju se biti spremni poniziti i postati sluge. Sposobni vođe nisu tašti i ne treba im “titula” da bi stekli čast. Nehemijina vrata bila su svakom otvorena. Bio je velikodušan prema svojem narodu. Pokazao je vjeru u Boga, a njegova nevjerojatna posvećenost Bogu bila je primjer narodu. Imao je snažnu osobnost i čvrst karakter, ali se nije uzdizao iznad drugih kao da je nadmoćniji. Imao je najviši položaj u židovskom narodu u to vrijeme, pa ipak je bio neumoran u radu. Na ovaj način odražavao je Isusov život i nauk, koji nam je pokazao da pravi vođe služe drugima. Tako je činio Isus i zato mi, bez obzira na svoj položaj, trebamo činiti isto.

`“On sjede, dozva Dvanaestoricu pa im reče: ‘Tko želi biti prvi, neka bude zadnji od sviju i sluga svima!’” (Marko 9,35) Kako nam ove Isusove riječi pokazuju što znači biti pravi vođa u Božjim očima?`