---
title:  Obustava rada
date:   22/10/2019
---

`Što su prema Ezri 4,6-24 “neprijatelji” učinili da bi zaustavili radove u Jeruzalemu?`

“Narod one zemlje” uputio je pismo u kojem optužuje Židove i njihov rad, prvo Dariju (Ezra 5; 6), zatim kralju Kserksu (Ahasveru), kao i Artakserksu. Činili su sve što je bilo u njihovoj moći ne bi li prekinuli radove u Jeruzalemu.

Pripadnici okolnih naroda tvrdili su da će kralj, ako se grad ponovno sagradi, izgubiti vlast nad njim jer je Jeruzalem u prošlosti uvijek bio mjesto pobune i neprilika. Nažalost, kralj Artakserkso povjerovao je da Židovi grade samo zato što žele steći neovisnost i samim tim izazvati sukob. Naredio je da se radovi prekinu, a okolni narodi poslali su vojsku koja je trebala spriječiti daljnju gradnju grada. Ovakva primjena sile obustavila je rad za Boga.

`Pročitajte Ezra 4,23.24. Zašto su Židovi prestali graditi? Zar nisu znali da Bog želi da ponovno sagrade grad? Što im je zasmetalo na putu?`

Židovi su očito shvatili da ih je Bog pozvao da ponovno sagrade grad i Hram, ali je snažno protivljenje u njima izazvalo strah. Možda su pronalazili izgovore kao što su: “Sada sigurno nije pravo vrijeme”, ili: “Kad bi ovo Bog doista želio od nas, pronašao bi način da se to ostvari”, ili: “Možda se uopće nismo trebali vratiti.” Kada radeći ono na što vjerujemo da nas je Bog pozvao naiđemo na protivljenje, skloni smo dovoditi u pitanje Božje vodstvo i sumnjati u Njega. Lako možemo sebe uvjeriti da smo pogriješili. Strah može paralizirati naš um, a naše misli mogu se pretvoriti u očaj i bespomoćnost umjesto da se usredotočimo na Božju silu.

`Jeste li doživjeli nešto slično — da ste prvo bili uvjereni kako vas je Bog pozvao da nešto učinite, a onda ste počeli njegovati sumnje kada su prilike postale teške? (Razmislite, na primjer, o Ivanu Krstitelju.) Što ste naučili iz tog iskustva?`