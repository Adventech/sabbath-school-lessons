---
title:  Nehemija započinje rad
date:   23/10/2019
---

`Što su Židovi učinili pod Nehemijinim vodstvom da bi se suprotstavili protivljenju? Zašto je bilo važno da se pripreme za borbu umjesto da ne čine ništa vjerujući kako će ih Bog zaštititi?`

Nakon razdoblja u kojem su posao započinjali i prekidali, Židovi su ponovno počeli raditi. Upućivali su molitve Bogu, a Nehemija je odlučio postaviti stražu. Narod se smjenjivao na straži danju i noću kako bi bio spreman za bilo kakve nadolazeće napade. Nehemija je postavio naoružane ljude uzduž zida tako da je svaka obitelj bila spremna za borbu. Osim toga, podijelio je svoje momke u dvije skupine od kojih je jedna radila, a druga držala oružje. Posebno su bili opremljeni oni koji su radili na gradnji zida, jer su bili najizloženiji opasnosti. Svaki graditelj držao je mač jednom rukom, a drugom je postavljao opeke/kamenje na zid. Bili su spremni suočiti se sa smetnjama. Učinili su svoj dio; Bog je učinio ostatak. Nehemijina vjera u Božju zaštitu nadahnjuje. Međutim, on nije samo sjedio i očekivao da Bog sve učini. Pripremili su se najbolje što su mogli u skladu sa svojim sposobnostima.

Dva teksta: “Ne strahujte pred njima! Sjetite se Gospodina, velikog i strašnog, i borite se za svoju braću, za svoje sinove i kćeri svoje, za svoje žene i za kuće svoje” (Nehemija 4,14 — Varaždinska Biblija), i: “Naš Bog borit će se za nas” (Nehemija 4,20), spadaju među najsnažnije biblijske tekstove.

Židovi su ponovno mogli prestati s gradnjom zbog neprestanih smetnji, ali ovoga puta, umjesto da budu svladani strahom, držali su se obećanja da će se Bog boriti za njih. Kada se suočimo s protivljenjem zbog Božjeg imena, svoje vjere i zbog onoga na što nas Bog poziva, trebamo se sjetiti da će se “naš Bog boriti za nas”.

Židovi su na kraju shvatili da je Bog njihova potpora u svemu što čine i to im je ulilo hrabrost da nastave dalje.

`Zašto je toliko važno da znamo da je ono što činimo Božja volja? Dakle, važno pitanje koje trebamo postaviti glasi: Kako znam je li ono što činim Božja volja?`