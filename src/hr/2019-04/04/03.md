---
title:  Proroci pružaju ohrabrenja
date:   21/10/2019
---

Nažalost, protivljenje od strane okolnih naroda na koje su Hebreji naišli, kao što je opisano u Ezri 4—6, probudilo je u njima strah i poljuljalo spremnost da rade na gradnji Hrama.

Kao što je spomenuto, tekst u Ezri 4,6—6,22 nije napisan kronološkim redom. Dakle, osvrnut ćemo se na peto poglavlje prije četvrtog.

`Pročitajte Ezra 5,1-5. Zašto Bog Židovima šalje proroke Hagaja i Zahariju? Koji je rezultat njihovog prorokovanja?`

Židovi su zaustavili gradnju jer su se uplašili. Međutim, Bog ih je poslao u Judeju da ponovno izgrade Hram i grad. On je imao određeni plan. Budući da su bili uplašeni, morao je učiniti nešto da bi ih ohrabrio. Zbog toga je pozvao dva proroka. Ljudsko protivljenje ne zaustavlja Boga; čak ako su Židovi doprinijeli ovom protivljenju svojim postupcima, Bog ih nije napustio. Djelovao je preko proroka kako bi ih nadahnuo i ponovno pokrenuo na rad.

`Pročitajte Hagaj 1. Koja im je poruka upućena i što mi možemo usvojiti iz ovog teksta?`

“Proroci Hagaj i Zaharija pojavili su se da bi se suočili s krizom. Potresnim svjedočanstvima ovi su izabrani vjesnici otkrivali narodu uzrok njegovih nevolja. Izostajanje zemaljskog blagostanja posljedica je zanemarivanja Božjih interesa, objavljivali su proroci. Da su Izraelci proslavili Boga, da su Mu ukazali dužno štovanje i odali čast prihvaćajući se obnavljanja Njegova Hrama kao svog prvog zadatka, svakako bi uživali i Njegovu nazočnost i blagoslove.” (Ellen G. White, Proroci i kraljevi, str. 641; u izvorniku 573,574)