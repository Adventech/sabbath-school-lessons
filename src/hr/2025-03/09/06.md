---
title: Osveta
date: 28/08/2025
---

“Prijatelji, nemojte se osvećivati, već to prepustite Bogu. Kao što piše: ‘Osveta je moja, ja ću uzvratiti, kaže Gospodin.’” (Rimljanima 12,19
— Suvremeni hrvatski prijevod; vidi takoder Ponovljeni zakon 32,35)

`Koje se obećanje i koja zapovijed nalaze u tim redcima i u kojem su smislu oni blisko povezani?`

Dužnost sudaca u starom Izraelu bila je da, dokle god Jahve ne donese pravdu koja sada toliko nedostaje, primjenjuju zakon kako bi utvrdili pravednu kaznu ako je došlo do štete ili povrede. Ali najprije su im bile potrebne činjenice. Problem je bio što su učitelji Zakona u Kristovo vrijeme primjenjivali taj zakon na način koji je otvarao vrata za osvetu. Time je načelo bilo izvučeno iz konteksta, a prvobitna svrha promašena. Tako su oni branili nešto što je Zakon zapravo zabranjivao.

`Pročitajte Matej 6,4.6; 16,27; Luka 6,23; 2. Timoteju 4,8. što nam ovi redci govore o tome kako je Isus gledao na načela nagrađivanja i kažnjavanja?`

Isus nije bio protiv načela nagradivanja i kažnjavanja. Pravda je stvar načela. To je ključni dio života. Medutim, nijedan pojedinac ne smije na sebe preuzeti ulogu suca, porote i “izvršitelja”. Kako mi lako možemo izvrnuti pravdu! Nije na nama da naplaćujemo štetu. Ako je potrebno pozabaviti se nekim zlom, to mora učiniti objektivni sud. To je posao sudaca.

U tom kontekstu Isus nam kaže da budemo savršeni “kao što je savršen Otac vaš nebeski”. Kako možemo biti savršeni kao sam Bog? Nesebična ljubav Božja je sveobuhvatna osobina. On uči svoje sljedbenike da ljube svoje neprijatelje i da se mole za one koji ih progone. Pravo savršenstvo je kada volimo, opraštamo i kada smo milostivi (Luka 6,36), čak i prema onima koji to ne zaslužuju. To načelo, zajedno s djelima kojima ono vodi, znači odražavati Božji karakter.

`Kako možemo ljubiti kao što nam je zapovjeđeno? Zašto to uvijek podrazumijeva umiranje sebi?`