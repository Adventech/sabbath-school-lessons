---
title: 'Napredovanje U Vjeri'
date: 06/08/2025
---

`Pročitajte Izlazak 14,13-31. Usprkos njihovom nedostatku vjere, što je Bog učinio za Izraelce?`

Pošto je svesrdno vjerovao Bogu i Njegovoj Riječi, Mojsije je ohrabrivao narod. On je izložio četiri ključne pojedinosti za postupanje u teškim situacijama:

1.	“Ne bojte se!” (Izlazak 14,13) Prvi je poziv da se uzdamo u Boga jer se samo tako strah može pobijediti. Izaija nas podsjeća na činjenicu da se vjernici nalaze u Božjim rukama i On će djelovati u njihovu korist kada Ga prihvate kao svojega Boga i Gospodina: “Ne boj se, jer ja sam s tobom; ne obaziri se plaho, jer ja sam Bog tvoj.  Jer ja, Jahve, Bog tvoj, krijepim desnicu tvoju i kažem ti: ‘Ne boj se, ja ti pomažem.’” (Izaija 41,10.13)

2.	“Stojte.” (Izlazak 14,13) “Stojte čvrsto” ne znači samo prestati s gundanjem i očekivati velike stvari, već uzdati se u Boga i strpljivo čekati Njegovo silno djelovanje.

3.	“Vidjet ćete kako će vas Bog spasiti.” (Izlazak 14,13 — Suvremeni hrvatski prijevod) Da bi naša vjera rasla, važno je prepoznati Božje vod- stvo i biti zahvalan za Njegovu obećanu pomoć. “Vidjeti” znači otvoriti oči (jer je nevjera slijepa). Samo Bog može donijeti pobjedu, sigurnost i spasenje. Bog je uvijek na našoj strani, brine se za nas i pruža nam ono što nam je potrebno u odgovarajuće vrijeme.

4.	“Jahve će se boriti za vas.” (Izlazak 14,14) Ove riječi pokazuju da će se On osobno boriti za svoj narod. Golgota je konačni dokaz te stvarnosti jer je na križu Krist porazio Sotonu da bi nam dao vječni život (Ivan 5,24; Hebrejima 2,14; Otkrivenje 12,10.11). Poslije su čak i Egipćani priznali da se Jahve borio za Izraelce (Izlazak 14,25).

Božja zapovijed Mojsiju bila je jasna: “Neka idu.” Bog je otkrivao svoj plan djelovanja korak po korak: (1) Božji andeo i stup od oblaka krenuli su s čela izraelskog tabora i stali iza njih, štiteći ih od egipatske vojske; (2) vjerom je Mojsije morao pružiti ruku prema moru; (3) Jahve je razdijelio vodu i isušio je snažnim vjetrom; i (4) ishod je bio da su Izraelci sigurno prošli posred mora, po suhom, na drugu stranu. Egipća- ni su ih slijepo gonili jer nisu vidjeli da Bog čini nešto izvanredno za svoj narod. Odnosno, nisu to vidjeli dok nije bilo prekasno, kao što su priznali u Izlasku 14,25.