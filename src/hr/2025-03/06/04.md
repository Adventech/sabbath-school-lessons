---
title: 'Prelazak Preko Crvenog Mora'
date: 05/08/2025
---

`Pročitajte Izlazak 13,17—14,12. Kako je Bog vodio Izraelce kada su napustili Egipat, i što se zatim dogodilo?`

U skladu s Božjim uputama danim Mojsiju, Izraelci su napustili Egipat kao dobro organizirana vojska. Hebrejski izrazi tsaba i makhaneh govore u prilog tom opisu, a prevedeni su kao “čete”, “vojska”, “tabor”, “vojnički red” (Izlazak 6,26; 7,4; 12,17.41.51; 14,19.20; usporedi Izlazak 13,18). Bili su podijeljeni u skupine-odrede i stupali su kao vojska. Poslije je Bileam s moapskih brežuljaka vidio “Izraela utaborena po njegovim plemenima” (Brojevi 24,2).

Između ostalog, “Mojsije ponese sa sobom Josipove kosti” (Izlazak 13,19). To je vrlo važan detalj u tekstu i otkriva ispunjenje Josipove vjere u Božja obećanja. Josip nikad nije izgubio iz vida Obećanu Zemlju, iako je uživao u punom sjaju i svim prednostima Egipta. Tražio je da njegove kosti budu prenesene u Kanaan (Postanak 50,24.25). Vjerovao je da će Jahve sigurno pohoditi Izraelce u Egiptu i odvesti ih u tu zemlju, kao što se zakleo (Hebrejima 11,22). Po svojem dolasku u Kanaan, Izraelci su Josipove kosti “pokopali … u šekemu” (Jošua 24,32).

Stup od oblaka i stup od ognja bili su vidljivi znak Božje prisutnosti medu Njegovim narodom. U njemu je Bog boravio i progovarao iz oblaka (Izlazak 14,24; Brojevi 12,5.6).

U meduvremenu, faraon otkriva prave pobude svojeg srca. On nije obraćen i nikad se nije iskreno pokajao. Njegovo traženje da ga Bog blagoslovi nije bilo iskreno, već obmana vlastitog srca. Zato je okupio svoju vojsku i krenuo u potjeru za odbjeglim robovima. Koliko je samo taj čovjek bio zaslijepljen grijehom!

Kada je narod vidio da se faraonova vojska približava, izgovorili su riječi i izrazili osjećaje koje će poslije ponoviti više puta: “Zar nije bilo grobova u Egiptu — reknu Mojsiju — pa si nas izveo da pomremo u pustinji? Kakvu si nam uslugu učinio što si nas izveo iz Egipta!” (Izlazak 14,11) Dakle, i nakon što su vidjeli tako dramatično očitovanje Božje sile, uključujući i poštedu njihovih prvorodenaca, ljudi su i dalje poka- zivali zapanjujući nedostatak vjere.

`Sjetite se kada ste se vi posljednji put suočili s nekom strašnom situacijom. Kakva je bila vaša prva reakcija — vjera u Boga ili nedostatak vjere? Koje ste pouke trebali naučiti iz tog događaja, koje bi vam mogle pomoći sljedeći put (a do toga će sigurno doći)?`