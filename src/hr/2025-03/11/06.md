---
title: Posredovanje
date: 11/09/2025
---

`Pročitajte Izlazak 32,30-32. Koliko je daleko Mojsije bio spreman ići u svojoj posredničkoj molitvi za grešnike?`

Zbog pobune naroda, u izraelskom su se taboru dogodile strašne stvari, uključujući i smrt mnogih ljudi (Izlazak 32,28). Sljedećeg dana Mojsije se obratio narodu riječima: “Počinili ste veliki grijeh. No ja ću se sad popeti Bogu. Možda mogu dobiti oproštenje za vaš grijeh.” (Izlazak 32,30 — Suvremeni hrvatski prijevod)

“Mojsije se vrati Jahvi pa reče: ‘Jao! Narod onaj težak je grijeh počinio napravivši sebi boga od zlata. Ipak im taj grijeh oprosti. … Ako nećeš, onda i mene izbriši iz svoje knjige koju si napisao.’” (Izlazak 32,31.32)

Nije čudo što se Mojsije smatra slikom Krista! Svojom posredničkom molitvom za grešnike i spremnošću da ponudi vlastiti život za njih, on je svakako postao slika onoga što će Krist kasnije učiniti za svakoga od nas. Kakvo dirljivo suosjećanje s prijestupnicima! Pokazao je potpunu posvećenost Bogu i Njegovoj požrtvovnoj ljubavi prema ljudima. Izlazak ne navodi koliko je dugo ovaj put Mojsije ostao na gori s Gospodinom, ali Ponovljeni zakon otkriva da je on i ovaj put proveo na Sinaju četrde- set dana (vidi Ponovljeni zakon 9,18).

U Izlasku 32,32, riječ prevedena kao “oprosti” potječe od glagola čije je osnovno značenje “ponijeti” ili “uzeti”, kao u Izaiji 53,4, gdje se govori o Isusu: “A on je naše bolesti ponio, naše je boli na se uzeo.” To je taj isti glagol koji je u Izlasku 32,32 preveden riječju “oprosti”, a u Izaiji 53,4 riječju “ponio”. Ovo je snažan uvid u proces spasenja i oprosta i koliko je Boga stajalo naše spasenje.

Mojsije je tražio od Boga da “ponese” ljudske grijehe, što je On i učinio na križu tisućama godina poslije. Izlazak 32,32 otkriva ne samo misao o pomirenju, već i da će nas zamijeniti Bog osobno.

Taj tekst pokazuje kako dolazi do oprosta. Bog je u Kristu ponio naše grijehe jer je to jedini način na koji nam je moglo biti oprošteno. To je snažni izraz plana spasenja i otvoreni pokazatelj, pred nama i pred cijelim svemirom, koliko je Boga stajalo naše spasenje.

Mojsije je od samog Boga tražio da ponese grijehe naroda, i On je na kraju u Isusu upravo to učinio. Kako možemo shvatiti tu nevjerojat- nu istinu? što nam ona govori o Božjoj ljubavi prema palom čovječanstvu?