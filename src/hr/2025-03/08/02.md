---
title: 'U Podnožju Sinaja'
date: 17/08/2025
---

`Pročitajte Izlazak 19,1-8. što je Bog obećao Izraelcima u podnožju gore Sinaj?`

Bog je doveo Izraelce do gore Sinaj, gdje im je ubrzo potom dao Deset zapovijedi. Jebel Musa (na nadmorskoj visini od 2285 m) vjerojatno je mjesto Mojsijevih ponovljenih susreta s Bogom (na primjer Izlazak 3,1; 19,2; 24,18), a mnogo kasnije i prorok Ilija se tu sreo s Gospodinom (1. o kraljevima 19,8). To je ista gora na kojoj je Bog pozvao Mojsija da izvede Izrael iz Egipta (Izlazak 3,1.10). Tada je Bog otkrio Mojsiju da će Mu se on, zajedno s oslobodenim Izraelom, pokloniti upravo na tom mjestu, što će mu biti znak da ih vodi Bog Abrahamov, Izakov i Jakovljev (Izlazak 3,12).

Nakon dva mjeseca putovanja, Izraelci su stigli do Sinaja (Izlazak 19,1), gdje će ostati otprilike godinu dana (usporedi Izlazak 19,1 i Brojevi 10,11.12). Tijekom te godine doneseni su mnogi zakoni, kao što je opi- sano u Izlasku 19-40, Levitskom zakoniku 1-27 i Brojevima 1,1-10,10. Boravak Izraelaca u podnožju Sinaja središnji je dio opisa koji nalazimo u Petoknjižju. Na temelju toga postali su Božji izabrani narod, jedini narod koji nije ogrezao u poganstvu i idolatriji.

Dakle, Bog preuzima inicijativu i uspostavlja Savez s Izraelom. Pod uvjetom da narod bude poslušan i da održava odnos s Njim, Bog obećava da će od njih načiniti posebno blago, kraljevsko svećenstvo, sveti narod. Sveti narod znači biti posvećen Bogu i otkrivati Njegov karakter drugima, posebno okolnim narodima. Oni su bili pozvani da djeluju i kao kraljevsko svećenstvo koje će povezivati druge ljude s Bogom dovodeći ih k Njemu i učeći ih Njegovim putovima i zakonima. Trebali su biti Božji izabrani rod jer je On želio da Izrael bude veza preko koje će svijet biti obasjan znanjem o Njemu i Njegovom karakteru.

Taj Savez predstavljao je javno uspostavljanje odnosa izmedu Boga i Njegovog naroda. Riječi Saveza s neznatnim varijacijama u različitim tekstovima glase: “Za svoj ću vas narod uzeti, i bit ću vašim Bogom.” (vidi Izlazak 6,7; Levitski zakonik 26,12; Jeremija 24,7; 31,33; Hebrejima 8,10; Otkrivenje 21,3)

`Zamislite da ste Božji “izabrani rod”! Koje bi to posebne prednosti obuhvaćalo? Koje biste posebne odgovornosti imali?`