---
title: 'četiri Izgovora'
date: 09/07/2025
---

`Pročitajte Izlazak 4,1-17. Koji je niz znakova i čuda Bog dao Mojsiju da učini kako bi ojačao svoj položaj Božjeg glasnika?`

Mojsije se ponovno pokušao izgovoriti da ne prihvati zadatak na koji ga je Bog pozivao (vidi Izlazak 3,11). Nije želio poći u Egipat i suočiti se s faraonom. Na kraju krajeva, on je već doživio neuspjeh kada je pokušao na svoju ruku pomoći Izraelcima. Osim toga, ni njegov vlastiti narod nije mu vjerovao niti ga je prihvatio kao svojeg vodu. Upravo zato je smislio i treći prigovor: “Ali ako mi ne povjeruju i ne poslušaju me?” (Izlazak 4,1) Pitanje nije bilo postavljeno da bi saznao nešto novo. Bio je to pokušaj odbacivanja odgovornosti koju je Bog od njega tražio.

Mojsije je učinio dva znaka pred izraelskim starješinama i poslije pred faraonom: (1) njegov štap pretvarao se u zmiju, a zatim ponovno u štap i (2) ruka mu je postala gubava, a zatim je istog trenutka bila iscijeljena. Oba čuda trebala su uvjeriti starješine da će Bog djelovati u njihovu korist. A ako ih ni to ne bi uvjerilo, bilo je dodano i treće čudo — pretvaranje vode u krv (Izlazak 4,8.9).

I premda je Bog dao Mojsiju sposobnost da čini ta moćna čuda, on je ipak našao još jedan izgovor, četvrti — da nije dobar govornik.

`Pročitajte Izlazak 4,10-18. Kako je Jahve odgovorio Mojsiju i koje pouke iz toga možemo izvući za sebe kada nas Bog na nešto poziva?`

Ta četiri izgovora ukazuju na Mojsijevu nespremnost da slijedi Božji poziv. Tu svoju nevoljkost on prikriva “zdravorazumskim” prigovorima. Prva tri izgovora izražena su u obliku pitanja: (1) Tko sam ja? (2) Tko si Ti? (3) što ako mi ne povjeruju? A četvrti izgovor glasi: “Nisam rječit.” Bog reagira na sve njih i donosi moćno rješenje. Kao odgovor na te izgovore, Bog mu daje mnoga ohrabrujuća obećanja.

Tada Mojsije iznosi svoj peti i posljednji izgovor i otvoreno traži: “Oprosti, Gospodine … ne bi li poslao koga drugoga!” (Izlazak 4,13) Bog mu na to kaže da je već poslao njegovog brata Arona da mu bude podrška. Konačno, Mojsije bez riječi pristaje i traži od Jitra blagoslov prije nego što će poći u Egipat.