---
title: 'Anđeo Jahvin'
date: 07/07/2025
---

“Anđeo Jahvin” pojavio se pred Mojsijem “u rasplamtjeloj vatri iz jednog grma” (Izlazak 3,2). Sam Isus osobno progovorio je Mojsiju iz “plamena vatre” (Izlazak 3,4; Suvremeni hrvatski prijevod).

Neka vas ne zbuni naziv “andeo Jahvin” kao način predstavljanja Isusa Krista. Izraz anđeo jednostavno znači “glasnik” (hebr. malak), i uvijek ovisi o kontekstu treba li tog andela shvatiti kao ljudsko ili božansko biće (vidi Malahija 3,1). Ima mnogo slučajeva u Bibliji gdje se izraz “andeo Gospodnji” odnosi na božansku Osobu (proučite, na primjer, Postanak 22,11.15-18; 31,3.11.13; Suci 2,1.2; 6,11-22; Zaharija 3,1.2). I ne samo da taj andeo Jahvin govori u Gospodnje ime, već je On sam Jahve. Isus je Božji glasnik koji nam prenosi Očevu Riječ.

`Pročitajte Izlazak 3,7-12. Kako je Bog objasnio Mojsiju zašto želi djelovati u korist Izraelaca porobljenih u Egiptu?`

Patnja Božjeg naroda u Egiptu slikovito je dočarana kao uzdisanje i glasan vapaj za pomoć. Bog je čuo njihovo uzdisanje i pogledao na njih (Izlazak 2,23-25). Nazvao ih je “svojim narodom” (Izlazak 3,7). što znači da su oni, čak i prije Sinaja i službene potvrde Saveza, bili Njegov narod i da će se pobrinuti da oni žive i napreduju (ako budu poslušni) u Kanaanu, kao što je obećao njihovim očevima.

Bog je rekao Mojsiju da ga šalje faraonu s posebnom zadaćom: “Zato, hajde! Ja te šaljem faraonu da izbaviš narod moj, Izraelce, iz Egipta.” (Izlazak 3,10) Bog ih ponovno naziva “narod moj”.

Kakvu je zadaću Bog povjerio svojem sluzi! Zato Mojsije odgovara pitanjem: “Tko sam ja?” Shvaćajući značenje onoga što će se dogoditi i kakvu ulogu on treba odigrati u svemu tome, Mojsije se pita zašto bi netko poput njega bio izabran za to. Tako već tu, rano u narativu, imamo naznaku njegovog karaktera, njegove poniznosti i osjećaja nedostojnosti za ono na što je pozvan.

`Zašto su poniznost i osjećaj vlastite “nedostojnosti” toliko važni za svakoga tko želi slijediti Gospodina i učiniti nešto za Njega?`