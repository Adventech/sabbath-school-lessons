---
title: Pasha
date: 29/07/2025
---

`Pročitajte Izlazak 12,17-23. Kakvu je ulogu krv igrala u proslavljanju tog novog blagdana?`

Krv životinjske žrtve ključni je element u toj proslavi. Oni koji su željeli sudjelovati u gozbi, trebali su poškropiti dovratnike na svojim kućama krvlju zaklanog janjeta. Na taj su način pokazivali vjeru u Boga uzdajući se da će ih On izbaviti od onoga s čim će se suočiti oni koji nisu zaštićeni tom krvlju.
Kakav snažan izraz Evandelja!

Pashalno janje moralo je biti bez mane jer je upućivalo na Isusa, “Jaganjca Božjeg koji uzima grijeh svijeta” (Ivan 1,29). Krv životinje igrala je ključnu ulogu — simbolizirala je zaštitu i bila je znak života u trenutku smrti.

“Krv neka označuje kuće u kojima vi budete. Gdje god spazim krv, proći ću vas; tako ćete vi izbjeći biču zatornomu kad se oborim na zemlju egipatsku.” (Izlazak 12,13)

Čitavo Evandelje povezano je s proslavom Pashe koja je upućivala ne samo na oslobodenje iz ropstva i odlazak u Obećanu Zemlju, već i na žrtvu Isusa Krista za naše grijehe i na Njegove zasluge koje se pripisuju svima koji su pokriveni Njegovom krvlju.

Stoljećima poslije, osvrćući se na tu proslavu, apostol Pavao je pisao: “Očistite se od staroga kvasca da budete novo tijesto: ta već ste beskvasni, jer je žrtvovano naše pashalno janje — Krist.” (1. Korinćanima 5,7)

Kvasac se koristio za pripremu raznih vrsta tijesta. U Bibliji se prvi put spominje u vezi s pripremom beskvasnog kruha večer uoči izlaska Izraelaca iz Egipta. Kvasac je trebao biti uklonjen i iz njihovih domova (Izlazak 12,8.15-20; 13,3-7). U tom kontekstu kvasac je bio simbol grijeha (1. Korinćanima 5,6-8). Zato se tijekom blagdana Pashe nije smio koristiti čitav tjedan.

Beskvasni kruh simbol je bezgrešnog Mesije koji je pobijedio sve kušnje i dao svoj život za nas (Ivan 1,29; 1. Korinćanima 5,7; Hebrejima 4,15). Izop umočen u krv simbolizirao je Božju milost koja čisti (Psalam 51,7). Ukratko, tijekom cijelog blagdana Pashe otkriva se Isusovo djelo otkupljenja.

`Čemu nas uči činjenica da je bila potrebna krv Isusa, Boga osobno, da bismo bili otkupljeni od grijeha?`