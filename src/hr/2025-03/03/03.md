---
title: 'Težak Početak'
date: 14/07/2025
---

Premda je Mojsije sigurno od samog početka bio svjestan da zada- tak koji mu je Bog dao neće biti lak (otuda njegovi pokušaji da se iz toga izvuče), vjerojatno nije mogao ni pomisliti što se sprema.

`Pročitajte Izlazak 5,3-23. Koje su bile neposredne posljedice Mojsijevog i Aronovog prvog zabilježenog susreta s faraonom?`

Još prije nego što su otišli k faraonu, Mojsije i Aron okupili su izraelske starješine i narod, prenijeli im Božje riječi i pokazali im Božje znakove, na što su Izraelci povjerovali da će ih Gospodin izbaviti iz ropstva. I tako su se poklonili Jahvi (Izlazak 4,29-31). Očekivanja su svakako bila visoka — Bog napokon namjerava izbaviti hebrejski narod iz ropstva!

Zatim je Mojsije otišao k egipatskom vladaru s Božjim zahtjevima, a prilike su se još više pogoršale. Pogoršalo se stradanje Izraelaca i njihov svakodnevni rad postajao je sve teži i zahtjevniji. Bili su optuženi da su lijeni, prema njima se postupalo još oštrije i njihov je rad postao teži nego prije.

Izraelski starješine nisu bili zadovoljni i došlo je do sukoba s Moj- sijem i Aronom. Bila je to (kao što ćemo vidjeti poslije) najava sukoba kakav će Mojsije imati sa svojim narodom u godinama koje će doći.

`Pročitajte Izlazak 5,21, a onda se stavite u položaj tih ljudi u trenutku kad su se suočili s Mojsijem i Aronom. Zašto su to rekli?`

Nije teško razumjeti zašto su bili uznemireni zbog Mojsija. (“‘Neka vas Jahve ima na oku i sudi vam!’ dobace im.”) Mislili su da ih je Mojsije došao osloboditi od Egipćana, a ne da njihov život pod Egipćanima učini još težim.

Tako su se Mojsije i Aron, osim što su se borili s Egipćanima, morali boriti i s vlastitim narodom.

`Kako se vi ili netko drugi možete na bolji način nositi s mjesnim crkvenim vođama kada dođe do nesuglasica, do kojih će neizbježno doći?`