---
title: 'Abrahamov Odlazak'
date: 01/05/2022
---

`Pročitajte Postanak 12,1-9. Zašto je Bog pozvao Abrahama da napusti svoju zemlju i obitelj? Kako je Abraham odgovorio?`

Bog je posljednji put razgovarao, bar prema onome što je zabilježeno u Svetom pismu, s Noom, kad mu je nakon potopa obećao da će uspostaviti Savez sa svakim tijelom (Postanak 9,15-17) i da više nikad neće biti sveopćeg potopa na Zemlji. Božje novo obećanje, sada upućeno Abrahamu, ponovno se povezuje s tim obećanjem — da će svi narodi na Zemlji biti blagoslovljeni preko Abrahama.

Ispunjenje tog proročanstva počinje napuštanjem prošlosti. Abraham ostavlja sve što mu je bilo poznato — svoju zemlju, obitelj, čak i dio sebe. Razmjeri tog poteza ogledaju se u ponavljanju ključne riječi “idi”, koja se u ovom kontekstu javlja sedam puta. Abraham prvo mora napustiti svoju zemlju, “Ur Kaldejski”, koja je također Babilon (Postanak 11,31; Izaija 13,19). Taj poziv na “izlazak iz Babilona” ima dugu povijest među biblijskim prorocima (Izaija 48,20; Otkrivenje 18,4).

Abrahamov odlazak pogađa i njegovu obitelj. On mora napustiti svoj zavičaj i velik dio onoga što je naučio i stekao naslijeđem, obrazovanjem i utjecajem.

Međutim, Božji poziv obuhvaća i više od toga. Hebrejski izraz lekh lekha, “idi”, doslovno znači “idi sam” ili “idi zbog sebe”. Abrahamov izlazak iz Babilona podrazumijeva nešto više od napuštanja njegovog okruženja, pa čak i njegove obitelji. Hebrejski izraz stavlja naglasak na njega samog. Abraham mora napustiti sebe, osloboditi se dijela sebe koji ga vezuje za njegovu babilonsku prošlost.

Krajnji cilj tog napuštanja je “zemlja” koju će mu Bog pokazati. Isti rječnik ponovno se koristi u kontekstu Izakove žrtve (Postanak 22,2) na brdu Moriji, gdje je on trebao biti prinesen, i gdje je poslije podignut jeruzalemski hram (2. Ljetopisa 3,1). Božje obećanje ne odnosi se samo na fizičku domovinu, već na spasenje svijeta. Ta misao ponovno je potvrđena Božjim obećanjem da će biti blagoslov za sve narode (Postanak 12,2.3). Glagol barakh, “blagosloviti”, javlja se u ovom odlomku pet puta. Taj sveopći blagoslov djeluje preko Abrahamovog “potomstva” (Postanak 22,18; 26,4; 28,14). Ove se riječi odnose na “potomke” čije će krajnje ispunjenje biti u Isusu Kristu (Djela 3,25).

`Što bi vas Bog mogao pozvati da ostavite? Koji biste dio svojeg života možda morali napustiti kako biste poslušali Božji poziv?`