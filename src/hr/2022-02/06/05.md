---
title: 'Babilonski Savez'
date: 04/05/2022
---

`Pročitajte Postanak 14,1-17. Što je značajno u vezi s tim ratom do kojeg dolazi neposredno nakon davanja Obećane Zemlje? Što nam taj događaj govori o Abrahamu?`

To je prvi rat o kojem se govori u Svetom pismu (Postanak 14,2). Savez četiri vojske iz Mezopotamije i Perzije protiv drugog saveza pet kanaanskih vojski, uključujući kraljeve Sodoma i Gomore, pokazuje da je riječ o velikom sukobu (Postanak 14,8.9). Razlog za taj vojni pohod sastoji se u činjenici da su se kanaanski narodi pobunili protiv svojih babilonskih gospodara (Postanak 14,4.5). Premda se ovdje radi o konkretnom povijesnom sukobu, trenutak izbijanja tog “globalnog” rata, neposredno nakon što je Bog tu zemlju darovao Abrahamu, daje čitavom događaju posebno duhovno značenje.

Upletenost tolikog broja naroda iz Kanaana pokazuje da se u tom sukobu radilo o vlasti nad zemljom. Zanimljivo je da je Abrahamov tabor, istinski zainteresirane strane — jer je on jedini bio legitimni vlasnik te zemlje — jedina sila koja ostaje izvan sukoba, bar u početku.

Abraham je ostao neutralan zato što Obećana Zemlja nije bila stečena silom oružja niti mudrošću političkih strategija. Abrahamovo kraljevstvo bilo je Božji dar. Jedini razlog zbog kojeg se Abraham umiješao bio je sudbina njegovog nećaka Lota koji je bio zarobljen u nekoj od bitaka (Postanak 14,12.13).

“Abraham je, živeći u miru u hrastovom šumarku kod Mamre, od jednog bjegunca dobio izvještaj o bitci i nesreći koja je zadesila njegova sinovca. On nije pamtio Lotovu nezahvalnost. Probuđeni su svi njegovi osjećaji prema Lotu i on ga je odlučio spasiti. Tražeći prvo božanski savjet Abraham se pripremio za rat.” (Ellen G. White, Patrijarsi i proroci, str. 104,105; u izvorniku 135)

Međutim, Abraham se nije suprotstavio cijelom savezu. U munjevitoj noćnoj operaciji napao je samo tabor u kojem je Lot bio zarobljenik. Lot je spašen, a s njime i kralj Sodome. Tako je ovaj vjerni Božji čovjek pokazao veliku hrabrost i moralnu čvrstinu. Nema sumnje da je njegov utjecaj u tom području porastao, da su ljudi vidjeli kakav je on čovjek i saznali nešto više o Bogu kojem je služio.

`Kakav utjecaj na druge imaju naši postupci? Kakvu poruku o svojoj vjeri šaljemo svojim djelima?`