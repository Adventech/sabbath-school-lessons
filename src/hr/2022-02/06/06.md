---
title: 'Desetina Melkisedeku'
date: 05/05/2022
---

`Pročitajte sljedeće tekstove: Postanak 14,18-24; Hebrejima 7,110. Tko je bio Melkisedek? Zašto je Abraham dao desetinu tom svećeniku koji se pojavio naizgled niotkuda?`

Iznenadna pojava tajanstvenog Melkisedeka nije nelogična. Nakon što su se kanaanski kraljevi zahvalili Abrahamu, on sada izražava zahvalnost ovom svećeniku time što mu daje desetinu.
Melkisedek dolazi iz grada Šalema, što znači “mir”, čije ime nosi prikladnu poruku nakon tih ratnih previranja.

Nastavak tsedek, “pravda”, u imenu Melkisedek, pojavljuje se kao suprotnost imenima kraljeva Sodome — Bere (“u zlu”) i Gomore — Birše (“u pokvarenosti”), koja su vjerojatno bila odraz njihovog karaktera (Postanak 14,2).

Melkisedek se pojavljuje nakon gušenja nasilja i zla oličenog u ostalim kanaanskim kraljevima. U ovom se odlomku nalazi i prvi put pojavljuje riječ “svećenik” (Postanak 14,18). Povezivanje Melkisedeka s “Bogom Svevišnjim” (Postanak 14,18), kojega Abraham naziva svojim Bogom (Postanak 14,22), jasno pokazuje da ga je Abraham smatrao svećenikom Boga kojem je služio. Melkisedeka, međutim, ne treba poistovjećivati s Kristom. On je jednostavno bio Božji predstavnik među ljudima onog vremena (vidi komentare Ellen G. White u knjizi The SDA Bible Commentary, sv. 1, str. 1092,1093).

Melkisedek služi kao svećenik. On iznosi “kruh i vino”, pri čemu se misli na svježe cijeđeni sok od grožđa (Ponovljeni zakon 7,13; 2. Ljetopisa 31,5), koji se poslije ponovno spominje u kontekstu davanja desetine (Ponovljeni zakon 14,23). Osim toga, on blagoslivlja Abrahama (Postanak 14,19).

U međuvremenu “Abram mu dade desetinu od svega” (Postanak 14,20) u znak zahvalnosti Bogu Stvoritelju “neba i zemlje” (Postanak 14,19). Taj naslov podsjeća nas na uvod izvještaja o stvaranju (Postanak 1,1), gdje izraz “nebo i zemlja” podrazumijeva sveukupnost, odnosno “sve”. Stoga se desetina smatra izrazom zahvalnosti Stvoritelju koji sve posjeduje (Hebrejima 7,2-6; usporedi Postanak 28,22). Paradoksalno, vjernik ne shvaća desetinu kao dar Bogu, već kao dar od Boga, jer nam Bog ionako sve daje.

`Zašto je čin vraćanja desetine snažan pokazatelj vjere, kao i značajan poticaj za izgradnju vjere?`