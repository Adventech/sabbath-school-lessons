---
title: 'Abraham I Lot'
date: 03/05/2022
---

`Pročitajte Postanak 13,1-18. Kako nas ovaj događaj uči o važnosti karaktera?`

Abraham se vraća tamo gdje je bio prije, kao da je njegovo putovanje u Egipat bilo samo neslavno skretanje s puta. Božje bavljenje Abrahamom nastavlja se tamo gdje je stalo nakon prvog putovanja u Obećanu Zemlju. Prva Abrahamova postaja je Betel (Postanak 13,3), baš kao i na njegovom prvom putovanju u tu zemlju (Postanak 12,3-6). Abraham se pokajao i “došao k sebi” — k Abrahamu, čovjeku vjere.

Ponovno uspostavljanje veze s Bogom pokazuje se već u Abrahamovom odnosu prema ljudima — u načinu na koji rješava problem s Lotom, svojim nećakom, oko podjele zemlje. Abraham predlaže mirno rješenje i prepušta Lotu da prvi bira (Postanak 13,9.10), što je čin velikodušnosti i dobrote, koji pokazuje kakav je Abraham bio čovjek.

To što je Lot za sebe izabrao najbolji i najmanje zahtjevan dio — dobro navodnjenu ravnicu (Postanak 13,10.11), ne brinući se zbog zloće svojih budućih susjeda (Postanak 13,13), otkriva nešto o njegovoj pohlepi i karakteru. Izraz “izabere za se” podsjeća nas na pretpotopne ljude koji također “uzimahu sebi za žene koje su god htjeli” (vidi Postanak 6,2).

Nasuprot tome, Abrahamov potez bio je čin vjere. On nije izabrao zemlju — ona mu je dana po Božjoj milosti. Za razliku od Lota, Abraham je na zemlju gledao samo po Božjem nalogu (Postanak 13,14). Tek kada se odvojio od Lota, Bog mu se ponovno obratio (Postanak 13,14). To je prvi zabilježeni razgovor između Boga i Abrahama nakon poziva u Uru. “Oči svoje podigni i s mjesta na kojem si pogledaj prema sjeveru, jugu, istoku i zapadu, jer svu zemlju što je možeš vidjeti dat ću tebi i tvome potomstvu zauvijek.” (Postanak 13,14.15) A onda Bog poziva Abrahama da prođe tom zemljom kao da je riječ o osvajanju. “Na noge! Prođi zemljom uzduž i poprijeko, jer ću je tebi predati.” (Postanak 13,17)

Međutim, Bog vrlo jasno stavlja do znanja da On daje tu zemlju Abrahamu. To je dar, dar milosti, koji Abraham mora primiti vjerom koja vodi u poslušnost. Sve što je Bog tu obećao Abrahamu ostvarit će se isključivo Njegovim djelovanjem (vidi Postanak 13,14-17).

`Kako možemo biti ljubazni i velikodušni prema drugima, čak i kada oni nisu takvi prema nama?`