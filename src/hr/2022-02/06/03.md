---
title: 'Egipatska Kušnja'
date: 02/05/2022
---

`Pročitajte Postanak 12,10-20. Zašto je Abraham napustio Obećanu Zemlju da bi otišao u Egipat? Kakvo je bilo faraonovo ponašanje u usporedbi s Abrahamovim?`

Abraham, koji je upravo stigao u Obećanu Zemlju, odlučuje iz nje otići u Egipat jer “je zemljom zavladala glad” (Postanak 12,10). Izvještaji o tome da su ljudi iz Kanaana odlazili u Egipat u vrijeme gladi dobro su potkrijepljeni u starim egipatskim zapisima. U egipatskom tekstu Merikare, koji je nastao u Prvom srednjem razdoblju kraljevstva (2060.— 1700.), ljudi koji su dolazili iz Kanaana označeni su kao “nesretni Azijati” (aamu) i opisani kao “jadnici ... koji nemaju vode ... i ne borave na jednom mjestu, već idu trbuhom za kruhom.” (Miriam Lichtheim, Ancient Egyptian Literature, Volume I: The Old and Middle Kingdoms str. 103,104)

Egipatska kušnja bila je čest problem za stare Izraelce (Brojevi 14,3; Jeremija 2,18). Egipat je tako postao simbol svih onih koji se više uzdaju u ljude nego u Boga (2. o kraljevima 18,21; Izaija 36,6.9). U Egiptu, gdje se voda viđala svakodnevno, vjera nije ni bila potrebna jer su blagoslovi zemlje bili odmah vidljivi. Za razliku od zemlje kojom je harala glad, Egipat je djelovao kao dobro mjesto za život usprkos onome što je Bog rekao.

Abraham koji sada napušta Kanaan, čista je suprotnost Abrahamu koji je napustio Ur. Prije je prikazan kao čovjek vjere koji napušta Ur odazvavši se na Božji poziv. Sada napušta Obećanu Zemlju sâm, svojom voljom. Prije se Abraham oslanjao na Boga, a sada se ponaša kao pragmatični, manipulativni i nemoralni političar koji misli samo na sebe. “Tijekom svog boravka u Egiptu, Abraham je pružio dokaz da on nije slobodan od ljudskih slabosti i nesavršenstva. Prikrivajući činjenicu da je Sara njegova žena, on je iznevjerio božansko povjerenje i pokazao nedostatak uzvišene vjere i hrabrosti što ih je svojim životnim primjerom tako često i plemenito pokazivao.” (Ellen G. White, Patrijarsi i proroci, str. 100; u izvorniku 130) Dakle, ovdje vidimo činjenicu da čak i veliki Božji čovjek može pogriješiti i da ga Bog neće zbog toga ostaviti. Kad se u Novom zavjetu govori o Abrahamu kao o primjeru spasenja milošću, onda se doista misli na milost. Jer da se ne spašavamo milošću, za Abrahama, kao ni za bilo koga od nas, ne bi bilo nikakve nade.

`Kako nas ovaj događaj može naučiti koliko lako čak i vjerni kršćani mogu skrenuti s pravog puta? Zašto neposlušnost nikada nije dobar izbor?`