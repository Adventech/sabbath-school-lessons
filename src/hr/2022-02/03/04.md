---
title: Zločin
date: 12/04/2022
---

`Pročitajte Postanak 4,3-8. Što je navelo Kajina da ubije svojeg brata? Vidi također i 1. Ivanova 3,12.`

Kajinova reakcija je dvojaka: “Stoga se Kajin veoma razljuti, i lice mu se namrgodi.” (Postanak 4,5) Kajinov gnjev bio je usmjeren, kako se čini, na Boga i na Abela. Bio je ljut na Boga jer je smatrao da je žrtva nepravde, a na Abela zato što je bio ljubomoran na svojeg brata. Ljubomoran zbog čega? Samo zbog žrtve? Iza pozornice se svakako događalo više od onoga što se otkriva u tih nekoliko redaka. U svakom slučaju Kajin je bio potišten jer njegova žrtva nije bila prihvaćena.

Dva pitanja koja Bog postavlja u Postanku 4,6 povezana su s dvama Kajinovim stanjima. Zapazite da Bog ne optužuje Kajina. Kao i u Adamovom slučaju, Bog postavlja pitanja ne zato što ne zna odgovore, već zato što želi da se Kajin zagleda u sebe i shvati koji je razlog njegovog stanja. Kao i uvijek, Bog želi otkupiti svoj pali narod, čak i kad Ga on otvoreno iznevjeri. A onda, nakon što ga je ispitao, Bog ga savjetuje.

Prvo, Bog potiče Kajina da “čini dobro”, da se ispravno ponaša. To je poziv na pokajanje i promjenu stava. Bog obećava Kajinu da će biti prihvaćen i da će mu biti oprošteno. U određenom smislu On kaže Kajinu da može biti prihvaćen, ali pod Božjim uvjetima, a ne pod njegovim vlastitim.

S druge strane, “ne radiš li pravo, grijeh ti je kao zvijer na pragu što na te vreba; još mu se možeš oduprijeti” (Postanak 4,7). Božji savjet otkriva korijen grijeha koji se nalazio u samom Kajinu. Ovdje Bog opet savjetuje Kajina nastojeći ga usmjeriti na put kojim treba ići.

Drugi Božji savjet odnosi se na stav koji treba zauzeti prema tom grijehu koji leži “na pragu” i kojem se “još možeš oduprijeti”. Dakle, Bog ga poziva da vlada sobom: “Volja je njegova pod tvojom vlašću.” To podsjeća na ono što čitamo u Jakovljevoj poslanici, kad on objašnjava da “svakoga napastuje njegova vlastita požuda. Ona ga izvlači i mami” (Jakov 1,14). Evanđelje nam nudi obećanje ne samo o oprostu grijeha, već i o pobjedi nad njim (vidi 1. Korinćanima 10,13). Uostalom, Kajin nije imao koga okrivljavati za svoj grijeh osim sebe samog. Nije li to slučaj sa svima nama?

`Čemu nas taj žalostan događaj uči o slobodnoj volji i o tome da nas Bog neće natjerati na poslušnost?`