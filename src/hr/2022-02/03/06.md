---
title: 'Ljudska Pokvarenost'
date: 14/04/2022
---

`Pročitajte Postanak 4,17-24. Kakvo je bilo Kajinovo naslijeđe i kako je Kajinov zločin utro put k sve većoj pokvarenosti čovječanstva?`

Kajinov unuk Lamek spominje Kajinov zločin u kontekstu svojega vlastitog. Ta usporedba između Kajinovog i Lamekovih zločina vrlo je poučna. Dok Kajin šuti o svojem jedinom zabilježenom zločinu, Lamek kao da se hvali svojim zlodjelima, pa ih čak i veliča u pjesmi (Postanak 4,23.24). Dok je Kajin tražio Božju milost, o Lameku takvo što nije zabilježeno. Dok je Kajina Bog osvetio sedam puta, Lamek smatra da će njega osvetiti sedamdeset sedam puta (vidi Postanak 4,24), što pokazuje da je bio itekako svjestan svoje krivnje.

Osim toga, Kajin je bio monogaman (Postanak 4,17), a Lamek je uveo poligamiju. Sveto pismo izravno kaže: “Lamek uzme dvije žene.” (Postanak 4,19) To produbljivanje i veličanje zla neprijeporno će utjecati na buduće naraštaje Kajinovih potomaka.

Međutim, odmah nakon te epizode — zla u Kainovoj obitelji, biblijski tekst bilježi novi događaj koji je u potpunoj suprotnosti s Kajinovim naslijeđem. “Adam pozna svoju ženu” (Postanak 4,25) što je rezultiralo rođenjem Šeta, kojem je Eva dala to ime kako bi ukazala da joj je Bog dao “drugo dijete” umjesto Abela.

Povijest imena Šet zapravo prethodi Abelu. Ime Šet izvedeno je od hebrejskog glagola ašit, “zamećem” (Postanak 3,15), kojim otpočinje mesijansko proročanstvo. Dakle, mesijansko će se potomstvo prenositi preko Šeta. Tako taj biblijski tekst sadrži zapis o mesijanskoj lozi koja počinje sa Šetom (Postanak 5,3), uključuje Henoka (Postanak 5,24) i Metušalaha, a završava s Noom (Postanak 6,8).

Izraz “sinovi Božji” (Postanak 6,2) odnosi se na Šetovu lozu, jer su oni trebali sačuvati Božju sliku (Postanak 5,1.4). S druge strane, izraz “kćeri ljudske” (Postanak 6,2) kao da ima negativan prizvuk. Potomstvo onih koji su bili “na sliku Božju” prikazano je kao suprotnost onima koji su imali samo obličje čovjeka. I upravo pod utjecajem tih “kćeri ljudskih”, sinovi Božji “uzimahu sebi za žene koje su god htjeli” (Postanak 6,2), što ukazuje na pogrešan smjer kojim je čovječanstvo krenulo.

`Pročitajte Postanak 6,1-5. Kakvo je to snažno svjedočanstvo o širenju pokvarenosti pod utjecajem grijeha! Zašto moramo poduzeti sve što do nas stoji da bismo Božjom silom iskorijenili grijeh iz svojeg života?`