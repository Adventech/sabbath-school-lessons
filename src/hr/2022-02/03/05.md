---
title: 'Kajinova Kazna'
date: 13/04/2022
---

`Pročitajte Postanak 4,9-16. Zašto Bog postavlja pitanje: “Gdje ti je brat Abel?” Kakva je povezanost između Kajinovog grijeha i toga što je postao “vječni lutalica” (Postanak 4,12)?`

Pitanje koje Bog postavlja Kajinu podsjeća na ono koje je postavio Adamu u Edenskom vrtu: “Gdje si?” To ukazuje na povezanost između grijeha u Edenu i ovog grijeha sada — potonji grijeh (Kajinov) bio je rezultat prvog grijeha (Adamovog).

Kajin, međutim, ne priznaje svoj grijeh. On ga niječe, što Adam nije učinio, premda je pokušao prebaciti krivnju na nekoga drugog. Kajin, nasuprot tome, otvoreno prkosi Bogu, koji, opet, uopće ne oklijeva Kajina suočiti s njegovim zločinom. Kad mu postavlja treće pitanje: “Što si učinio?”, Bog i ne čeka na odgovor, već ga podsjeća da On sve zna jer do Njega dopire glas Abelove krvi sa zemlje (Postanak 4,10), što je značilo da Bog zna za ubojstvo i da će na njega odgovoriti. Abel je pod zemljom, što je izravno povezano s padom i s onim što je Bog rekao Adamu da će se dogoditi (vidi Postanak 3,19).

`Pročitajte Postanak 4,14. Kakvo je značenje Kajinovih riječi: “Evo me tjeraš ... moram se skrivati od tvoga lica?”`

Budući da je Abelova krv prolivena na zemlju, zemlja je sada ponovno prokleta (Postanak 4,12). Zato je Kajin osuđen da postane izbjeglica, udaljen od Boga. Tek kad je čuo Božju presudu, spoznao je značenje Božje prisutnosti jer je bez nje strahovao za svoj život. Čak i nakon hladnokrvnog bratoubojstva i prkosa koji je pokazao pred Njim, Bog mu se ipak smilovao. I premda “Kajin ode ispred lica Jahvina” (Postanak 4,16), Bog mu je ipak pružio neku vrstu zaštite. Koji je točno bio taj “znak” (Postanak 4,15), nije nam rečeno, ali kakav god on bio, za njega je mogao zahvaliti samo Božjoj milosti.

`“Moram se skrivati od tvoga lica” (Postanak 4,14) — što se uopće može sakriti od Boga? Kakva je to tragična situacija za bilo koga! Koji je jedini način da mi kao grešnici izbjegnemo tu situaciju?`