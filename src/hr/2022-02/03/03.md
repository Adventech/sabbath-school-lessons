---
title: 'Dva Prinosa'
date: 11/04/2022
---

Suprotnost između Kajina i Abela, koja se ogledala u njihovim imenima, nije se odnosila samo na njihove osobnosti, već se odrazila i na njihova zanimanja. Dok je Kajin bio “ratar” (Postanak 4,2), što je zahtijevalo naporan tjelesni rad, Abel je bio “pastir” (Postanak 4,2), što je ukazivalo na osjetljivost i suosjećanje.

Kajin je bio uzgajivač plodova, a Abel čuvar ovaca. Ta dva zanimanja ne samo da objašnjavaju narav njihovih žrtvenih prinosa (Kajinove plodove i Abelovu ovcu), već i dva različita psihološka i mentalna sklopa povezana s tim prinosima — Kajin je radio da bi uzgojio plod koji je sam proizveo, dok je Abel pazio da sačuva ovce koje je dobio.

`Pročitajte sljedeće tekstove: Postanak 4,1-5; Hebrejima 11,4. Zašto je Bog prihvatio Abelov, a odbacio Kajinov prinos? Kako trebamo razumjeti što se tu dogodilo?`

“Bez prolijevanja krvi nije moglo biti oprosta grijeha, i oni su trebali pokazati svoju vjeru u Kristovu krv kao žrtvu pomirnicu prinoseći na žrtvu prvine od stada. Osim toga Gospodu su trebali prinositi i prve plodove zemlje kao žrtvu zahvalnicu.” (Ellen G. White, Patrijarsi i proroci, str. 50; u izvorniku 71)

Dok je Abel poslušao Božju uputu i prinio plodove zemlje kao dodatak životinjskoj žrtvi paljenici, Kajin je to zanemario. On nije prinio životinju na žrtvu, već samo žrtvu “od zemaljskih plodova”. Bio je to čin otvorene neposlušnosti, za razliku od njegovog brata. Na ovaj događaj često se gleda kao na klasičan slučaj spasenja vjerom (Abel i njegova krvna žrtva) za razliku od pokušaja zarađivanja spasenja djelima (Kajin i njegovi plodovi zemlje).

Premda su te žrtve neprijeporno imale duhovno značenje, one same po sebi nisu posjedovale nikakvu čudotvornu vrijednost. One su oduvijek bile samo simboli, slike koje su upućivale na Boga koji je grešniku osigurao ne samo hranu, već i otkupljenje.

`Pročitajte Mihej 6,7; Izaija 1,11. Kako načela iz tih tekstova možemo primijeniti u vlastitom životu i bogoštovlju?`