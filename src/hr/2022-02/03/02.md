---
title: 'Kajin I Abel'
date: 10/04/2022
---

`Pročitajte Postanak 4,1.2. Što iz ovih redaka saznajemo o rođenju ta dva muška djeteta?`

Prvi događaj koji je biblijski pisac zabilježio neposredno nakon Adamovog protjerivanja iz Edenskog vrta bilo je rođenje. U hebrejskom izrazu koji se javlja u Postanku 4,1, riječ “Jahve” izravno je povezana s riječju “čovjek”, kao što prijevod pokazuje: “Muško sam čedo stekla pomoću Jahve” — ili doslovno: “Dobila sam čovjeka — Gospodina.”

Taj doslovni prijevod ukazuje da se Eva sjetila mesijanskog proročanstva iz Postanka 3,15 i povjerovala da je rodila Spasitelja, Gospodina. “Spasiteljev je dolazak bio pretkazan u Edenu. Kad su Adam i Eva prvi put čuli obećanje, očekivali su da će se ono brzo ispuniti. Oni su radosno pozdravili rođenje svojega prvenca, nadajući se da će on možda biti Izbavitelj.” (Ellen G. White, Isusov život, str. 18; u izvorniku 31)

Veći dio izvještaja bavi se Kajinom. On nije samo prvorođenac, sin kojeg su roditelji skoro “obožavali”, već je u ovom poglavlju i jedini koji govori. A Eva, koja uzbuđeno komentira Kajinovo rođenje, prigodom rođenja Abela ne govori ništa, ili barem ništa što bi bilo zabilježeno u tekstu. Pripovjedač jednostavno priopćuje da je rodila Abela (Postanak 4,2).

Ime Kajin izvedeno je od hebrejskog glagola kanah, što znači “steći” i označava dobitak, posjedovanje nečega dragocjenog i moćnog. S druge strane, hebrejsko ime Hebel, kod nas prevedeno kao Abel, znači “para” (Psalam 62,10) ili “dah” (Psalam 144,4) i ukazuje na neuhvatljivost, prazninu, nepostojanje bîti. Ista riječ, hebel (Abel), uvijek se iznova koristi u Propovjedniku u značenju “ispraznost”. Premda ne bismo željeli iz ovih kratkih tekstova izvlačiti više od onoga što u njima postoji, možda se doista može zaključiti da su Adam i Eva svu nadu polagali u Kajina jer su vjerovali da je on, a ne njegov brat, obećani Mesija.

`Što je u našem životu hebel, a prema čemu se ponašamo kao da je mnogo važnije nego što jest? Zašto treba znati razliku između onoga što je bitno i onoga što nije?`