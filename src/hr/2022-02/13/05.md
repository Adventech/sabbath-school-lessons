---
title: 'Jakov Blagoslivlja Svoje Sinove'
date: 22/06/2022
---

`Pročitajte Postanak 49,1-28. Koje je duhovno značenje Jakovljevog blagoslova njegovih sinova?`

Iza proročanstava o neposrednoj budućnosti izraelskih plemena, Jakov vidi Mesiju i konačnu nadu u spasenje. Ta nada naznačena je već u prvim Jakovljevim riječima, kad on spominje “kasnije vrijeme” (Postanak 49,1) koje se odnosi na dolazak mesijanskog Kralja (Izaija 2,2; Daniel 10,14).

U tekstu se zatim ocrtava budućnost svakog od tih ljudi. To nisu bile njihove predodređene sudbine, kao da je Bog baš htio da se oni suoče sa svim tim s čim su se suočavali. Bio je to izraz onoga do čega će ih njihov karakter i karakter njihove djece dovesti. To što Bog, na primjer, zna da će netko ubiti nevinog čovjeka, korjenito se razlikuje od Božje želje da to ubojica učini.

`Pročitajte Postanak 49,8-12. Zašto je važno ovo proročanstvo?`

Bez obzira na čovjekovu slobodnu volju, Bog zna budućnost i On je uredio da Mesija dođe preko Jude. Juda (Postanak 49,8-12), koji je prikazan kao lav (Postanak 49,9), dobit će kraljevsko žezlo i čast. Od Jude će poteći kralj David, ali i Šilo, odnosno onaj koji će donijeti šalom, “mir” (Izaija 9,6.7), i “kome će se narodi pokoriti” (Postanak 49,10).

Židovi su na to dugo gledali kao na proročanstvo o Mesiji koji će doći, a i kršćani to vide kao tekst koji upućuje na Isusa. Izraz “onaj kome će se narodi pokoriti” (Postanak 49,10) mogao bi biti najava novozavjetnog obećanja: “Da se Isusovu imenu pokloni svako koljeno.” (Filipljanima 2,10)

Ellen G. White je napisala: “Lav, kralj prašume, prikladan je simbol ovog plemena, iz kojeg je došao David, a Davidov sin, ‘onaj kome pripada’ istinski ’lav iz plemena Judina’, kome će se sve sile naposljetku pokloniti i svi narodi iskazati poštovanje.” (Patrijarsi i proroci, str. 190; u izvorniku 236)

`Zašto bismo već sada trebali odavati čast Isusu, čak i prije nego što to učine svi narodi?`