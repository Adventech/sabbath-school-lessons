---
title: 'Za Daljnje Proučavanje'
date: 24/06/2022
---

U knjizi Ellen G. White Patrijarsi i proroci pročitajte poglavlje pod naslovom “Josip i njegova braća”, str. 187—194 (u izvorniku 233—240).

“Josipov život pokazuje Kristov život. Josipovu je braću zavist potakla da ga prodaju kao roba nadajući se kako će spriječiti da postane veći od njih. A kad je odveden u Egipat, oni su sebi laskali da ih više neće uznemiravati njegov san i otklonili su svaku mogućnost da će se on ispuniti. Međutim, Bog je promijenio njihove postupke i ostvario upravo ono što su oni pokušali spriječiti. Isto tako su i židovski svećenici i starješine zavidjeli Isusu, strahujući da će od njih preuzeti pozornost naroda. Oni su Ga ubili kako bi spriječili da postane kralj, ali su upravo time pridonijeli da On to postane.

Josip je svojim ropstvom u Egiptu postao spasitelj očeve obitelji, ali ipak ova činjenica nije umanjila krivnju njegove braće. Tako su Kristovi neprijatelji raspećem Njega učinili Otkupiteljem čovječanstva, Spasiteljem palog ljudskog roda i Vladarem cijeloga svijeta, ali zločin njegovih ubojica je bio jednako podmukao kao da Božja ruka providnosti nije upravljala događajima za Njegovu vlastitu slavu i dobro čovjeka.

Kao što su Josipa njegova vlastita braća prodala neznabošcima, tako je i Isusa jedan od njegovih učenika prodao njegovim najogorčenijim neprijateljima. Josip je bio lažno optužen i bačen u zatvor zbog svojih vrlina, a Krist je bio prezren i odbačen jer je Njegov pravedni život samoodricanja bio ukor grijehu, premda nije griješio. On je optužen na temelju svjedočanstva lažnih svjedoka. Josipovo strpljenje i poniznost unatoč nepravdi i tlačenju, njegova spremnost da oprosti i njegova dobrota prema braći predstavlja Spasiteljevo neupitno trpljenje zlobe i zlostavljanja zlih ljudi i Njegov oprost ne samo svojim ubojicama, već svima koji Mu dolaze priznajući svoje grijehe i tražeći oprost.” (Ellen G. White, Patrijarsi i proroci, str. 193,194; u izvorniku 239,240)

**Pitanja za razgovor**

`1.	Kad je Jakov umro, Josipova su se braća uplašila da će imse on osvetiti. Što nam to govori o krivnji koju su osjećali? Čemu nas Josipovo ponašanje uči u vezi s opraštanjem krivcima?`

`2.	Koje su još sličnosti između Josipovog i Isusovog života?`

`3.	Bez obzira što Bog poznaje budućnost, mi i dalje imamopotpunu slobodu izbora. Kako možemo pomiriti te dvije misli?`

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 245—255.**