---
title: 'Jakov Odlazi K Josipu'
date: 19/06/2022
---

`Pročitajte Postanak 46. Kakvo je značenje Jakovljevog odlaska iz Kanaana?`

Kad je napuštao svoje mjesto u Kanaanu, Jakov je bio pun nade. Sigurnost da više neće biti gladan i dobra vijest da je Josip živ, davale su mu polet koji mu je bio potreban da bi napustio Obećanu Zemlju.

Jakovljev odlazak podsjeća na Abrahamovo iskustvo, premda je u Abrahamovom slučaju to bio odlazak u Obećanu Zemlju. Jakov je čuo isto obećanje koje je Abraham čuo od Boga, naime, da će od njega načiniti “velik narod” (Postanak 46,3; usporedi Postanak 12,2). Božji poziv ovdje također podsjeća na Božji Savez s Abrahamom, i u oba slučaja Bog se koristi istim umirujućim riječima: “Ne boj se” (Postanak 46,3; usporedi Postanak 15,1), koje nose obećanje o slavnoj budućnosti.

Sveobuhvatni popis imena Izraelove djece koja su otišla u Egipat, uključujući i njegove kćeri (Postanak 46,7), podsjeća na Božje obećanje o plodnosti dano Abrahamu dok je još bio bez djece. Broj “sedamdeset” (uključujući Jakova, Josipa i njegova dva sina) izražava pojam cjelovitosti. “Sav Izrael” je otišao u Egipat. Značajno je i to što broj sedamdeset odgovara broju naroda (Postanak 10), što upućuje da je Jakovljevo putovanje imalo veze sa sudbinom svih naroda.

Ta će istina postati jasnija tek mnogo godina poslije, nakon križa i potpunijeg otkrivenja plana spasenja kojim je, naravno, bilo obuhvaćeno cijelo čovječanstvo na cijelom svijetu, a ne samo Abrahamovi potomci.

Drugim riječima, koliko god bila zanimljiva povijest te obitelji, Abrahamovih potomaka, i bez obzira na duhovne pouke koje možemo izvući iz svih tih događaja — ovi se izvještaji nalaze u Božjoj riječi zato što su dio povijesti spasenja, dio Božjeg plana da donese spasenje što većem broju ljudi na ovome palom planetu.

`“Ali nema razlike između Židova i Grka; isti je Gospodin sviju, bogat za sve koji ga zazivlju.” (Rimljanima 10,12.13) Što Pavao tu kaže o tome da se Evanđelje odnosi na cijeli svijet? Što je još važnije, kako nam te riječi pokazuju što mi kao crkva trebamo činiti da bismo doprinijeli širenju Evanđelja?`