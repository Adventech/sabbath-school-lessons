---
title: 'Jakov Blagoslivlja Josipove Sinove'
date: 21/06/2022
---

Kako mu se približavala smrt, Jakov se sve življe sjećao svojeg povratka u Betel (Postanak 35,1-15), kad je od Boga primio ponovljeno obećanje o zemlji koju će dobiti u posjed “zauvijek” (Postanak 48,4), koje je prethodno dano Abrahamu (Postanak 17,8). Nada u Obećanu Zemlju tješila ga je i hrabrila dok je osjećao kako mu se smrt približava. Jakov se tada okrenuo k dvojici Josipovih sinova koji su bili rođeni u Egiptu i blagoslovio ih, ali je to učinio u kontekstu budućeg obećanja u vezi s vlastitim potomstvom.

`Pročitajte Postanak 48. Zašto je Jakov blagoslovio dvojicu Josipovih sinova, a ne i ostale svoje unuke?`

Dvojica Josipovih sinova, Manaše i Efrajim, jedini su unuci koje je Jakov blagoslovio. Oni su tako iz statusa unuka uzdignuti u status sinova (Postanak 48,5). Premda je Jakov svojim blagoslovom dao prednost mlađem (Efrajimu) nad prvorođenim (Manašeom), njegov se blagoslov u biti odnosio na Josipa (Postanak 48,15).

Ovdje vidimo osobno svjedočanstvo o tome kako im je Bog bio vjeran u prošlosti i kako im je dao obećanje za budućnost. Jakov govori o Abrahamovom i Izakovom Bogu (Postanak 48,15) koji im je osigurao hranu i zaštitu. To je isti Bog, kaže on, “koji me od svakog zla izbavljao” (Postanak 48,16). Jakov je imao na umu i Boga koji mu se ukazao u Betelu (Postanak 31,13), s kojim se borio (Postanak 32,29) i koji je njegovo ime promijenio u “Izrael” (Postanak 32,26-29).

Osvrćući se na sva ta iskustva, kad je Bog preokretao zlo u dobro, Jakov je izrazio nadu ne samo u to da će se Bog brinuti o životu njegovih unuka u sadašnjosti kao što je činio za njega i Josipa, već je mislio i na budućnost, kada će se njegovi potomci vratiti u Kanaan. Ta nada jasno se ogleda u njegovom pozivanju na Šekem (Postanak 48,22), koji nije bio samo komad zemlje koje je stekao (Postanak 33,19), već i mjesto u kojem će biti pokopane Josipove kosti (Jošua 24,32), i u kojem će zemlja biti podijeljena Izraelovim plemenima (Jošua 24,1). I bez obzira na sve što se dogodilo, Jakov je još uvijek imao na umu Božje obećanje da će se “sva plemena na zemlji tobom blagoslivljati” (Postanak 12,3).

`Pročitajte Djela 3,25.26. Na koji se način prema apostolu Petru to obećanje iz Postanka 12,3 obistinilo? Na koji smo način i mi sami primili taj blagoslov?`