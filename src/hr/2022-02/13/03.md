---
title: 'Jakov Se Nastanjuje U Egiptu'
date: 20/06/2022
---

Vrlo je zanimljivo što se Bog Jakovu, premda mu je rečeno da je Josip živ u Egiptu, ipak objavio u “noćnom viđenju” (Postanak 46,2) u kojem mu je zapovjedio da ide. Jakov je napustio Obećanu Zemlju da bi otišao ni manje ni više nego u Egipat — koji će poslije postati sinonim upravo za ono mjesto na koje Božji narod ne treba ići (Ponovljeni zakon 17,16).

`Pročitajte Postanak 47. Koje duhovne istine i načela možemo naći u tom izvještaju?`

“Josip je uzeo petoricu svoje braće da ih izvede pred faraona i od njega prime zemlju za njihov budući dom. Zahvalnost prema svom upravitelju navela bi monarha da ih imenuje na državne dužnosti, ali Josip, vjeran obožavanju Jahve, nastojao je spasiti svoju braću od kušnji kojima bi bila izložena na poganskom dvoru, te ih je stoga savjetovao, kad ih kralj zapita, da iskreno kažu čime se bave. Jakovljevi sinovi poslušali su njegov savjet i spomenuli da su u ovu zemlju došli kao putnici, a ne da bi postali stalni stanovnici, te su tako zadržali pravo da odu ako to žele. Kralj im je dodijelio dom, kao što im je ponudio i ‘najbolju zemlju u Egiptu’, gošensku zemlju.” (Ellen G. White, Patrijarsi i proroci, str. 187; u izvorniku 233)

Mudro je bilo i to što faraon nije ohrabrivao ove došljake da postanu prosjaci koji će živjeti od velikodušnosti svojeg domaćina. On se raspitao o njihovom zanimanju (Postanak 47,3) ne bi li im pomogao da se bolje prilagode u novoj sredini. Također je želio iskoristiti njihovo iskustvo, pa je čak predložio i da čuvaju njegovu stoku (Postanak 47,6).

Zatim, premda je Jakov bio došljak i stranac, on je stao pred vođu zemlje i kao što tekst kaže: “Jakov blagoslovi faraona.” (Postanak 47,7) Ovaj skromni došljak blagoslivlja faraona, vladara moćnog Egipta? Kako to?

Glagol amad lifnei, “dovede” (Postanak 47,7), obično se koristio u kontekstu svećeničke službe (Levitski zakonik 14,11). A s obzirom na to da je u starom Egiptu faraon imao status najvišeg svećenika, to je značilo da je u duhovnom smislu Jakov viši od najvišeg egipatskog svećenika, viši čak i od samog faraona.

`Bez obzira na to čime se bavimo u životu, što bi nam to što smo “kraljevsko svećenstvo, sveti puk, narod određen za Božju svojinu” (1. Petrova 2,9), trebalo značiti, pogotovo kad je riječ o ponašanju prema drugima? Koje odgovornosti naša vjera stavlja pred nas?`