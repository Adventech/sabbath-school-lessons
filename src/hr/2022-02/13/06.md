---
title: 'Nada U Obećanu Zemlju'
date: 23/06/2022
---

`Pročitajte Postanak 49,29-50,21. Kakvu nadu pružaju velike teme koje nalazimo na svršetku Knjige Postanaka?`

Tri događaja na svršetku Knjige Postanka pružaju puno nade.

Prvo, to je nada da će se Izrael vratiti u Obećanu Zemlju. Mojsije, pisac Knjige Postanka, opisuje Jakovljevu i Josipovu smrt i sahranu kao događaje koji upućuju na Obećanu Zemlju. Odmah pošto je izrekao blagoslove i proročanstva o “dvanaest Izraelovih plemena” (Postanak 49,28 — Suvremeni hrvatski prijevod), Jakov je počeo razmišljati o svojoj smrti i zadužio je sinove da ga sahrane u Kanaanu, u špilji Makpeli, gdje je sahranjena i Sara (Postanak 49,29-31). Opis odlaska pogrebne povorke u Kanaan postao je neka vrsta najave izlaska iz Egipta nekoliko stoljeća poslije.

Drugo, to je nada da će Bog okrenuti zlo na dobro. Nakon Jakovljeve smrti i sahrane, Josipova su se braća zabrinula za svoju budućnost. Strahovala su da će im se Josip sada osvetiti. Zato su izišla pred njega klanjajući se, spremna da mu postanu sluge (Postanak 50,18). Taj prizor silno podsjeća na Josipove proročke snove. Međutim, Josip ih je umirio rekavši: “Ne bojte se!” (Postanak 50,19) On je ovim dobro poznatim izrazom skrenuo pozornost na budućnost (Postanak 15,1). Jer premda su oni namjeravali njemu nauditi, “Bog je … okrenuo na dobro” (Postanak 50,20) i usmjerio tijek događaja k spasenju (Postanak 50,19-21; usporedi Postanak 45,5.7-9). Dakle, čak i pokraj tolikih ljudskih nedostataka Božja će promisao nadvladati.

Treće, to je nada da će Bog spasiti palo čovječanstvo. Izvještaj o Josipovoj smrti u posljednjem retku Postanka ima šire značenje. Začudo, Josip nije zapovjedio da se njegove kosti pokopaju. Umjesto toga, uputio ih je na buduće vrijeme: “Bog će se vas doista sjetiti, i tada ponesite moje kosti odavde!” (Postanak 50,25), što su oni godinama poslije, poslušavši njegove riječi, učinili (vidi Izlazak 13,19). Na kraju krajeva, nada u Obećanu Zemlju, Kanaan, samo je simbol, začetak nade u konačno spasenje, obnovu, u novi Jeruzalem na novom Nebu i novoj Zemlji — konačne nade svih nas, nade koja nam je zajamčena smrću Mesije.

`Pročitajte Otkrivenje 21,1-4. Kako se u ovim redcima opisuje najveća nada koju imamo? Kakvu bismo nadu uopće imali bez tog obećanja, osim smrti kao okončanja svih naših problema?`