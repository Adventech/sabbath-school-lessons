---
title: 'Abrahamova Vjera'
date: 08/05/2022
---

`Pročitajte sljedeće tekstove: Postanak 15,1-21; Rimljanima 4,3.4.9.22. Kako Abraham otkriva što znači živjeti vjerom? Kakvo je značenje žrtve koju je Bog tražio od Abrahama?`

Prvi Božji odgovor na Abrahamovu zabrinutost u vezi s baštinikom (Postanak 15,1-3) bio je obećanje da će njegov baštinik biti njegov potomak (Postanak 15,4). Istim jezikom koristi se i prorok Natan kada govori o potomstvu budućeg mesijanskog kralja (2. Samuelova 7,12). Abraham je povjerovao Bogu (Postanak 15,6) jer je shvatio da ispunjenje Božjeg obećanja ne ovisi o njegovoj vlastitoj pravednosti, nego o Božjoj (Postanak 15,6; usporedi Rimljanima 4,5.6).

Takvo shvaćanje bilo je sasvim neuobičajeno, posebno u tadašnjoj kulturi. U religiji starih Egipćana, na primjer, presuda se određivala nabrajanjem pravednih djela pojedinca i njihovim vrednovanjem u odnosu na pravednost božice Maat, koja je bila oličenje božanske pravednosti. Ukratko, “spasenje” se moralo zaraditi.

Međutim, ovom je prigodom Bog osmislio obred žrtvovanja koji je Abraham trebao obaviti. Ta žrtva ukazivala je na Kristovu smrt za naše grijehe. Ljudi se spašavaju milošću, darom Božje pravednosti koji te žrtve simboliziraju. Ali ova je žrtva ipak sadržavala i neke poruke za Abrahama osobno. Slijetanje ptica grabljivica na žrtvovane životinje (Postanak 15,9-11) označavalo je da će Abrahamovi potomci biti robovi “četiri stotine godina” (Postanak 15,13), ili četiri naraštaja (Postanak 15,16). A onda će se, u četvrtom naraštaju, njegovi potomci “ovamo vratiti” (Postanak 15,16). Posljednji prizor tog žrtvenog obreda posebno je dramatičan: “Pojavi se zadimljen žeravnjak i goruća zublja te prođu između onih dijelova.” (Postanak 15,17) To neobično čudo ukazivalo je na Božju čvrstu odlučnost da ispuni svoje obećanje o davanju zemlje Abrahamovim potomcima (Postanak 15,18).

Granice te obećane zemlje, “od rijeke u Egiptu, do Velike rijeke, rijeke Eufrata” (Postanak 15,18), podsjećaju nas na granice Edenskog vrta (usporedi Postanak 2,13.14). To proročanstvo, dakle, obuhvaća mnogo više od samog izlaska iz Egipta i davanja domovine Izraelcima. Na udaljenom obzoru tog proročanstva, u slici Abrahamovih potomaka koji zauzimaju kanaansku zemlju, nazire se misao o spasenju Božjeg naroda posljednjeg vremena, koji će se vratiti u Edenski vrt.

`Kako svoju pozornost možemo zadržati na Kristu i Njegovoj pravednosti kao našoj jedinoj nadi u spasenje? Što se događa kad počnemo nabrajati svoja dobra djela?`