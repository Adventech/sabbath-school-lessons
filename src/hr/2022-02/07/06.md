---
title: 'Lot U Sodomi'
date: 12/05/2022
---

`Pročitajte Postanak 18,16-19,29. Kako je Abrahamova proročka služba utjecala na njegovu odgovornost prema Lotu?`

Abrahamu je upravo bilo potvrđeno Božje obećanje da će dobiti sina. Ipak, umjesto da uživa u toj radosnoj vijesti, on se upušta u gorljivu raspravu s Bogom o Lotovoj sudbini u Sodomi. Abraham nije samo prorok kojem Bog otkriva svoju volju, već je i prorok koji posreduje za zle. Hebrejski izraz “stajao pred Jahvom” (Postanak 18,22) zapravo je idiom za molitvu. Abraham kao da izaziva Boga i pogađa se s Njim oko spasenja Sodome, gdje živi njegov nećak. Dok on spušta broj pravednih s pedeset na deset, Bog potvrđuje da bi spasio Sodomce kad bi bar njih desetero bilo pravedno.

Naravno, čitajući o tome što se dogodilo kad su dva anđela došla k Lotu da ga upozore na ono što se sprema (Postanak 19,1-10), možemo vidjeti koliko je taj narod postao zao i bolestan. Bilo je to opako mjesto, kao i mnoga druga u okolici, a to i jest jedan od razloga zašto su ti narodi bili protjerani iz Obećane Zemlje (vidi Postanak 15,16).

“I sada se bližila Sodomina posljednja noć. Oblaci odmazde već su nadvili svoje sjene nad osuđenim gradom. Međutim, ljudi to nisu primjećivali. Dok su se anđeli čiji je zadatak bio uništenje približavali, ljudi su sanjali o blagostanju i zadovoljstvima. Ovaj je posljednji dan bio kao i svaki drugi. Noć se spustila nad prizorom ljepote i sigurnosti. Krajolik neusporedive ljepote kupao se u zrakama zalazećeg sunca. Svježina večeri izmamila je stanovnike grada, a skupine željne uživanja šetale su se odlučne da uživaju u ljepoti trenutka.” (Ellen G. White, Patrijarsi i proroci, str. 124; u izvorniku 157,158)

Na kraju je Bog spasio samo Lota, njegovu ženu i dvije kćeri (Postanak 19,15), nešto manje od polovine minimuma od deset ljudi. Budući zetovi, koji nisu ozbiljno shvatili Lotovo upozorenje, ostali su u gradu (Postanak 19,14).

I tako je ta prelijepa zemlja uništena. Hebrejski glagol hafakh, “zatrti”, pojavljuje se nekoliko puta u ovom odlomku (Postanak 19,21.25.29) i opisuje uništenje Sodome (Ponovljeni zakon 29,23; Amos 4,11). Temeljna misao ulomka je obrat. Kao što je potop suprotnost prvobitnom stvaranju (Postanak 6,7), tako je i uništenje Sodome suprotnost Edenskom vrtu (Postanak 13,10). Uništenje Sodome također je i predslika uništenja svijeta na svršetku vremena (vidi Juda 1,7).