---
title: 'Znak Saveza S Abrahamom'
date: 10/05/2022
---

`Pročitajte sljedeće tekstove: Postanak 17,1-19; Rimljanima 4,11. Kakvo je duhovno i proročko značenje obrezanja?`

Abrahamov nedostatak vjere, kao što se vidi u prethodnom događaju (Postanak 16), prekinuo je njegovo duhovno putovanje s Bogom. Za to vrijeme Bog je šutio. A sada ponovno, prvi put nakon tih događaja, On progovara Abrahamu. Bog se ponovno povezuje s Abrahamom i vraća ga na trenutak kada je sklopio Savez s njim (Postanak 15,18).

Sada mu, međutim, Bog daje znak Saveza. Učenjaci su dugo raspravljali o značenju obrezanja. S obzirom na to da taj obred uključuje prolijevanje krvi (vidi Izlazak 4,25), on bi se mogao razumjeti u kontekstu žrtve, što bi značilo da je Abrahamu pripisana pravednost (usporedi Rimljanima 4,11).

Također je značajno što ovaj Savez potvrđen obrezanjem upućuje na prvo mesijansko proročanstvo (usporedi Postanak 17,7 i Postanak 3,15). Sličnost između tih dvaju tekstova pokazuje da se Božje obećanje Abrahamu odnosilo na nešto više od rođenja naroda. Ono je sadržavalo i duhovno obećanje o spasenju za sve narode na Zemlji. A obećanje “Saveza za vjekove” (Postanak 17,7) odnosi se na djelo mesijanskog “potomka” — na Kristovu žrtvu koja omogućuje vječni život svima koji se na nju pozovu na osnovi vjere i svega onog što vjera podrazumijeva (usporedi Rimljanima 6,23; Titu 1,2).

Posebno je zanimljivo da je to obećanje o vječnoj budućnosti sadržano u promjeni Abramovog i Sarajinog imena. Imena Abram i Saraja odnosila su se samo na njihov ovozemaljski status: Abram znači “uzvišeni otac”, a Saraja “moja kneginja” (to jest Abramova princeza). Međutim, njihova nova imena bila su vezana za budućnost: Abraham znači “otac mnogih naroda”, a Sara “kneginja svih”. Uz to, ali ne bez izvjesne ironije, ime Izak (“on će se smijati”) podsjeća na Abrahamov smijeh (prvi smijeh zabilježen u Svetom pismu u Postanku 17,17). To je skeptičan smijeh ili možda izraz čuđenja. U svakom slučaju, premda je vjerovao u jasno Gospodnje obećanje, Abraham se i dalje borio da tu vjeru i povjerenje pokaže na praktičan način u životu.

`Kako možemo vjerovati kao Abraham, čak i u onim trenucima kada to podrazumijeva borbu sa samim sobom? Zašto je važno da ne odustanemo usprkos trenucima sumnje?`