---
title: 'Abrahamove Sumnje'
date: 09/05/2022
---

`Pročitajte Postanak 16,1-16. Kakvo je značenje Abrahamove odluke da “uđe k Hagari” usprkos obećanju koje mu je Bog dao? Kako te dvije žene prikazuju dva vjerska sustava (Galaćanima 4,21-31)?`

Kada je Abraham posumnjao (Postanak 15,2), Bog ga je nedvosmisleno uvjerio da će imati sina. Ali sada, deset godina poslije, Abraham je još uvijek bez sina. I bez obzira na Božje posljednje dojmljivo proročanstvo, čini se da je Abraham izgubio vjeru — on više ne vjeruje da će dobiti sina sa Sarom. Osjećajući se beznadno, Sara preuzima inicijativu i nagovara ga da pribjegne uobičajenoj praksi onog vremena na Bliskom istoku — da uzme surogat-majku. Hagara, Sarina sluškinja, određena je za tu uslugu. Zamisao uspijeva. Neobično je da je ta ljudska strategija efikasnija od vjere u Božja obećanja.

Odlomak koji opisuje Sarin odnos prema Abrahamu podsjeća na izvještaj o Adamu i Evi u Edenskom vrtu. Ta dva zapisa dijele niz zajedničkih motiva (Sara je poput Eve aktivna, dok je Abraham poput Adama pasivan), kao i neke zajedničke glagole i izraze (“prista na riječ”, “uze” i “dade”). Ta sličnost između ovih dvaju izvještaja ukazuje na Božje neodobravanje takvog načina djelovanja.

Apostol Pavao poziva se na ovaj događaj kada iznosi svoj zaključak o milosti nasuprot djelima (Galaćanima 4,23-26). U oba izvještaja rezultat je isti — neposredan ishod ljudskog djelovanja mimo Božje volje vodi u buduće nevolje. Zapazite da je Bog odsutan tijekom cijelog tog pothvata. Sara govori o Bogu, ali nikada ne razgovara s Njim niti Bog razgovara s nekim od njih. Upadljiva je ova odsutnost Boga, posebno nakon Njegove intenzivne prisutnosti u prethodnom poglavlju.

Bog se tada pojavljuje pred Hagarom, ali tek pošto je napustila Abrahamovu kuću. Ta neočekivana pojava otkriva Božju prisutnost usprkos ljudskim pokušajima da nešto učine bez Njega. Izraz “Anđeo Jahvin” (Postanak 16,7) često se poistovjećuje s imenom Jahve (vidi Postanak 18,1.13.22). Ovog puta Bog je taj koji preuzima inicijativu i najavljuje Hagari da će roditi sina Jišmaela, čije ime znači “Jahve ču” (Postanak 16,11). Ironično, priča završava slušanjem (šama), što podsjeća na početak izvještaja, kada je Abraham “poslušao” (šama) Sarin glas (Postanak 16,2).

`Zašto tako lako upadamo u istu vrstu pogrešaka kakvu je učinio Abraham?`