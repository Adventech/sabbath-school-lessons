---
title: 'Sin Obećanja'
date: 11/05/2022
---

Prizor obrezanja, opisan na kraju poglavlja, obuhvaćao je sve — ne samo Jišmaela, već sve muškarce iz Abrahamovog doma (Postanak 17,23-27). Riječ kol, “sve”, “svi”, ponavlja se četiri puta (Postanak 17,23.27). Upravo u tom kontekstu Bog se javlja Abrahamu da bi mu potvrdio obećanje o sinu Izaku.

`Pročitajte Postanak 18,1-15; Rimljanima 9,9. Što možemo naučiti o gostoprimstvu iz toga kako je Abraham primio svoje posjetitelje? Kako objašnjavate Božji odgovor na Abrahamovo gostoprimstvo?`

Nije sasvim jasno je li Abraham znao tko su ti stranci (Hebrejima 18,2), ali se on u svakom slučaju ponašao kao da je među njima i sam Bog. Abraham je sjedio “na ulazu u šator za dnevne žege” (Postanak 18,1), a budući da su posjetitelji rijetki u pustinji, vjerojatno im se silno obradovao. Potrčao im je ususret (Postanak 18,2), premda je imao devedeset devet godina. Jednog od tih posjetitelja oslovio je imenom Adonaj — “Gospodine” (Postanak18,3), koje se često koristi za Boga (Postanak 20,4; Izlazak 15,17). Sav se ustrčao da im pripremi nešto za jelo (Postanak 18,6.7). A onda je stajao pred njima želeći ispuniti njihove potrebe spreman da im služi (Postanak 18,8).

Abrahamovo ponašanje prema nebeskim posjetiteljima postalo je nadahnjujući uzor gostoprimstva (Hebrejima 13,2). Abrahamov stav dubokog poštovanja nosi u sebi filozofiju gostoprimstva. Pokazivanje poštovanja i brige prema strancima nije samo lijepa gesta učtivosti. Biblija naglašava da je to vjerska dužnost, kao nešto što je učinjeno samom Bogu (usporedi Matej 25,35-40). Bog se više poistovjećuje s gladnim strancem kojem je potrebna pomoć nego s velikodušnim domaćinom koji ga prima. S druge strane, božanski ulazak u ljudsku sferu ukazuje na Njegovu milost i ljubav prema čovječanstvu. To Božje javljanje pretkazuje dolazak Krista koji je napustio svoj nebeski dom i postao ljudski sluga kako bi se približio čovječanstvu (Filipljanima 2,7.8). Božje pojavljivanje ovdje dokaz je pouzdanosti Njegovog obećanja (Postanak 18,10). On vidi Saru koja se krije “iza njega” (Postanak 18,10) i zna njezine najskrivenije misli (Postanak 18,12). On zna da se ona nasmijala, a riječ “smijeh” Njegova je posljednja riječ. Tako njezin skepticizam postaje početna točka u ispunjenju Božje riječi.

`Razmislite o tome da se Bog “više poistovjećuje s gladnim strancem kojem je potrebna pomoć nego s velikodušnim domaćinom koji ga prima”. Zašto je toliko važno da zapamtimo tu misao?`