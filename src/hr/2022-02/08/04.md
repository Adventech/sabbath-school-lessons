---
title: 'Sarina Smrt'
date: 17/05/2022
---

U Postanku 22,23 čitamo izvještaj o Rebekinom rođenju, gdje se pretkazuje njezin budući brak s Izakom (Postanak 24). Također, izvještaj o smrti i sahrani Abrahamove žene Sare (Postanak 23) najavljuje njegov budući brak s Keturom (Postanak 25,1-4).

`Pročitajte Postanak 23. Koju ulogu Sarina smrt i sahrana imaju u ispunjenju Božjeg obećanja Abrahamu?`

Opis Sarine smrti odmah nakon izvještaja o žrtvovanju Izaka daje naslutiti da je ona bila duboko pogođena tim događajem koji je njezinog sina umalo stajao života. I Sara je na neki način bila obuhvaćena tom “kušnjom” zajedno sa svojim mužem, kao što je bila zajedno s njim i na njegovim putovanjima i sudjelovala u njegovim povremenim padovima u vjeri (Postanak 12,11-13).

Sara nije bila od onih žena koje bi šutjele u vezi sa značajnim pitanjima ili s nečim što ih uznemirava (usporedi Postanak 16,3-5; 18,15; 21,9.10). Zato njezina odsutnost i šutnja, pa čak i vrijeme njezine smrti neposredno nakon tog dramatičnog događaja govore o njezinoj povezanosti s tim događajima rječitije od same tjelesne prisutnosti. Činjenica da se Sarina starost (Postanak 23,1) spominje u kontekstu Abrahamove starosti (Postanak 24,1), pokazuje koliko je ona značajna za ovaj događaj.

Sara je zapravo jedina žena čiji se broj godina navodi u Starom zavjetu, što ukazuje na središnju ulogu koju je ona imala u ovom događaju. Stavljanje naglaska na kupnju grobnice za Saru (što obuhvaća veći dio poglavlja) umjesto na njezinu smrt, ukazuje na vezu s Obećanom Zemljom.

Već i sama činjenica da je umrla “u zemlji kanaanskoj” (Postanak 23,2) naglašava temeljnu povezanost Sarine smrti s Božjim obećanjem o zemlji. Sara je prva iz Abrahamovog kućanstva koja je umrla i sahranjena u Obećanoj Zemlji. To što Abraham kaže za sebe da je “doseljeni stranac” (Postanak 23,4), i njegovo uporno pregovaranje s Hetovim sinovima, pokazuje da Abrahama nije zanimalo samo grobno mjesto. On se prije svega želio trajno naseliti u zemlji.

`Pročitajte Postanak 23,6. Što nam to govori o ugledu koji je Abraham uživao? Zašto je to važno za razumijevanje djela za koje ga je Bog upotrijebio?`