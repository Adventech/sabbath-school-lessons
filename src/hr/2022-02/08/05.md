---
title: 'žena Za Izaka'
date: 18/05/2022
---

U Postanku 24 govori se o Izakovoj ženidbi nakon Sarine smrti. To su povezani događaji.

`Pročitajte Postanak 24. Zašto je Abrahamu bilo toliko stalo da se njegov sin ne oženi nekom Kanaankom?`

Kao što je želio kupiti zemlju na kojoj će sahraniti svoju ženu zbog Božjeg obećanja da će ta zemlja pripasti njegovim potomcima, tako je Abraham sada ustrajavao na tome da se Izak ne nastani izvan Obećane Zemlje (Postanak 24,7). Osim toga, činjenica da je Izak svoju nevjestu doveo pod Sarin šator i zapažanje da ga je Rebeka utješila nakon majčine smrti (Postanak 24,67), također upućuju na Sarinu smrt ukazujući na Izakovu bol zbog gubitka majke.

Taj je izvještaj pun molitava i odgovora na molitve i obiluje poukama o Božjoj providnosti i ljudskoj slobodi. Izvještaj počinje Abrahamovom molitvom. On zaklinje svojeg slugu “Bogom neba i Bogom zemlje” (Postanak 24,3). Ta molitva prije svega upućuje priznanje Bogu kao Stvoritelju (Postanak 1,1; 14,19) i izravno je povezana s rođenjem Abrahamovih potomaka, uključujući i samog Mesiju. Pozivanje na “Jahvu, Boga nebesa” i Njegovog “anđela” (Postanak 24,7) upućuje na Anđela Gospodnjeg koji je došao s Neba kako bi izbavio Izaka da ne bude zaklan (Postanak 22,11). Prema tome, Bog koji vlada svemirom, Anđeo Gospodnji koji se umiješao i spasio Izaka, predvodit će to pitanje braka.

Ipak, Abraham ostavlja otvorenom mogućnost da žena ne odgovori pozitivno na Božji poziv. Koliko god da je moćan, Bog ne prisiljava ljude da Mu se pokoravaju. Premda je Božja namjera bila da Rebeka pođe s Eliezerom, ona je i dalje imala slobodu izbora. Postojala je mogućnost da ona ne pristane poći i u tom slučaju ne bi bila prisiljavana.

Dakle, tu vidimo još jedan primjer velike tajne — da nam je Bog kao ljudima dao slobodnu volju, slobodu izbora — slobodu koju On neće pogaziti. (Jer kad bi to učinio, to više ne bi bila slobodna volja.) Pa ipak, još uvijek možemo vjerovati da će Božja ljubav i dobrota na kraju nekako pobijediti usprkos postojanju ljudske slobodne volje i mnogim strašnim odlukama koje ljudi tom slobodnom voljom donose.

`Zašto je tako utješno znati da i bez obzira na to što nije sve po Božjoj volji, On i dalje ima glavnu riječ? Kako nam proročanstva, na primjer, poput onoga koje nalazimo u Danielu 2, dokazuju da je doista tako?`