---
title: 'Bog će Providjeti'
date: 16/05/2022
---

`Pročitajte Postanak 22,8.14.18. Kako je Bog ispunio svoje obećanje da će providjeti? Što je to providio?`

Na Izakovo pitanje o žrtvi, Abraham je dao zagonetan odgovor: “Bog će već providjeti janje za žrtvu.” (Postanak 22,8) Međutim, oblik hebrejskog glagola dopušta i sljedeće tumačenje: “Bog će dati sebe kao janje.” Glagol “osigurati, providjeti” (jireh lo) može značiti “dati sebe” (ili doslovno “vidjeti sebe”).

Dakle, ovdje nam se prikazuje bît plana spasenja, pri čemu sâm Bog pati i plaća kaznu za naše grijehe!

`Pročitajte Ivan 1,1-3; Rimljanima 5,6-8. Kako nam ti redci pomažu da razumijemo što se zapravo dogodilo na križu koji je prorečen na brdu Moriji?`

Tamo na brdu Moriji, puno prije križa, žrtveni ovan koji se “rogovima zapleo u grmu” (Postanak 22,13) — upućivao je izravno na Isusa. On se ovdje vidi, kako Abraham poslije objašnjava, “na brdu Jahvina proviđanja (Postanak 22,14). Sâm Isus je ukazao na tu Abrahamovu proročku izjavu kad je rekao: “Abraham, otac vaš, treptio je od radosti u želji da vidi moj Dan. Vidio ga je i obradovao se.” (Ivan 8,56)

“Bog je Abrahamu zapovjedio da prinese svog sina kako bi u njegov um utisnuo stvarnost evanđelja, a isto tako da iskuša njegovu vjeru. Bol koju je iskusio tijekom mračnih dana tog strašnog iskustva bila je dopuštena da bi na temelju vlastita iskustva razumio veličinu žrtve koju je Bog prinio za čovjekovo otkupljenje.” (Ellen G. White, Patrijarsi i proroci, str. 121; u izvorniku 154)

`Kako nam ovaj događaj pomaže da bolje razumijemo što se dogodilo na križu i što je Bog pretrpio radi nas? Kakav bi trebao biti naš odgovor na ono što je za nas učinjeno?`