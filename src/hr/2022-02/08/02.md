---
title: 'Brdo Morija'
date: 15/05/2022
---

`Pročitajte Postanak 22,1-12; Hebrejima 11,17. Kakvo je značenje te kušnje? Koje duhovne pouke proizlaze iz tog nevjerojatnog događaja?`

Događaj opisan u Postanku 22 ne nadahnjuje samo teologe, već i mnoge umjetnike i filozofe. Ipak, nije lako razumjeti značenje kušnje na koju je Bog stavio Abrahama. Ta božanska zapovijed bila je u potpunoj suprotnosti s kasnijom biblijskom zabranom prinošenja ljudskih žrtava (Levitski zakonik18,21), a proturječila je i Božjem obećanju o vječnom Savezu preko Izaka (Postanak 15,5). Koja je onda bila svrha tog poziva koji mu je Bog uputio? Zašto ga je stavio na kušnju na tako strašan način? Biblijski pojam “staviti na kušnju” (hebr. nisah) obuhvaća dvije suprotstavljene zamisli. Odnosi se na pojam suda, odnosno razotkrivanja onoga što se nalazi u srcu onoga koji se stavlja na kušnju (Ponovljeni zakon 8,2; usporedi Postanak 22,12). Ali u isto vrijeme on pruža i sigurnost u Božju milost prema kušanima (Izlazak 20,18-20).

U ovom slučaju Abrahama je njegova vjera u Boga dovela dotle da je bio spreman riskirati svoju budućnost (svoje potomstvo). Upravo zato što je vjerovao Bogu, bio je spreman učiniti ono što je Bog tražio koliko god je to bilo teško razumjeti. Uostalom, što je uopće vjera ako ne uzdanje u ono što ne vidimo ili ne razumijemo u potpunosti?

Osim toga, biblijska vjera ne ogleda se toliko u našoj sposobnosti da dajemo Bogu i da se žrtvujemo za Njega — premda i to nesumnjivo ima određenu ulogu (Rimljanima 12,1) — koliko u našoj odluci da Mu vjerujemo i primimo Njegovu milost bez obzira na to što smo svjesni da je ne zaslužujemo.

Tu je istinu potvrdilo ono što je uslijedilo. Ni sva Abrahamova djela, ni njegove brojne požrtvovne aktivnosti, ni njegovo bolno putovanje sa sinom, pa čak ni njegova spremnost da se pokori i ponudi Bogu najbolje od sebe, koliko god bili plemeniti, nisu ga mogli spasiti. Zašto? Zato što je sam Gospodin osigurao ovna za žrtvu koju je trebalo prinijeti i koja je ukazivala na njegovu jedinu nadu u spasenje, Isusa.

Abraham je, dakle, morao razumjeti što je milost. Jer nas ne spašavaju naša djela za Boga, već Božje djelo za nas (Efežanima 3,8; usporedi Rimljanima 11,33), bez obzira na to koliko smo, kao i Abraham, pozvani da radimo za Boga, što je tako jasno očitovano u Abrahamovim djelima (Jakov 2,2-23).

`Što povijest o Abrahamu i Izaku na brdu u krajini Moriji vama govori o vašoj vjeri i o tome kako je pokazujete?`