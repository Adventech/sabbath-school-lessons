---
title: Obećanje
date: 14/05/2022
---

### Biblijski tekstovi
Postanak 22; Hebrejima 11,17; Levitski zakonik 18,21; Ivan 1,1-3; Rimljanima 5,6-8; Postanak 23-25; Rimljanima 4,1-12.

> <p></p>
> “Abraham bijaše već ostario, zašao u godine. Jahve je Abrahama blagoslovio u svemu.” (Postanak 24,1)

Kao što je Bog obećao, Sara je Abrahamu konačno rodila sina “u njegovoj starosti” (Postanak 21,2), a on je djetetu dao ime Izak (vidi Postanak 21,1-5). Međutim, daleko od toga da povijest o Abrahamu tu završava. Ona zapravo dostiže vrhunac u trenutku kad je Abraham poveo svojeg sina na brdo u krajini Moriji da bi ga prinio na žrtvu. Ali umjesto Izaka žrtvovan je ovan (Postanak 22,13), čime je Bog potvrdio čvrstu odlučnost da sve narode blagoslovi njegovim “potomstvom” (Postanak 22,17.18). Njegov je potomak, naravno, bio Isus (Djela 13,23). Dakle, u ovom zapanjujućem (i donekle problematičnom) događaju otkriva se nešto više o planu spasenja.

Koliko god bile duboke duhovne pouke koje ovdje nalazimo, Abrahamova obitelj bila je nesumnjivo ozbiljno uzdrmana svim tim zbivanjima, a njegova je budućnost bila nejasna. Sara je umrla odmah nakon događaja na Moriji (Postanak 23), a Izak je ostao samac.

Abraham je tada preuzeo inicijativu kako bi odredio željenu budućnost nakon njega. Uredio je Izakov brak s Rebekom (Postanak 24), koja će roditi dva sina (Postanak 25,21-23), a sam se oženio Keturom, s kojom će dobiti više djece (Postanak 25,1-6). Ovog ćemo tjedna pratiti Abrahama do kraja njegovog života (Postanak 25,7-11).

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 179—194.**