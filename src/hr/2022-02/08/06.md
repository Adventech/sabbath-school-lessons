---
title: 'žena Za Abrahama'
date: 19/05/2022
---

`Pročitajte Postanak 24,67-25,1-8. Koje je značenje tih posljednjih događaja u Abrahamovom životu?`

Pošto je Sara umrla, Abraham se ponovno oženio. Poput Izaka, i on se utješio nakon Sarine smrti (Postanak 24,67). Sjećanje na Saru sigurno je još uvijek bilo živo u umu patrijarha, kao i njegovog sina.

Međutim, identitet njegove nove žene nije jasan. Činjenica da pisac Keturine sinove, ne spominjući njezino ime, povezuje s Hagarinim sinovima, pokazuje da bi Ketura (kao što neki smatraju) mogla biti Hagara. Također je značajno da se Abraham prema Keturinim sinovima ponašao na isti način kao i prema Hagarinom sinu — udaljio ih je da bi izbjegao bilo kakav duhovni utjecaj i napravio jasnu razliku između svojeg sina sa Sarom i ostalih svojih sinova.

Također, on “prenese sav svoj imutak na Izaka” (Postanak 25,5), dok je “sinovima svojih suložnica” dao darove (Postanak 25,6). Osim toga, to što se Ketura spominje kao “suložnica”, ukazuje da je i ona imala status kao Hagara. Moguće poistovjećivanje Keture s Hagarom moglo bi također objasniti suptilno podsjećanje na Saru kao uvod u Abrahamov brak s Keturom-Hagarom.

Zanimljivo je da se u Postanku 25,1-4.12-18 navodi popis djece koju je Abraham imao s Keturom, kao i popis Jišmaelove djece. Svrha rodoslovlja nakon Abrahamovog braka s Keturom, koja mu je rodila još šest sinova, osim njegova prva dva sina (Izaka i Jišmaela), možda je bila da pruži neposredan dokaz o ispunjenju Božjeg obećanja da će on postati otac mnogih naroda.

Drugo rodoslovlje odnosi se na Jišmaelove potomke, od kojih je također poteklo dvanaest plemena (usporedi Postanak 17,20), kao i od Jakova (Postanak 35,22-26). Ali, naravno, Božji Savez odnosio se isključivo na Izakovo potomstvo (Postanak 17,21), a ne na Jišmaela, o čemu Sveto pismo vrlo jasno govori.

O Božjem blagoslovu svjedoči i izvještaj o Abrahamovoj smrti, koji je umetnut između dva rodoslovlja (Postanak 25,7-11). On otkriva ispunjenje Božjeg obećanja danog Abrahamu prije mnogo godina, da će umrijeti “u sretnoj starosti” (Postanak 15,15) pošto je živio “mnogo godina” (usporedi Propovjednik 6,3).

`Na kraju, Bog je ostao vjeran obećanjima o milosti koja je dao svojem vjernom sluzi Abrahamu, čije je iskustvo u Svetom pismu prikazano kao sjajan, ako ne i najbolji starozavjetni primjer spasenja vjerom (vidi Rimljanima 4,1-12).`