---
title: '“ja Sam Josip, Vaš Brat”'
date: 16/06/2022
---

`Pročitajte Postanak 45. Koje pouke o ljubavi, vjeri i nadi nalazimo u ovom događaju?`

Upravo u trenutku kad je Juda govorio o “jadu” koji bi snašao, avi, “oca” (Postanak 44,34), Josip “povika” (Postanak 45,1), a zatim “se očitovao” svojoj braći. Taj izraz, koji se često koristi i za Božju samoobjavu (Izlazak 6,3; Ezra 20,9), pokazuje da im se i Bog otkrio. Odnosno, Jahve je pokazao da se ostvaruje Njegova promisao usprkos ljudskim slabostima.

Josipova braća nisu mogla vjerovati svojim očima i ušima. Zato je Josip morao ponoviti: “Ja sam Josip, vaš brat.” (Postanak 45,4) I tek kad su to čuli po drugi put i kad su čuli konkretne riječi: “... onaj koga ste prodali u Egipat” (Postanak 45,4), povjerovali su.

A onda je Josip izjavio: “Bog je onaj koji me pred vama poslao.” (Postanak 45,5) To pozivanje na Boga imalo je dvostruku svrhu. Poslužilo je ne samo da uvjeri njegovu braću da Josip ne njeguje nikakve loše osjećaje prema njima, već i kao duboko ispovijedanje vjere i izraz nade — jer je ono što su učinili bilo nužno za “veliko izbavljenje” i njihov opstanak “na zemlji” (Postanak 45,7).

Josip je tada pozvao braću da se vrate ocu kako bi ga pripremili da dođe u Egipat. Svoj poziv propratio je konkretnim riječima o mjestu na kojem će oni prebivati, u “gošenskom kraju”, poznatom po svojim bogatim pašnjacima, “što je u Egiptu najbolje” (Postanak 45,18.20.34). On se pobrinuo i za prijevoz — osigurana su kola koja će na kraju uvjeriti Jakova da mu sinovi ne lažu o onome što su upravo doživjeli (Postanak 45,27). Jakov je to doživio kao vidljiv dokaz da je Josip živ i to je bilo dovoljno da mu duh ponovno živne (usporedi Postanak 37,35; 44,29).

Sada je sve bilo dobro. Jakovljevih dvanaest sinova bilo je živo. Jakov se sada zvao “Izrael” (Postanak 45,28), a Božja se promisao očitovala na moćan način.

`Da, Josip je bio milostiv prema svojoj braći. On je sebi to mogao priuštiti. Ali kako da mi budemo milostivi prema onima čije zlo prema nama nije dovelo do nečega dobrog kao u Josipovom slučaju?`