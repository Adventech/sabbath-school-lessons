---
title: 'Josip I Benjamin'
date: 14/06/2022
---

Jakov je teško pristao na odlazak Benjamina, jedinog Rahelinog sina koji mu je ostao. Bojao se da će ga izgubiti kao što je već izgubio Josipa (Postanak 43,6-8). Tek kada više nije bilo hrane (Postanak 43,2) i kad se Juda obvezao da će ga vratiti (Postanak 43,9), Jakov je konačno pristao na drugi odlazak u Egipat i dopustio Benjaminu da pođe sa svojom braćom.

`Pročitajte Postanak 43. Kakav je utjecaj Benjaminova prisutnost imala na tijek događaja?`

Benjaminova prisutnost dominirala je događajima. Kad su sva braća stala pred Josipa, jedina osoba koju je on vidio bio je Benjamin (Postanak 43,16). Benjamin se jedini u ovom odlomku naziva “bratom” (Postanak 43,29). Dok se on spominje po imenu, s ostalom braćom to nije slučaj. Za njih se jednostavno kaže “ljudi” (Postanak 43,16).

Josip oslovljava Benjamina sa “sine moj”, što je izraz posebne naklonosti (Postanak 43,29; usporedi Postanak 22,8). Josip u svojem blagoslovu spominje “milost” (Postanak 43,29), što podsjeća na trenutak kad je on molio za milost koje nije bilo (Postanak 42,21). Tako je Josip Benjaminu pružio milost koju sam nije primio od ostale braće.

Dok su njegova braća strahovala da će biti bačena u zatvor zbog novca koji im je vraćen, Josip je pripremao gozbu povodom Benjaminovog dolaska. Kao da je Benjamin imao spasonosni utjecaj na cijelu situaciju. Kad su svi posjedali poštujući pravila starješinstva i časti, Benjaminu, najmlađem, bilo je posluženo pet puta više hrane nego svoj ostaloj braći (Postanak 43,33.34). Međutim, njima ta upadljiva pristranost uopće nije smetala — potpuno suprotno onomu što se događalo prije mnogo godina, kada je Josip bio miljenik svojeg oca, što je dovelo do njihovih strašnih postupaka prema polubratu i rođenom ocu (Postanak 37,3.4).

“On se nadao da će ovim znakom milosti prema Benjaminu vidjeti postupaju li oni i prema mlađem bratu sa zavišću i mržnjom koju su pokazali prema njemu. Braća su i dalje pretpostavljajući da Josip ne razumije jezik slobodno razgovarala i njemu se pružila dobra prilika da sazna njihove stvarne misli. Ipak, želio ih je još provjeriti, te je prije njihova odlaska naredio da se njegov vlastiti srebrni pehar sakrije u vreći najmlađeg brata.” (Ellen G. White, Patrijarsi i proroci, str. 183; u izvorniku 228,229)