---
title: 'Josipov Uspon Na Položaj Moći'
date: 12/06/2022
---

Prema Josipu, faraonovi su snovi otkrili “što [Jahve] kani” (Postanak 41,28) učiniti u zemlji. Josip, međutim, nije pozvao faraona da vjeruje u njegovog Boga. Umjesto toga, njegov neposredni odgovor bio je djelovanje. Odmah je predložio gospodarski program. Zanimljivo je da se faraon zadržao samo na gospodarskom dijelu Josipovog izlaganja. Njega je izgleda više zanimala lekcija iz gospodarstva nego duhovno značenje njegovih snova i Božja uloga u njihovom nastanku.

`Pročitajte Postanak 41,37-57. Koji je bio Božji udio u Josipovom uspjehu?`

Faraon je izabrao Josipa za tu odgovornost ne zato što je ispravno protumačio njegove snove i otkrio predstojeći problem zemlje, već zato što je ponudio rješenje. Savjet koji je Josip dao “svidje se” (Postanak 41,37) faraonu, a isto mišljenje dijelili su i njegovi sluge. Reklo bi se da je faraon taj izbor napravio više iz pragmatičnih nego iz vjerskih razloga. Ipak, on je u Josipu prepoznao prisutnost “Duha Božjeg” (Postanak 41,38), koji je ocijenjen kao “sposoban i mudar” (Postanak 41,39), kako se opisivala mudrost koju Bog daje (vidi Postanak 41,33; usporedi 1. o kraljevima 3,12).

Sve pojedinosti navedene u biblijskom tekstu odgovaraju povijesnim prilikama u Egiptu u ono vrijeme. U političkom smislu, to što je faraon postavio Josipa za upravitelja cijele zemlje nije bilo neuobičajeno u starom Egiptu. Naime, posvjedočeni su i drugi primjeri kada su pripadnici stranih naroda zauzimali taj položaj.

Sljedećih sedam godina bile su godine izobilja pa je urod žita bio tolik da se nije mogao izmjeriti (Postanak 41,49), što je bio znak natprirodnog djelovanja. Izraz “kao pijeska u moru” (Postanak 41,49) otkriva da je u pitanju bio Božji blagoslov (Postanak 22,17). Josip je i osobno doživio taj blagoslov u vlastitoj plodnosti — slučajnost koja svjedoči da se isti Bog nalazio iza obje pojave. Josip je dobio dva sina čija imena odražavaju njegov doživljaj Božje providnosti, koja je sjećanje na bol preokrenula u radost (Manaše), a nekadašnju nevolju u plodnost (Efrajim). Kakav sjajan primjer koji pokazuje kako Bog loše pretvara u dobro!

`Na koje bi načine stvarnost postojanja našeg Boga morala biti vidljiva drugima u našem životu?`