---
title: 'Josip Se Suočava S Braćom'
date: 13/06/2022
---

`Pročitajte Postanak 42. Što se tu dogodilo i kako se u tome otkriva Božja promisao usprkos ljudskom zlu i nedjelima?`

Glad je primorala Jakova da pošalje svoje sinove u Egipat da kupe žito. Ironijom slučaja, Jakov pokreće čitav proces (Postanak 42,1). Nesretni otac, žrtva okolnosti koje su izvan njegove vlasti, nesvjesno je pokrenuo nevjerojatan lanac događaja koji će dovesti do toga da se ponovno spoji sa sinom za kojim je tako dugo tugovao.

Djelovanje providnosti tijekom tog susreta naglašeno je dvjema osnovnim činjenicama. Prvo, ovdje se ogleda ispunjenje Josipovih snova. Događaj najavljen Josipovim proročkim snovima: “Vaši snopovi ... duboko se poklone mome snopu” (Postanak 37,7), sada se ostvario. Josip je bio poznat kao “namjesnik u zemlji” (Postanak 42,6) i “gospodar zemlje” (Postanak 42,30.33). Josipov moćni položaj u suprotnosti je s položajem njegove siromašne braće koja mu se “poklone licem do zemlje” (Postanak 42,6) — ista ona desetorica braće koja su mu se rugala zbog tog sna i sumnjala u njegovo ispunjenje (Postanak 37,8).

Drugo, taj providnošću uređen susret opisan je kao odgovor. Jezične i tematske sličnosti dvaju događaja ističu da je riječ o pravednoj odmazdi. Izraz “jedan drugom govorio” (Postanak 42,21) upotrijebljen je i onda kad su počeli kovati urotu protiv Josipa (Postanak 37,19). Boravak braće u zatvoru (Postanak 42,17) podsjeća na Josipov boravak u zatvoru (Postanak 40,3.4). I sama Josipova braća povezivala su to što im se trenutačno događalo s onim što su učinila svojem bratu dvadesetak godina prije. “Zatim je jedan drugom govorio: ‘Jao nama! Stiže nas kazna zbog našega brata; gledali smo njegovu muku dok nas je molio za milost, ali ga nismo uslišali. Stoga nas je ova nevolja snašla.’” (Postanak 42,21)

Rubenove riječi: “Sad se traži račun za njegovu krv” (Postanak 42,22), kao odjek njegovog upozorenja iz prošlosti: “Ne prolijevajte krvi” (Postanak 37,22), dodatno naglašavaju povezanost između ovoga s čim su se sada suočavali i onoga što su tada uradili.

`Većina nas je sigurno učinila nešto zbog čega žali. Kako se možemo, koliko god je moguće, iskupiti za to što smo učinili? Osim toga, zašto je prihvaćanje obećanog Božjeg oprosta preko Isusa toliko važno za nas (vidi Rimljanima 5,7-11)?`