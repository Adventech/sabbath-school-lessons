---
title: 'Pehar Za Proricanje'
date: 15/06/2022
---

`Pročitajte Postanak 44. Zašto je Josip svoj pehar stavio baš u Benjaminovu vreću, a ne u vreću nekog drugog brata?`

Ovaj je izvještaj sličan prethodnom. Kao i prije, Josip je davao konkretne upute i ponovno je napunio njihove vreće hranom. Ovoga puta, međutim, Josip je dodao neobičnu zapovijed da njegov dragocjeni pehar stave u Benjaminovu vreću.

Događaji su, dakle, poprimili drugačiji tijek. Dok su se na prethodnom putovanju braća vratila u Kanaan po Benjamina, sada su se morala vratiti u Egipat kako bi se suočila s Josipom. Dok su u prethodnoj prigodi sva braća našla isto u svojim vrećama, sada je izdvojen Benjamin jer je imao Josipov pehar. Neočekivano, Benjamin, koji je kao počasni gost imao pristup Josipovom peharu, sada je bio osumnjičen i optužen za krađu tog dragocjenog predmeta. Trebao je ići u zatvor.

To što je Josip koristio pehar za proricanje ne znači da je on i vjerovao u njegovu moć. Josip “nikada nije prisvajao sposobnost proricanja, ali je htio da povjeruju kako on može čitati tajne njihovih srca.” (Ellen G. White, Patrijarsi i proroci, str. 184; u izvorniku 229)

Čarobni pehar za Josipa je bio izgovor da se pozove na natprirodno i tako u srcu svoje braće probudi osjećaj krivnje prema Bogu. Tako je Juda protumačio Josipovu neizgovorenu poruku izjavivši da je Bog otkrio njihovo zlodjelo (Postanak 44,16). Osim toga, krađa toga dragocjenog pehara opravdala bi strožu kaznu i na taj način pokazala kako braća razmišljaju.

Značajna je reakcija braće i snaga njihovih emocija. Svi su bili jedinstveni u svojoj boli i strahovali su za Benjamina koji bi mogao biti izgubljen kao i Josip i kao i on postati rob u Egiptu, premda je, kao i on, bio nevin. Zato je Juda predložio da njega uzmu kao roba “umjesto” Benjamina (Postanak 44,33), kao što je bio žrtvovan ovan umjesto nevinog Izaka (usporedi Postanak 22,13). Juda je sebe ponudio kao žrtvu, zamjenu, čija je svrha bila da taj “jad” ne dotuče njegovog oca (Postanak 44,34).

`Kako je načelo ljubavi, kao što se vidi iz Judinog odgovora, obuhvaćeno procesom zamjene? Kako ta vrsta ljubavi objašnjava biblijsku teologiju spasenja? (Vidi Rimljanima 5,8.)`