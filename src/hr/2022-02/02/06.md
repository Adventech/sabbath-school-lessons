---
title: 'Ljudska Sudbina'
date: 07/04/2022
---

`Pročitajte Postanak 3,15-24. Što se dogodilo s Adamom i Evom kao posljedica pada?`

Dok je Božji sud nad zmijom izričito prepoznat kao prokletstvo (Postanak 3,14), Božji sud nad ženom i muškarcem nije. Riječ “prokletstvo” još se odnosi samo na “zemlju” (Postanak 3,17). Dakle, Bog je imao drugačije planove za muškarca i ženu u odnosu na zmiju. Njima je ponuđena nada koja njoj nije.

Budući je ženin grijeh bio posljedica njezinog druženja sa zmijom, redak koji opisuje Božji sud nad ženom povezan je sa sudom nad zmijom. Sličnosti između ovih dvaju proročanstava jasno pokazuju da se proročanstvo u vezi sa ženom u Postanku 3,16 moraju čitati zajedno s mesijanskim proročanstvom u Postanku 3,15. Zato Božji sud nad ženom, uključujući i rađanje, treba promatrati iz pozitivne perspektive spasenja (usporedi 1. Timoteju 2,14.15).

Budući da je muškarac sagriješio zato što je poslušao ženu umjesto Boga, zemlja iz koje je uzet bila je prokleta (Postanak 3,17). Stoga će čovjek morati naporno raditi (Postanak 3,17—19), a onda će se “vratiti” u zemlju iz koje je potekao (Postanak 3,19) — nešto što se nikada nije trebalo dogoditi, i što ni u kom slučaju nije bilo dio Božjeg prvobitnog plana.

Značajno je što se Adam, suočen s beznadnim izgledima na smrt, okreće ženi i u njezinoj sposobnosti rađanja nalazi životnu nadu (Postanak 3,20). Tako, bez obzira na smrtnu presudu, on vidi nadu u život.

S druge strane, kao i svaki roditelj pun ljubavi, Bog je za njih želio samo dobro, a ne zlo. Zato je i sada, kad su spoznali zlo, opet činio sve što je mogao da bi ih spasio iz tog zla. Dakle, bez obzira na osudu, za naše praroditelje nije bila izgubljena svaka nada usprkos njihovoj otvorenoj i očitoj neposlušnosti Bogu, premda oni — koji su živjeli u pravom raju — nisu imali apsolutno nikakvog razloga da sumnjaju u Njega, u Njegove riječi niti u Njegovu ljubav prema njima.

`Iako smo skloni “znanje” samo po sebi smatrati dobrim, zašto nije uvijek tako? Ima li nečega što bi bilo bolje da ne znamo?`