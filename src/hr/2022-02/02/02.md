---
title: Zmija
date: 03/04/2022
---

`Pročitajte sljedeće tekstove: Postanak 3,1; 2. Korinćanima 11,3; Otkrivenje 12,7-9. Tko je zmija i kako je ona prevarila Evu?`

Tekst počinje sa “zmijom”. Ona se naglašava u toj rečenici. Uz imenicu “zmija” (u nekim jezicima) stoji određeni član, što pokazuje da je riječ o dobro poznatom liku, kao da bi čitatelj već trebao znati tko je to. Dakle, postojanje tog bića potvrđeno je već u prvoj rečenici ovog poglavlja.

Naravno, Sveto pismo prepoznaje tu zmiju kao Božjeg neprijatelja (Izaija 27,1) i otvoreno je naziva “stara Zmija koja se zove đavao” (Otkrivenje 12,9). I na starom Bliskom istoku zmija je bila oličenje sile zla.

“Da bi neopazice ostvario svoje djelo, Sotona je izabrao zmiju za svog posrednika — prikladna krinka za prijevaru. Zmija je bila jedno od najmudrijih i najljepših stvorenja na zemlji. Imala je krila, i dok je letjela zrakom, njen je zasljepljujući sjaj bio poput boje i odsjaja poliranog zlata.” (Ellen G. White, Patrijarsi i proroci, str. 33; u izvorniku 53)

Kada je riječ o đavlu u bilo kojem obliku, Biblija ne govori metaforički. U Svetom pismu Sotona je prikazan kao doslovno biće, a ne samo kao neki retorički simbol ili apstraktno načelo kojim se dočarava zlo ili mračna strana čovječanstva.

Međutim, zmija samu sebe ne prikazuje kao Božjeg neprijatelja. Naprotiv, ona se poziva na Božje riječi, ponavlja ih i naizgled podupire. Od samog početka vidimo da Sotona voli citirati Boga i, kao što će se poslije pokazati, navodi čak i samu Božju riječ (Matej 4,6).

Zapazite da zmija ne ulazi odmah u raspravu sa ženom, već postavlja pitanje koje nagovještava da ona vjeruje u to što im je Bog rekao. Uostalom, ona pita: “Zar vam je Bog rekao?” (Postanak 3,1) Tako već od početka vidimo koliko je to biće lukavo i prepredeno. I kao što će se pokazati, uspjelo je ostvariti svoj naum.

`Ako je Sotona uspio prevariti bezgrešnu Evu u Edenu, koliko li smo onda tek mi ranjivi? Koja je naša najbolja obrana od njegovih obmana?`