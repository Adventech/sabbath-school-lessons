---
title: 'Skrivanje Pred Bogom'
date: 05/04/2022
---

`Pročitajte Postanak 3,7-13. Zašto su Adam i Eva osjetili potrebu da se sakriju pred Bogom? Zašto je Bog postavio pitanje: “Gdje si?” Kako su Adam i Eva pokušali opravdati svoje ponašanje?`

Pošto su sagriješili, Adam i Eva su osjetili da su goli jer su izgubili svoju odjeću slave koja je odražavala Božju prisutnost (vidi Psalam 8,6; usporedi Psalam 104,1.2). Božja slika bila je nagrđena grijehom. Glagol “načiniti” u izrazu “naprave sebi pregače” (Postanak 3,7) primjenjivao se do tog trenutka samo na Boga Stvoritelja (Postanak 1,7.16.25 itd.). Kao da su zamijenili Stvoritelja kad su pokušali pokriti svoj grijeh — djelo koje Pavao u negativnom smislu označava kao opravdanje djelima (Galaćanima 2,16).

Prišavši im, Bog im postavlja retoričko pitanje: “Gdje si?” (Postanak 3,9), slično pitanju koje će postaviti Kajinu (Postanak 4,9). Naravno, Bog je znao odgovore na ta pitanja. Pitanja koja On postavlja trebaju pomoći krivcima da shvate što su učinili i da ih u isto vrijeme dovedu do pokajanja i spasenja. Tako je Bog, od trenutka kada su ljudi sagriješili, radio na njihovom spasenju i otkupljenju.

Čitav taj prizor zapravo odražava ideju o istražnom sudu koji počinje sa sucem koji ispituje krivca (Postanak 3,9) kako bi ga pripremio za izricanje presude (Postanak 3,14-19). Ali On to čini i da bi ga potaknuo na pokajanje koje će na kraju dovesti do spasenja (Postanak 3,15). Taj se motiv provlači kroz cijelu Bibliju.

U prvi mah, i Adam i Eva, što je znakovito za grešnike, pokušavaju izbjeći optužbu nastojeći okriviti druge. Na Božje pitanje Adam odgovara da je kriva žena koju mu je Bog dao (Postanak 3,12) jer ga je ona na to navela. Bila je to njezina pogreška (a podrazumijeva se i Božja), a ne njegova.

Eva odgovara da ju je zmija prevarila. Hebrejski glagol naša, “prevariti” (Postanak 3,13), znači dati ljudima lažnu nadu i navesti ih da vjeruju kako čine pravu stvar (2. o kraljevima 19,10; Izaija 37,10; Jeremija 49,16).

Adam okrivljuje ženu govoreći da mu je ona dala plod (ima u tome nešto istine), a Eva okrivljuje zmiju govoreći da ju je ona prevarila (u čemu također ima nešto istine). Međutim, oboje su bili krivi.

`Pokušavate li vi okriviti nekoga drugoga za nešto što ste učinili? Zašto možemo tako lako upasti u tu istu zamku?`