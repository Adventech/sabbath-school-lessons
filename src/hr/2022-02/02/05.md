---
title: 'Sudbina Zmije'
date: 06/04/2022
---

`“Neprijateljstvo ja zamećem između tebe i žene, između roda tvojeg i roda njezina: on će ti glavu satirati, a ti ćeš mu vrebati petu.” (Postanak 3,15) Što Bog kaže zmiji i koja je nada nagoviještena u tom retku?`

Bog počinje svoj sud od zmije jer je ona pokrenula čitavu dramu. Zmija je također jedino biće nad kojim je u ovom izvještaju izrečeno prokletstvo.

Tu dolazi do svojevrsnog “obrnutog” stvaranja. Dok je stvaranje vodilo k životu, blagoslovima i divljenju prema svemu što je dobro, presuda vodi u smrt, zlo i prokletstvo — ali također nudi nadu i obećanje o spasenju. Uz mračnu sliku zgažene zmije koja jede prah (Postanak 3,14) blista nada u spasenje ljudskog roda, izražena u obliku proročanstva. Još prije osude Adama i Eve koja će uslijediti, Bog im pruža nadu u otkupljenje (Postanak 3,15). Točno je, oni su sagriješili. I da, oni će patiti zbog svojeg grijeha. Oni će i umrijeti zbog grijeha. Ali usprkos svemu tome, postoji konačna nada — nada u spasenje.

`Usporedite Postanak 3,15; Rimljanima 16,20; Hebrejima 2,14; Otkrivenje 12,17. Na koji su način plan spasenja i velika borba otkriveni u tim redcima?`

Obratite pozornost na sličnosti između Postanka 3,15 i Otkrivenja 12,17: Zmaj (zmija), razjaren (neprijateljstvo); rod (potomstvo); žena u Edenu i Žena u Otkrivenju 12,17. Bitka (velika borba) koja se prigodom pada preselila u Eden, trajat će do svršetka vremena. Međutim, obećanje o Sotoninom porazu dano već u Edenu — o tome da će mu glava biti smrskana — još je jasnije izloženo u Otkrivenju, gdje se oslikava njegova konačna propast (Otkrivenje 20,10). Dakle, od samog početka čovječanstvu je dana nada da će se pronaći izlaz iz užasnog kaosa proizišlog iz spoznaje zla — nada koja je ponuđena već sada svima nama.

`Zašto je tako utješno spoznati da je Bog već u samom Edenu, gdje su se grijeh i zlo na Zemlji začeli, počeo otkrivati plan spasenja?`