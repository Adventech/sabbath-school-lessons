---
title: 'Zabranjeni Plod'
date: 04/04/2022
---

`Pročitajte Postanak 2,16.17; 3,1-6 (vidi također Ivan 8,44). Usporedite riječi Božje zapovijedi dane Adamu s riječima zmije upućenim ženi. Koje razlike postoje u načinu na koji su izražene i kakav je smisao tih razlika?`

Obratite pozornost na sličnosti između Božjeg razgovora s Adamom (Postanak 2,16.17) i Evinog razgovora sa zmijom. Kao da je zmija sada zamijenila Boga i kao da nešto zna bolje od Njega. U početku ona samo postavlja pitanje nagovještavajući da je žena možda pogrešno razumjela Boga. A onda Sotona otvoreno dovodi u pitanje Božje namjere i čak Mu proturječi.

Sotonin napad usmjeren je na dva pitanja — na pitanje smrti i spoznaje dobra i zla. Dok je Bog jasno i nedvosmisleno rekao da će sigurno umrijeti (Postanak 2,17), Sotona je, naprotiv, tvrdio da oni neće umrijeti, čime je nagovijestio da su ljudi besmrtni (Postanak 3,4). Dok je Bog izričito zabranio Adamu da jede taj plod (Postanak 2,17), Sotona je poticao ljude da ga okuse jer bi na taj način postali kao Bog (Postanak 3,5).

Uz pomoć tih dvaju argumenata — besmrtnosti i sličnosti s Bogom, Sotona je nagovorio Evu da okusi plod. Posebno je zabrinjavajuće to što se žena, čim je odlučila ne poslušati Boga i pojesti zabranjeni plod, počinje ponašati kao da Bog više nije prisutan i kao da Ga ona zamjenjuje. Biblijski tekst ukazuje na tu zamjenu. Eva se sada koristi Božjim jezikom. Ocjenjujući zabranjeni plod, Eva vidi “da je ... dobro” (Postanak 3,6), što podsjeća na Božju ocjenu Njegovog stvaranja, kada On “vidje ... da je dobro” (redci 1,4.10 i drugi).

Te dvije kušnje — besmrtnost i sličnost Bogu — nalaze se u korijenu ideje o besmrtnosti u starim egipatskim i grčkim religijama. Želja za besmrtnošću, koja se smatrala božanskom osobinom, navodila je ljude da teže za božanskim položajem kako bi stekli (kao što su se nadali) besmrtnost. Taj način razmišljanja potajno se uvukao u judeokršćansku kulturu i iznjedrio vjeru u besmrtnost duše, koja i danas postoji u mnogim crkvama.

`Sjetite se mnogobrojnih današnjih sustava vjerovanja prema kojima postoji nešto urođeno besmrtno u svima nama. Na koji nam način naše razumijevanje ljudske naravi i stanja mrtvih pruža moćnu zaštitu od te opasne prijevare?`