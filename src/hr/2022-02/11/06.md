---
title: 'Faraonovi Snovi'
date: 09/06/2022
---

`Pročitajte Postanak 40,1—41,36. Na koji su način faraonovi snovi povezani sa snovima njegovih dvorana? Kakvo je značenje te paralele?`

Nastavilo se djelovanje providnosti na događaje. Josip je vremenom stavljen na čelo zatvorenika, od kojih su dvojica bili faraonovi dvorani, glavni peharnik i glavni pekar (Postanak 41,9-11). Obojicu su mučili snovi koje nisu razumjeli jer prema njihovim riječima “nikog nema da nam ih protumači” (Postanak 40,8). A onda im je Josip protumačio snove. Usporedo sa snovima dvojice dvorana, i faraon je usnuo dva sna koja nitko nije znao protumačiti (Postanak 41,1-8). U tom se trenutku peharnik djelovanjem providnosti sjetio Josipa i preporučio ga faraonu (Postanak 41,9-13).

I opet, usporedo s prethodno spomenutim snovima, faraon je, kao i njegovi dvorani, bio uznemiren, i poput njih je ispričao snove Josipu (Postanak 41,14-24), a on ih je protumačio. Kao i snovi dvorskih službenika, i faraonovi su snovi sadržavali usporedne simbole: dva niza od sedam krava (debele i mršave) i dva niza klasova (jedri i šturi) prikazivali su dva niza godina — dobrih i loših. Sedam krava kao i sedam jedrih klasova ponavljali su istu poruku, što je bio dokaz njezinog božanskog podrijetla, baš kao i u slučaju Josipovih snova (Postanak 41,32; usporedi Postanak 37,9).

Premda je sâm protumačio snove faraonu, Josip mu je naglasio da je Bog Elohim taj koji mu je pokazao što će učiniti (Postanak 41,25.28). Po svemu sudeći, faraon je shvatio poruku jer je pri odlučivanju koga da imenuje za upravitelja nad svom zemljom, razmišljao na sljedeći način: “Budući da ti je Bog ovo sve obznanio, nema nitko tako sposoban i mudar kao što si ti. Bit ćeš upravitelj mog dvora i sav moj narod pokoravat će se tvojim zapovijedima.” (Postanak 41,39.40 — Suvremeni hrvatski prijevod) Kako je to zadivljujuće — zahvaljujući Bogu, Josip je napredovao od upravitelja Potifarovog doma preko upravitelja nad zatvorenicima do upravitelja cijelog Egipta. Kakvo veličanstveno svjedočanstvo o tome kako se, čak i u naizgled strašnim okolnostima, otkriva djelovanje Božje providnosti!

`Kako se možemo uzdati u Boga i vjerovati u Njegova obećanja i onda kad izgleda da Bog šuti i da događaji uopće ne otkrivaju djelovanje Njegove providnosti?`