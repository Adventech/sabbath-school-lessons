---
title: 'Napad Na Josipa'
date: 06/06/2022
---

Koliko god strašni bili događaji koji su uslijedili, ipak ih nije teško razumjeti. Biti u tako neposrednoj blizini, pa čak i u srodstvu s nekim koga mrzite, neizbježno, prije ili poslije, dovodi do problema.

I dovelo je.

`Pročitajte Postanak 37,12-36. Kako nam to pokazuje koliko nepreporođeno srce može biti opasno i zlo i na što sve može navesti bilo koga od nas?`

Braća su mrzila Josipa i bila ljubomorna na njega zbog Božje naklonosti (Djela 7,9) koja se u budućim događajima potvrđivala na svakom koraku. Kad je Josip zalutao, naišao je na čovjeka koji ga je uputio u pravom smjeru (Postanak 37,15). Kad su ga braća nakanila ubiti, umiješao se Ruben i predložio da ga umjesto toga bace u čatrnju (Postanak 37,20-22). Teško je zamisliti toliku mržnju, posebno prema nekome iz vlastitog doma. Kako su ti mladi ljudi mogli učiniti nešto tako okrutno? Zar nisu makar na trenutak pomislili kako će to djelovati na njihovog oca? Koliko god da su bili ogorčeni na svojeg oca zbog njegove pristranosti prema Josipu, ipak učiniti takvo što jednom od njegove djece bilo je dostojno prijezira. Bio je to moćan pokazatelj koliko ljudska bića mogu biti zla.

“Međutim, neki među njima (Josipovom braćom) nisu bili mirni, jer nisu osjećali zadovoljstvo koje su očekivali od osvete. Uskoro su ugledali karavanu koja dolazi. Bila je to karavana Jišmaelaca iza Jordana, na putu u Egipat s mirodijama i drugim trgovačkim proizvodima. Juda je predložio da prodaju svog brata tim poganim trgovcima umjesto da ga ostave da umre. Tako će ga se osloboditi, a svoje ruke neće uprljati njegovom krvlju.” (Ellen G. White, Patrijarsi i proroci, str. 170; u izvorniku 211)

Kad su Josipa bacili u čatrnju s namjerom da ga kasnije ubiju, tuda je prošla karavana i Juda je predložio da ga prodaju Midjancima (Postanak 37,26.27). Pošto im je Josip prodan (Postanak 37,28), Midjanci su ga poslije prodali nekome u Egiptu (Postanak 37,36), čime su utrli put njegovoj budućoj slavi.

`Zašto je toliko važno tražiti Božju silu da biste promijenili loše crte svojeg karaktera prije nego što se one, u nekom trenutku vašeg života, pokažu u djelima koja nikad ne biste ni pomislili da ćete učiniti?`