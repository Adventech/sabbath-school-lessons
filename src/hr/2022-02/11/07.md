---
title: 'Za Daljnje Proučavanje'
date: 10/06/2022
---

U knjizi Ellen G. White Patrijarsi i proroci pročitajte poglavlje pod naslovom “Josip u Egiptu”, str. 171—178 (u izvorniku 213—223).

“Još u ranim danima svojega života, upravo u času kad su kao mladići ulazili u doba zrelosti, Josip i Daniel bili su otrgnuti od svojih domova i kao zarobljenici odvedeni u neznabožačku zemlju. Osobito je Josip bio izložen kušnjama koje su pratile velike preokrete u njegovom životu. U očevom domu nježno njegovano dijete, u Potifarovoj kući rob, zatim povjerenik i pratitelj. Svestran čovjek, obrazovan učenjem, promatranjem i vezama s ljudima. U faraonovoj tamnici državni zatvorenik, nepravedno osuđen, bez nade da će se ikad opravdati ili biti oslobođen, pozvan stati na čelo naroda u trenutku velike krize. Što ga je osposobilo da sačuva svoju čestitost? ...

Josip je u djetinjstvu naučio ljubiti Boga i bojati Ga se. Često je u očevom šatoru, pod zvjezdanim sirijskim nebom, slušao pripovijest o noćnom viđenju kod Betela, o ljestvama od neba do zemlje, o anđelima koji su se spuštali i uspinjali, o Onome koji se s prijestolja na visini otkrio Jakovu. Slušao je i pripovijest o borbi kod Jaboka, kad je Jakov, odrekavši se svojih omiljenih grijeha, izišao kao pobjednik i dobio naziv ‘Božji knez’.

Josip je kao dječak čuvao očeva stada, a njegov čist i jednostavan život povoljno je utjecao na razvoj njegovih tjelesnih i duševnih sposobnosti. Dolazeći u vezu s Bogom preko prirode i proučavajući velike istine koje su prelazile kao sveti zalog s oca na sina, stekao je snagu uma i nepokolebljivost u načelima.

U životnoj krizi, kad je bio na strašnom putu iz doma svojega djetinjstva u Kanaanu u ropstvo koje ga je čekalo u Egiptu, bacivši posljednji pogled na brežuljke koji su skrivali šatore njegovog roda, Josip se sjetio Boga svojega oca. Sjetio se pouka što ih je primao u djetinjstvu i, potresen do dna duše, odlučio se pokazati vjernim — uvijek se ponašati onako kako dolikuje podaniku nebeskoga Kralja.” (Ellen G. White, Odgoj, str. 45,46; u izvorniku 51,52)

**Pitanja za razgovor**

`1.	Usporedite Josipa s Danielom i Isusom. Koje su njihove zajedničke crte? Kako su Josip i Daniel, svaki na svoj način, otkrivali Isusov karakter i pokazali kakav će Isus biti?`

`2.	Razgovarajte u razredu o pitanju postavljenom na kraju odsjeka za četvrtak. Kako se možemo uzdati u Boga i onda kad nam stvari ne ispadnu tako dobro kao što su na kraju ispale za Josipa?`