---
title: 'Juda I Tamara'
date: 07/06/2022
---

Sada je trenutak da spomenemo i događaj s Tamarom. On kronološki slijedi nakon Josipove prodaje u Egipat (Postanak 38,1) i u skladu je s činjenicom da se Juda odvojio od svoje braće, što ukazuje na njegovo neslaganje s njima. Osim toga, ovaj odlomak dijeli niz zajedničkih izraza i motiva s prethodnim poglavljem, a nosi i istu teološku pouku — da se jedan loš čin pretvara u nešto pozitivno što ima veze sa spasenjem.

`Pročitajte Postanak 38. Usporedite Judino ponašanje s ponašanjem Kanaanke Tamare. Tko je od njih dvoje bio pravedniji i zašto?`

Juda je uzeo za ženu Kanaanku (Postanak 38,2) s kojom je imao tri sina: Era, Onana i Šelu. Svojem prvencu Eru Juda je dao za ženu Kanaanku Tamaru kako bi osigurao odgovarajuće rodoslovlje. Međutim, pošto je Bog ubio Era i Onana zbog njihove zloće, Juda je obećao Tamari svojeg najmlađeg sina Šelu.

Budući da se nakon dosta vremena činilo da je Juda zaboravio na svoje obećanje, Tamara je odlučila iskoristiti priliku kad je on potražio utjehu nakon smrti svoje žene. Glumila je bludnicu kako bi ga natjerala da ispuni obećanje. Pošto nije imao gotovine kojom bi platio bludnici koju nije prepoznao, Juda je obećao da će joj poslati kozle iz svojeg stada. Ali Tamara je zatražila da joj u međuvremenu kao neposredno jamstvo plaćanja ostavi svoj pečatni prsten, pojas i štap. I nakon tog jednog jedinog susreta, Tamara je zatrudnjela. Kada je poslije bila optužena za bludničenje, ona je tužitelju Judi poslala njegov pečat, pojas i štap. Juda je razumio i ispričao se.

Posljedica ovog neugodnog događaja bila je rođenje Peresa, čije ime znači “proder”, i koji je, kao i Jakov, rođen drugi, ali je postao prvi i u povijesti spasenja navodi se kao Davidov predak (Ruta 4,18-22), a na kraju i Isusov (Matej 1,3). Što se Tamare tiče, ona je prva od četiriju žena, a nakon nje slijede Rahaba (Matej 1,5), Ruta (Matej 1,5.6) i Urijina žena (Matej 1,6), koje su u okviru mesijanskog rodoslovlja prethodile Mariji, Isusovoj majci (Matej 1,16).

`Iz ovog izvještaja možemo izvući jednu pouku: Kao što je Bog svojom milošću spasio Tamaru pretvorivši zlo u dobro, tako će On spasiti svoj narod Isusovim križem. A u slučaju Josipa, On će njegove nevolje pretvoriti u spasenje Jakova i njegovih sinova.`