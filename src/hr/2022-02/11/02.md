---
title: 'Obiteljski Problemi'
date: 05/06/2022
---

Jakov se konačno nastanio u zemlji. Dok je Izak bio samo “pridošlica”, za njega se kaže da je živio “u zemlji kanaanskoj” (Postanak 37,1). Međutim, upravo tada, dok se naseljavao u zemlji, počeli su problemi, ovog puta iznutra iz obitelji. Sporovi se nisu odnosili na posjedovanje zemlje niti korištenje zdenaca, već su bili uglavnom duhovne naravi.

`Pročitajte Postanak 37,1-11. Koji su obiteljski događaji doveli do toga da braća toliko zamrze Josipa?`

Od samog početka saznajemo da je Josip, sin kojega je Jakov dobio u starosti (Postanak 37,3), uživao poseban odnos sa svojim ocem koji ga je volio “više od svih drugih svojih sinova” (Postanak 37,4). Jakov je otišao čak tako daleko da mu je načinio “poseban, bogato ukrašen ogrtač” (Postanak 37,3 — Suvremeni hrvatski prijevod), kneževsku odjeću (2. Samuelova 13,18), što je ukazivalo na njegovu tajnu namjeru da Josipu, Rahelinom prvom sinu, dodijeli čast prvorođenca.

Budućnost će potvrditi Jakovljeve želje jer će Josip na kraju dobiti pravo prvorodstva (1. Ljetopisa 5,2). Nije, dakle, nikakvo čudo što su braća toliko mrzila Josipa da mu nisu mogla čak ni lijepu riječ uputiti (Postanak 37,4). Štoviše, Josip je oca izvještavao o svakom nedoličnom postupku svoje braće (Postanak 37,2). A nitko ne voli doušnike.

I onda, kad je Josip objavio svoje snove nagovijestivši da će ga Bog postaviti na viši položaj i da će se oni, njegova braća, pokloniti pred njim, zamrzili su ga još više. Međutim, pravi proročki karakter tih snova potvrđen je činjenicom da su se oni ponovili (vidi Postanak 41,32). A Jakov, premda je otvoreno korio sina (Postanak 37,10), čuvao je te riječi u mislima, razmišljajući o njihovom značenju i čekajući njihovo ispunjenje (Postanak 37,11). To pokazuje da je on duboko u sebi mislio da možda ipak ima nečega u tim snovima. I bio je sasvim u pravu, premda to tada nije mogao znati.

`Pročitajte Matej 20,26.27. Koje se ključno načelo ovdje otkriva i kako možemo u svojem životu pokazivati ono čemu nas uče ovo redci?
`