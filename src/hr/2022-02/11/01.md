---
title: 'Josip — Gospodar Snova'
date: 04/06/2022
---

### Biblijski tekstovi
Postanak 37; Matej 20,26.27; Djela 7,9; Postanak 38; Postanak 39; Postanak 40,1—41,36.

> <p></p>
> “I jedan drugom reče: ‘Eno stiže onaj sanjar!’” (Postanak 37,19)

U posljednjem dijelu Postanka (37—50) opisuje se Josipov život od njegovih prvih snova u Kanaanu (Postanak 37,1-11) pa sve do smrti u Egiptu (Postanak 50,26). Josip u toj knjizi zauzima više mjesta nego bilo koji drugi patrijarh. Premda je bio samo jedan od Jakovljevih sinova, on je u Postanku prikazan kao veliki patrijarh, poput Abrahama, Izaka i Jakova.

Kao što ćemo vidjeti, u Josipovom životu ističu se dvije važne teološke istine: prvo, Bog ispunjava svoja obećanja, i drugo, Bog može preokrenuti zlo u dobro.

U pouci za ovaj tjedan usredotočit ćemo se na Josipov rani život. Bio je Jakovljev omiljeni sin kojem su dali ironičan nadimak baal hakhalomot, “sanjar” (Postanak 37,19), što doslovno znači “gospodar snova”, i podrazumijeva da je on bio stručnjak za snove. Taj naslov mu dobro pristaje jer on ne samo da je dobivao, razumio i tumačio proročke snove, već ih je i ostvarivao u svojem životu.

U ovim poglavljima ponovno ćemo vidjeti da se Božja promisao ostvaruje usprkos zloći i pokvarenosti ljudskog srca.

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 221—225.**