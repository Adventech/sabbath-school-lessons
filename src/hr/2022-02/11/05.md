---
title: 'Josip, Rob U Egiptu'
date: 08/06/2022
---

Sada nastavljamo pratiti Josipovu povijest koja je bila prekinuta događajima vezanima uz Tamaru. Josip je u tom trenutku bio rob “zapovjednika tjelesne straže”, koji je upravljao zatvorom za faraonove službenike (Postanak 40,3.4; Postanak 41,10-12).

`Pročitajte Postanak 39. Na osnovi primjera Josipa koji je postao upravitelj Potifarova doma, što možemo reći o čimbenicima koji su doveli do takvog uspjeha?`

Josip je skoro odmah bio prepoznat kao uspješan čovjek (Postanak 39,2.3). Bio je tako dobar i njegov gospodar mu je toliko vjerovao da ga je postavio “za upravitelja svoga doma”, i “povjeri mu sav svoj imetak” (Postanak 39,4).

Josipa taj uspjeh nije pokvario. Kada ga je Potifarova žena zamijetila i poželjela spavati s njim, Josip ju je nedvosmisleno odbio. Radije bi izgubio posao i sigurnost nego što bi “učinio tako veliku opačinu i sagriješiti protiv Boga” (Postanak 39,9). Ponižena njegovim odbijanjem, žena ga je lažno optužila pred svojim mužem i slugama da ju je htio silovati. Zato je Josip bačen u tamnicu.

Josip je tada doživio ono što smo svi iskusili — osjećaj da ga je Bog napustio, premda je čak i u to teško vrijeme “Jahve bio s njim” (Postanak 39,21).

Nedugo potom Bog je djelovao i utjecao na Josipov odnos sa zatvorskim čuvarom. I ovdje, kao i u Potifarovom domu, Gospodin je blagoslovio Josipa. On je očito bio darovit i usprkos tome što se našao u još gorim okolnostima (uostalom, i prije toga je bio rob!), nastojao je iz svega izvući najbolje. Međutim, bez obzira na darove koje je imao, u izvještaju jasno stoji da je na kraju Bog bio taj koji mu je donio uspjeh. “Budući da je Jahve bio s njim, upravitelj tamnice nije nadgledao ništa što je Josipu bilo povjereno: Jahve bijaše s njim, i što god bi poduzeo, Jahve bi to okrunio uspjehom.” (Postanak 39,23) Koliko je važno da svi koji su daroviti, svi koji su “uspješni”, imaju na umu odakle sve to dolazi!

`Pročitajte Postanak 39,7-12. Kako se Josip odupirao ženinom salijetanju? Zašto je vrlo jasno rekao da bi to što ona traži bio grijeh protiv Boga? Kakvo je razumijevanje naravi i bîti grijeha on time pokazao?`