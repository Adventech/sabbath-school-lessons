---
title: 'Za Daljnje Proučavanje'
date: 03/06/2022
---

U knjizi Ellen G. White Patrijarsi i proroci pročitajte poglavlje pod naslovom “Noć borbe”, str. 156—162 (u izvorniku 195—203).

“Jakovljevo iskustvo tijekom noći borbe i boli predstavlja kušnju kroz koju će Božji narod morati proći prije samog Kristovog dolaska. … Takvo će biti iskustvo Božjeg naroda u njihovoj posljednjoj bici sa silama zla. Bog će ispitati njihovu vjeru, njihovu ustrajnost, njihovo povjerenje u Njegovu silu da ih izbavi. Sotona će ih nastojati prestrašiti mislima da su njihovi slučajevi beznadni, da su njihovi grijesi preveliki da bi im bilo oprošteno. Oni će biti duboko svjesni svojih nedostataka i dok budu promatrali svoje živote, njihova će nada tonuti. Međutim, prisjećajući se veličine Božje milosti i vlastitog iskrenog pokajanja, oni će tražiti obećanja što ih je On dao kroz Krista bespomoćnim, pokajničkim grješnicima. Njihova vjera neće popustiti premda neće odmah primiti odgovor na svoje molitve. Oni će se uhvatiti za Božju snagu, kao što se Jakov držao Anđela, i riječi će njihove duše biti: ‘Neću te pustiti dok me ne blagosloviš.’ …

Ipak Jakovljeva povijest pruža sigurnost da Bog neće odbaciti one koji su navedeni na grijeh, a koji su Mu se vratili i istinski se pokajali. Jakov je osobnim predanjem i iskrenom vjerom dobio ono što nije dobio svojom snagom u borbi. Bog je svog slugu poučio da mu samo božanska milost i sila mogu dati blagoslov za kojim je težio. Tako će biti i s onima koji će živjeti u posljednjim danima. Kad ih okruže opasnosti i očaj obuzme dušu, oni moraju isključivo ovisiti o zaslugama Otkupitelja. Mi sami ništa ne možemo učiniti.” (Ellen G. White, Patrijarsi i proroci, str. 160,161; u izvorniku 201-203)

**Pitanja za razgovor**

`1.	Zašto je Jakovljeva slabost bila povod za Božju milost? Na koji je način Jakovljevo iskustvo povezano s izjavom apostola Pavla: “Jer kada god sam slab, onda sam jak.” (2. Korinćanima 12,10)?`

`2.	Što mislite, zašto Biblija otkriva toliko ružnih detalja iz života mnogih svojih junaka? Koji bi se zaključak iz toga mogao izvesti? Kakvu poruku nalazimo u tome?`

`3.	Pozabavite se podrobnije pitanjem idolopoklonstva. Koji su idoli naše kulture, naše civilizacije? Kako možemo biti sigurni da ne obožavamo nikoga ili ništa drugo osim Boga?`