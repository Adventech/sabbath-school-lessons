---
title: 'Rahelina Smrt'
date: 02/06/2022
---

`Pročitajte Postanak 35,15-29. S kojim se još nevoljama Jakov suočio u svojoj disfunkcionalnoj obitelji?`

Neposredno nakon što je Jakov napustio Betel, tri uzajamno povezana događaja obilježila su posljednju etapu njegovog putovanja u Obećanu Zemlju: rođen je Jakovljev najmlađi sin, umrla je Rahela, a Ruben, Jakovljev i Lein prvorođenac, spavao je s Jakovljevom priležnicom. Premda se u tekstu ne navodi zašto je taj mladić učinio nešto tako ružno, može se pretpostaviti da je želio na neki način okaljati rođenje Jakovljevog najmlađeg sina i uniziti sjećanje na Rahelu. Ali ne možemo biti sigurni u to.

Rođenje Jakovljevog najmlađeg sina vezuje se za Betlehem (Postanak 35,19) koji se nalazi unutar granica Obećane Zemlje. To je rođenje, dakle, prvo ispunjenje Božjeg obećanja o budućnosti Izraela. Babica se proročki obratila Raheli istim riječima kojima je Bog umirivao Abrahama: “Ne boj se.” (Postanak 35,17; usporedi Postanak 15,1)

Zanimljivo, ime Ben Oni, koje znači “sin moje tuge” i koje je Rahela izražavajući svoju bol na samrti dala sinu, Jakov je promijenio u Benjamin, što znači “sin desne ruke”, čime je možda slikovito želio skrenuti pogled na jug kako bi izrazio svoju nadu u Obećanu Zemlju i sve ono što je Bog rekao da će učiniti za svoj narod kada se on tamo nastani. U to je vrijeme Ruben stupio u spolni odnos s Bilhom, priležnicom svojeg oca i Rahelinom sluškinjom (Postanak 35,25; 30,3). Jednostavno ne znamo kako objasniti taj gnusan čin, osim kao još jedan primjer ljudske izopačenosti.

Začudo, Jakov nije odgovorio na tu strašnu uvredu, iako mu je o tome dojavljeno (Postanak 35,22). Reklo bi se da je on u tom trenutku života imao već dovoljno povjerenja u Boga i uzdao se da će On ispuniti svoju riječ usprkos grijesima i zlu koji su se povremeno zbivali oko njega. To je ta jezgrovita pouka vjere obuhvaćena listom od dvanaest Jakovljevih sinova koji će postati preci Izraela (Postanak 35,22-26). Kao što ćemo vidjeti, nisu to bili baš najsimpatičniji i najljubazniji ljudi. Pa ipak, usprkos svim tim poteškoćama, disfunkcionalnosti, čak i nečemu tako ružnom kao što je bio Rubenov odnos s Bilhom, Božja volja trebala se ispuniti upravo preko te obitelji, koliko god ona bila kaotična.

`Dakle, usprkos ljudskim pogreškama, Božje će se namjere na kraju ispuniti. A zamislite što bi tek bilo kad bi ljudi surađivali s Bogom, kad bi Mu bili poslušni. Koliko bi se lakše, uz koliko manje patnje, stresa i odgađanja Božja volja mogla ostvariti?`