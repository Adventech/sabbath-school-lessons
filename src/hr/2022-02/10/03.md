---
title: 'Susret Braće'
date: 30/05/2022
---

Iz Penuela, gdje je vidio “Boga licem u lice” (vidi Postanak 32,31), gdje je imao to posebno iskustvo s Bogom, Jakov je pošao u susret bratu. Nakon dvadeset godina razdvojenosti, Jakov ga je ugledao kako dolazi s četiri stotine ljudi (Postanak 33,1). Zabrinuo se i pripremio sebe i svoju obitelj za sve što bi moglo uslijediti.

`Pročitajte Postanak 33. Kakva je povezanost između Jakovljevog iskustva kad je vidio Božje lice u Penuelu i ovog sada, kad je vidio lice svojeg brata? Što ta povezanost pokazuje o našem odnosu s Bogom i našom “braćom”, tko god ona bila?`

Jakov se sedam puta naklonio do zemlje pred svojim bratom (Postanak 33,3) kojega je nekoliko puta nazvao svojim “gospodarom” (Postanak 33,8.13.15), dok je sebe nazvao njegovim “slugom” (Postanak 33,5; usporedi Postanak 32,4.18.20). Što je posebno značajno, Jakovljevih sedam naklona podudara se sa sedam blagoslova njegovog oca (Postanak 27,27-29). Štoviše, dok se klanjao, kao da je posebno želio preokrenuti jedan od očevih blagoslova: “Plemena ti se klanjala.” (Postanak 27,29)

Jakovljeva je namjera izgleda bila da svojem bratu vrati dug i blagoslov koji mu je ukrao (vidi Postanak 33,11). Međutim, kad ga je Ezav ugledao, suprotno svim očekivanjima, potrčao mu je u susret i umjesto da ga ubije, “poljubi ga i zaplaka” (Postanak 33,4).

Poslije Jakov kaže Ezavu: “Meni je kao da gledam lice Božje.” (Postanak 33,10) Razlog te neobične Jakovljeve izjave jest spoznaja da mu je Ezav oprostio. Hebrejski glagol ratsah, “naći naklonost” (Postanak 33,10) teološki je izraz koji se odnosi na svaku žrtvu koja je “ugodna”, “prihvaćena” pred Bogom, što podrazumijeva primanje božanskog oprosta (Levitski zakonik 22,27; Amos 5,22).

Jakovljevo iskustvo Božjeg oprosta u Penuelu, gdje je vidio Božje lice, ponovilo se sada kad je doživio bratov oprost, što on poistovjećuje s viđenjem Božjeg lica. U tom trenutku Jakov je proživljavao drugi Penuel, pri čemu ga je onaj prvi pripremio za to. Jakovu je oprostio i Bog i rođeni brat, tako da je sada sigurno razumio, još bolje nego prije, pravo značenje milosti.

`Što ste naučili o milosti iz onoga što su vam drugi (osim Gospodina) oprostili?`