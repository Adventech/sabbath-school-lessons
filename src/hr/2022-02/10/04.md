---
title: 'Nasilje Nad Dinom'
date: 31/05/2022
---

Sada kad se pomirio s bratom, Jakov se želio u miru nastaniti u Kanaanu. Riječ šalem, “sigurno”, “sretno” (Postanak 33,18), izvedena od riječi šalom, “mir”, prvi put je upotrijebljena u vezi s njegovim putovanjem.

Pošto je od stanovnika kupio komad zemlje (Postanak 33,19), podigao je žrtvenik pokazujući svoju vjeru i svijest o tome koliko je ovisan o Bogu. Kad god je tu prinošena žrtva, bio je to čin bogoštovlja.

Međutim, prvi put u svojem životu, Jakov-Izrael bio je izložen problemima naseljavanja u toj zemlji. Poput Izakovog boravka kod Abimeleka u Geraru (Postanak 26,1-33), Jakov se pokušavao smjestiti među Kanaancima.

`Pročitajte Postanak 34. Koji je događaj poremetio njegove planove za miran život?`

Izvještaj o tom groznom događaju naglašava nutarnju podvojenost osoba i njihovih postupaka. Senzualni Šekem, koji vrši nasilje nad Dinom, istodobno je iskren i pun ljubavi prema njoj i želi se iskupiti. On je čak voljan podvrgnuti se zavjetnom obredu obrezanja.

U međuvremenu, Šimun i Levi, koji se prikazuju kao branitelji Boga i Njegovih zapovijedi i protive se mješovitim brakovima s Kanaancima (Levitski zakonik 19,29), pribjegavaju laži i prijevari (Postanak 34,13) i spremni su ubijati i pljačkati (Postanak 34,25-27). Njihovi postupci ne samo da su za osudu (zašto nisu kaznili samo pojedinca koji je sagriješio?), već su mogli izazvati i mnogo veće probleme.

Jakova je zanimao jedino mir. Kad je saznao da mu je kći silovana, nije rekao ništa (Postanak 34,5). Ali kad je čuo što su učinili njegovi sinovi, otvoreno ih je izgrdio zbog onoga što je moglo uslijediti: “Uveli ste me u nepriliku omrazivši me stanovnicima zemlje, Kanaancima i Perižanima. Ako se ujedine protiv mene i napadnu me, dok je nas ovako malo na broj, istrijebit će me s mojim domom.” (Postanak 34,30)

`Uvijek iznova u tim izvještajima vidimo laž i prijevaru, ali i djela ljubaznosti i milosrđa. Što nam to govori o ljudskoj naravi?`