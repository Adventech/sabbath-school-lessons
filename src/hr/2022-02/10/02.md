---
title: 'Hrvanje S Bogom'
date: 29/05/2022
---

Ubrzo nakon što je napustio Labana, Jakov je doživio još jedno iskustvo s Bogom. Pošto je saznao da se njegov brat Ezav približava, i to s “četiri stotine momaka” (Postanak 32,7), Jakov se usrdno molio Jahvi, premda je otvoreno priznavao: “Nisam vrijedan sve dobrote koju si tako postojano iskazivao svome sluzi.” (Postanak 32,11) Jakov je sada počeo bolje shvaćati milost.

A kako je Bog odgovorio?

`Pročitajte Postanak 32,23-33; 12,3.4. Koje je duhovno značenje tog nevjerojatnog događaja?`

Jakov je, razumljivo, bio uznemiren onim što se događalo i pošto je učinio sve što je mogao da bi zaštitio obitelj, ostao je bdjeti preko noći. A onda ga je iznenada napao “neki čovjek” (Postanak 32,25). Ovaj izraz može imati posebno, šire značenje kada ukazuje na božansku prisutnost (vidi Izaija 53,3). Daniel ga je primjenjivao na nebeskog svećenika Mihaela (Daniel 10,5), a Jošua na vođu “vojske Jahvine”, kojega je nazvao i samim Jahvom (Jošua 5,13-15).

I doista, tijekom borbe Jakovu je moralo postati jasno da se bori sa samim Bogom, što pokazuju i njegove riječi: “Neću te pustiti dok me ne blagosloviš.” (Postanak 32,26) A opet, njegovo grčevito prianjanje uz Boga i odbijanje da Ga pusti otkriva i njegovu žarku želju da primi oprost i bude ispravan pred svojim Gospodinom.

“Pogreška koja je dovela do Jakovljeva grijeha kojim je prijevarom pridobio pravo prvorodstva sada je jasno stavljena pred njega. On nije vjerovao Božjim obećanjima, ali je svojim naporima pokušavao ostvariti ono što bi Bog dao na način i u vrijeme koje On izabere.” (Ellen G. White, Patrijarsi i proroci, str. 158; u izvorniku 197,198)

A dokaz da mu je oprošteno bio je promjena njegovog imena koje ga više neće podsjećati na njegov grijeh, u ime koje slavi njegovu pobjedu. “Više se nećeš zvati Jakov [varalica]”, rekao je Čovjek, “nego Izrael, jer si se hrabro borio i s Bogom i s ljudima, i nadvladao si.” (Postanak 32,28)

`Kakvo je vaše osobno iskustvo u hrvanju s Bogom? Što to znači i zašto je katkad važno da imamo takvo iskustvo?`