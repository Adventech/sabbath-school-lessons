---
title: 'Sveopće Idolopoklonstvo'
date: 01/06/2022
---

`Pročitajte Postanak 34,30-35,15. Koje pouke o pravom bogoštovlju možemo izvući iz onoga što se tu dogodilo?`

Odmah nakon što je ukorio svoja dva sina i požalio se da mu je mir s Kanaancima narušen (Postanak 34,30.31), Jakovu je Bog naložio da napusti Šekem i vrati se u Betel kako bi obnovio svoj Savez. Jahve mu je zapravo rekao da podigne žrtvenik kad tamo stigne.

I prvo što je zabilježeno nakon te Božje zapovijedi Jakovljev je poziv upućen njegovim ljudima da uklone kanaanske idole otete u pljački grada Šekema i kućne kumire koje je Rahela ukrala (Postanak 31,19; 32). Sve je to bilo bitno za održanje Saveza s Bogom.

Ti su se idoli čuvali i vjerojatno obožavali usprkos Jakovljevoj odanosti Bogu. Zato nije bilo dovoljno da Jakov napusti Šekem ne bi li izbjegao utjecaj Kanaanaca. Morao se najprije osloboditi idola koji su se krili u taboru i u srcu njegovih ljudi.

Proces pokajanja podrazumijeva nešto više od fizičkog preseljenja iz jednog mjesta u drugo, ili prelaska iz jedne crkve u drugu. Najvažnije je da Božjom milošću budemo očišćeni od klanjanja idolima u svojem srcu bez obzira na to gdje živimo, jer idole možemo napraviti od bilo čega.

Pošto je Jakov poslušao Boga i postupio po Njegovoj zapovijedi, Bog se konačno umiješao tako da je “strah od Boga” (Postanak 35,5) zahvatio sve okolne narode pa ga se nisu usudili napasti. I tada su Jakov “i sav puk što je bio s njim” bili spremni služiti Bogu (Postanak 35,6), što pokazuje da je i obiteljsko jedinstvo bilo obnovljeno. Jakov je tom mjestu dao ime El Betel u sjećanje na njegov san s ljestvama. Bio je to znak da je ponovno uspostavljena veza između Neba i Zemlje koja je već neko vrijeme bila prekinuta.

Naglasak je ovog puta na Bogu koji se objavio u Betelu, a ne na samom mjestu. Taj osobni ton osjetio se ponovno kad je Bog podsjetio Jakova na njegovo ime “Izrael” (Postanak 35,10), uz dvostruko obećanje koje taj blagoslov podrazumijeva. Jakovljev blagoslov se najprije odnosio na plodnost, na prenošenje mesijanskog potomstva i nastanak mnogih naroda (Postanak 35,11), a zatim je upućivao na Obećanu Zemlju (Postanak 35,12).

`Na koje se sve prikrivene načine idolopoklonstvo može uvući u naše srce i što možemo učiniti da se to ne dogodi?`