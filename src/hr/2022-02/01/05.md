---
title: 'Stvaranje čovječanstva'
date: 30/03/2022
---

Stvaranje ljudi posljednji je čin Božjeg stvaranja na Zemlji, barem prema izvještaju iz Postanka. Ljudi su vrhunac cjelokupnog zemaljskog stvaranja, svrha s kojom je Zemlja načinjena.

`Pročitajte Postanak 1,26-29; 2,7. Na koji su način povezane te dvije različite inačice izvještaja o stvaranju čovječanstva?`

Da je Bog ljude stvorio na svoju sliku jedna je od najodvažnijih tvrdnji u Bibliji. Samo su ljudi stvoreni na Božju sliku. Premda “stvori Bog svakovrsnu zvjerad” (Postanak 1,25), “na svoju sliku stvori Bog čovjeka” (Postanak 1,27). Ta se tvrdnja često ograničavala samo na duhovnu narav čovjeka, što se tumačilo kako “na svoju sliku” označava samo izvršnu ulogu predstavljanja Boga ili duhovni odnos s Bogom i jednih s drugima.

Premda su i ta shvaćanja ispravna, ona ne obuhvaćaju važnu fizičku stvarnost tog stvaranja. Obje dimenzije uključene su u dva izraza: “na svoju sliku” i “sebi slična”, kojima se taj proces opisuje u Postanku 1,26. Dok se hebrejska riječ tselem, “slika”, odnosi na konkretan tjelesni oblik, riječ demut, “sličnost”, odnosi se na apstraktne kvalitete koje su usporedive s božanskim Bićem.

Prema tome, hebrejski pojam “na svoju sliku” treba shvatiti u holističkom, cjelovitom smislu biblijskog sagledavanja ljudske naravi. Biblijski tekst potvrđuje da su ljudi (muškarci i žene) stvoreni na Božju sliku u tjelesnom kao i duhovnom smislu. Ellen G. White to ovako tumači: “Kad je Adam izišao iz Stvoriteljevih ruku, po svojoj tjelesnoj, umnoj i duhovnoj naravi bio je sličan svojemu Stvoritelju.” (Odgoj, str. 14; u izvorniku str. 15)

To holističko shvaćanje Božje slike, koje obuhvaća i tijelo, ponovno se potvrđuje u drugom izvještaju o stvaranju, gdje stoji da je “čovjek postao živo biće” (Postanak 2,7), doslovno “živa duša” (nefeš), kao rezultat dvaju božanskih zahvata: Bog je “stvorio” i “udahnuo”. Imajte na umu da se “dah” često odnosi na duhovnu dimenziju, ali da je također usko povezan s biološkom sposobnošću disanja, svojstvom čovjeka koji je stvoren “od praha zemaljskoga”. To je “dah života”, odnosno dah (duhovni) i život (tjelesni).

`Bog će poslije učiniti i treći zahvat, ovog puta da bi stvorio ženu od muškarčevog tijela (Postanak 2,21.22), čime se naglašava da je ona iste prirode kao i muškarac.`