---
title: Stvaranje
date: 28/03/2022
---

`Pročitajte sljedeće tekstove: Postanak 1,4.10.12.18.21.25.31; 2,1-3. Koje je značenje ponavljanja “i vidje Bog da je dobro” u prvom izvještaju o stvaranju? Koja je neizrečena pouka sadržana u zaključku tog izvještaja (Postanak 2,1-3)?`

Pri svakom sljedećem koraku u izvještaju o stvaranju Bog je svoje djelo ocjenjivao kao “dobro” (tov). Prema općem shvaćanju, taj pridjev označava da je djelo stvaranja bilo uspješno, a Božje zapažanje da je “dobro” značilo je da je “djelotvorno”. Svjetlost je osvjetljavala (Postanak 1,4). Biljke su davale plod (Postanak 1,12) i tako dalje.

Međutim, taj se izraz odnosi i na nešto više od same djelotvornosti. Hebrejska riječ tov koristila se u Bibliji i kao izraz estetskog vrednovanja nečega lijepog (Postanak 24,16). Označavala je i suprotnost zlu (Postanak 2,9) koje se povezuje sa smrću (Postanak 2,17).

Izraz “bijaše veoma dobro” zapravo znači da je stvoreni svijet dobro funkcionirao, da je bio lijep i savršen i da u njemu nije bilo zla. Svijet tada još uvijek nije bio kao ovaj naš svijet, pogođen grijehom i smrću, što se potvrđuje u uvodu drugog izvještaja o stvaranju (vidi Postanak 2,5).

Taj opis stvaranja bitno proturječi teoriji o evoluciji koja dogmatski tvrdi da se svijet oblikovao postupno u nizu slučajnih događaja, počevši od jednostavnijeg stanja prema složenijem.

Suprotno tome, biblijski pisac tvrdi da je Bog stvorio svijet odjednom i s jasnom namjerom (Postanak 1,1). Ni u čemu nije bilo nikakve slučajnosti. Svijet nije nastao sam od sebe, već isključivo kao rezultat Božje volje i Njegove riječi (Postanak 1,3). Glagol bara, “stvoriti”, upotrijebljen u Postanku 1,1: “U početku stvori Bog nebo i zemlju”, javlja se samo uz Boga kao subjekt i ukazuje na brzo djelovanje — Bog je rekao i tako je bilo.

Biblijski tekst izvještava nas da je tada stvoreno “sve” (Postanak 1,31), a sam Stvoritelj sve je ocijenio kao “veoma dobro” (Postanak 1,31). U Postanku 1,1 navodi se događaj — stvaranje neba i Zemlje, a u Postanku 2,1 taj se događaj proglašava završenim. I sve je dovršeno za sedam dana, uključujući i subotu.

`Zašto ideja o milijardama godina evolucije potpuno poništava izvještaj o stvaranju iz Postanka? Zašto su ta dva razumijevanja nespojiva u svakom pogledu?`