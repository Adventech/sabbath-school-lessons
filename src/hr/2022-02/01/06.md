---
title: 'Dužnost čovjeka'
date: 31/03/2022
---

Čim je stvorio čovjeka, Bog mu je dao tri dara: Edenski vrt (Postanak 2,8), hranu (Postanak 2,16) i ženu (Postanak 2,22).

`Pročitajte Postanak 2,15-17. Koje su čovjekove dužnosti prema djelima stvaranja i prema Bogu? U kakvom su uzajamnom odnosu te dvije dužnosti?`

Prva čovjekova dužnost odnosi se na prirodno okruženje u koje ga je Bog postavio “da ga obrađuje i čuva” (Postanak 2,15). Glagol avad, “održavati”, odnosi se na rad. Nije dovoljno dobiti poklon. Moramo se baviti njime i učiniti ga plodonosnim — tu će pouku Isus ponoviti u svojoj usporedbi o talentima (Matej 25,14-30). Glagol šamar, “čuvati”, podrazumijeva odgovornost da se sačuva ono što je primljeno.

Druga čovjekova dužnost odnosi se na hranu. Moramo imati na umu da je nju Bog dao ljudima (vidi Postanak 1,29). Bog je također rekao: “Slobodno jedi.” (Postanak 2,16) Ljudi nisu stvorili drveće niti hranu na njemu. To je bio dar milosti.

Ali tu postoji i zapovijed — trebali su primiti Božji velikodušni dar i uživati u njemu jedući “sa svakoga stabla”. Međutim, uz taj dar Bog je dodao ograničenje. S određenog stabla nisu smjeli jesti. Uživanje bez ikakvih ograničenja vodi u smrt. To je načelo vrijedilo u Edenskom vrtu, a u mnogočemu vrijedi i danas.

Treća čovjekova dužnost odnosi se na ženu, treći Božji dar: “Stoga će čovjek ostaviti oca i majku da prione uza svoju ženu, i bit će njih dvoje jedno tijelo.” (Postanak 2,24) Ta neobična tvrdnja snažno naglašava ljudsku odgovornost prema bračnom zavjetu i cilj da budu “jedno tijelo”, odnosno jedna osoba (usporedi Matej 19,7-9).

Razlog zbog kojeg muškarac (a ne žena) treba ostaviti svoje roditelje možda ima veze s općom biblijskom upotrebom muškog roda. Zato se ova zapovijed možda odnosi i na ženu. U svakom slučaju, bračna veza, premda je dar od Boga, podrazumijeva ljudsku odgovornost nakon primanja tog dara — odgovornost koju moraju vjerno ispunjavati i muškarac i žena.

`Razmislite o svemu što vam je Bog dao. Koje su vaše odgovornosti prema onome što vam je dano?`