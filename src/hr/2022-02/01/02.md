---
title: 'Bog Stvoritelj'
date: 27/03/2022
---

`Pročitajte Psalam 100,1-3. Kakav treba biti čovjekov odnos prema Bogu Stvoritelju i zašto?`

Prva poruka izvještaja o stvaranju u Postanku 1 jest “Bog”. To čujemo već u prijevodu: “U početku ... Bog” (Postanak 1,1). Već u prvom retku (Postanak 1,1) riječ “Bog” smještena je u samo središte. Na nju se stavlja najjači naglasak u tradicionalnom liturgijskom pjevanju kako bi se istaknula Njegova važnost. Izvještaj o stvaranju počinje, dakle, naglaskom na Bogu, Stvoritelju svega postojećeg.

Knjiga Postanka počinje dvama različitim prikazima Boga. U prvom izvještaju o stvaranju (Postanak 1,1—2,4) Bog se prikazuje kao beskrajno udaljen od ljudi, transcendentni Bog, Elohim (množina, aluzija na Trojstvo), čije ime govori o Božjoj moći. Ime Elohim označava nadmoć i snagu, a upotreba množine izražava misao o veličanstvu i uzvišenosti.

Drugi izvještaj o stvaranju (Postanak 2,4-25) prikazuje Boga kao bliskog i osobnog, imanentnog Boga — Jahvu, čije ime, kako mnogi vjeruju, označava bliskost i uzajamnu povezanost. Izvještaj o stvaranju u cjelini, dakle, sadrži u sebi poziv da se Bog slavi — da budemo svjesni Božje beskrajne veličine i moći i da u isto vrijeme priznamo svoju ovisnost o Njemu jer nas je On stvorio “i mi smo njegovi” (Psalam 100,3). To je razlog što Psalmi često povezuju bogoštovlje sa stvaranjem (Psalam 95,1-6; 139,13.14; usporedi Otkrivenje 14,7).

Taj dvojaki pogled na Boga koji je veličanstven i moćan, a istodobno blizak, pun ljubavi i povezan s nama, sadrži važnu poruku o tome kako Mu trebamo pristupati tijekom bogoslužja. Strahopoštovanje i veličanje idu usporedo s radošću i sigurnošću da je Bog blizu, da nam oprašta i da nas ljubi (vidi Psalam 2,11). Čak je i redoslijed tih dvaju prikaza Boga logičan — doživljaj Božje blizine i prisutnosti slijedi nakon doživljaja Njegove uzvišenosti. Tek kada shvatimo koliko je Bog velik, moći ćemo cijeniti Njegovu milost i uživati u Njegovoj ljubavi i čudesnoj prisutnosti u našem životu.

`Razmislite o nespoznatljivoj moći Boga koji održava svemir, a ipak može biti tako blizu svakom od nas. Zašto je ta istina toliko čudesna?`