---
title: Subota
date: 29/03/2022
---

`Pročitajte Postanak 2,2.3; Izlazak 20,8-11. Zašto je sedmi dan subota povezan sa stvaranjem? Kako ta povezanost utječe na naše svetkovanje subote?`

Upravo zato što je “dovršio” svoje djelo stvaranja, Bog je ustanovio subotu. Sedmi dan subota je, dakle, izraz naše vjere da je Bog tada završio svoje djelo i da ga je smatrao “veoma dobrim”. Prema tome, svetkovati subotu znači pridružiti se Bogu u prepoznavanju vrijednosti i ljepote Njegovog stvaranja.

Tada možemo počinuti od svojih djela kao što je Bog počinuo od svojih. Svetkovati subotu znači odati priznanje Božjem “veoma dobrom” stvaranju koje uključuje i naše tijelo. Suprotno nekim starim (a i suvremenim) vjerovanjima, ništa u Svetom pismu, Starom ili Novom zavjetu, ne označava tijelo kao zlo. To je poganski, a ne biblijski stav. Nasuprot tome, oni koji svetkuju subotu zahvalni su na djelima Božjeg stvaranja — što uključuje i njihovo vlastito tijelo pa zato mogu uživati u tvari i brinuti se o njoj.

Subota, koja označava prvi “svršetak” ljudske povijesti, također je znak nade za čovječanstvo koje pati i svijet koji uzdiše. Zanimljivo je da se izraz “dovrši djelo” ponovno pojavljuje na kraju gradnje Svetišta (Izlazak 40,33) i na kraju gradnje Salomonovog hrama (1. o kraljevima 7,40.51) — a oba ta mjesta služila su za poučavanje o Evanđelju i spasenju.

Nakon pada, subota na kraju tjedna upućuje na čudo spasenja koje će se ostvariti samo putem čuda novog stvaranja (Izaija 65;17; Otkrivenje 21,1). Subota je znak da će na kraju našeg ljudskog tjedna patnjama i kušnjama ovoga svijeta doći kraj.

Zato je Isus izabrao subotu kao najprikladniji dan za izlječenje bolesnika (Luka 13,13-16). Nasuprot svim predajama i običajima u kojima su vođe ostali zarobljeni, Isus je subotnjim izlječenjima ukazivao ondašnjim ljudima, a i nama, na vrijeme kada će se sva bol, sva patnja i svaka smrt okončati, što je krajnji korak u procesu spasenja. Prema tome, svaka subota upućuje nas na nadu u otkupljenje.

`Na koji način odmaranjem u subotnji dan doživljavamo odmor i spasenje koje sada imamo u Isusu, a koje će se konačno ispuniti kad bude stvoreno novo nebo i nova Zemlja?`