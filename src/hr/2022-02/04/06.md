---
title: 'Savez — 2. Dio'
date: 21/04/2022
---

`Pročitajte Postanak 8,21-9,1. Kakvo je značenje Božjeg zalaganja za očuvanje života? Na koji način Božji blagoslov ostvaruje svrhu tog zalaganja?`

Božja posvećenost očuvanju života bila je čin milosti, a ne rezultat ljudskih zasluga. Bog je odlučio sačuvati život na Zemlji unatoč ljudskom zlu (Postanak 8,21). U Postanku 8,22 stoji: “Sve dok zemlje bude”, to jest sve dok postoji ova sadašnja Zemlja, godišnja doba će dolaziti i prolaziti i život će opstajati. Ukratko, Bog nije odustao od svojeg stvaranja.

Sljedeći tekst u kojem se govori o Božjem blagoslovu vraća nas na prvobitno stvaranje i blagoslov koji ga je pratio (Postanak 1,22.28; 2,3). Bog je pružio čovječanstvu priliku za novi početak — mogućnost da počne iznova.

`Pročitajte Postanak 9,8-17. Kakvo je značenje duge? U kojem su smislu riječi “da zalogom bude Savezu” (Postanak 9,13) povezane s drugim znakom Saveza, subotom?`

Izraz “svoj Savez” ponavlja se triput (Postanak 9,9.11.17), što označava vrhunac i ispunjenje prvobitnog Božjeg obećanja (Postanak 6,18). Nakon prethodnog odlomka, koji je paralelan sa šestim danom u izvještaju o stvaranju, ovaj je odlomak paralelan s opisom sedmog dana subote u izvještaju o stvaranju. Ponavljanje riječi “Savez” sedam puta u tom tekstu poklapa se sa subotom. Kao i subota, duga je znak Saveza (Postanak 9,13.14.16; usporedi Izlazak 31,12-17). Također kao i subota, duga ima sveobuhvatni karakter — vrijedi za cijeli svijet. Kao što je subota kao simbol stvaranja namijenjena svima, gdje god se nalazili, tako i obećanje da više neće biti sveopćeg potopa vrijedi za sve ljude na svakom mjestu.

`Kada sljedeći put vidite dugu, razmislite o svim Božjim obećanjima koja su nam dana. Zašto možemo vjerovati tim obećanjima i na koji nam način duga to pokazuje?`