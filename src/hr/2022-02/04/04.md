---
title: 'Svršetak Potopa'
date: 19/04/2022
---

U Postanku 7,22-24 opisuje se poražavajuće i sveopće djelovanje voda kad se “istrijebilo svako biće” (Postanak 7,23) i koje “stotinu i pedeset dana vladahu vode zemljom” (Postanak 7,24). Upravo u tom ozračju potpunog uništenja i beznađa “Bog se sjeti” (Postanak 8,1). Taj se izraz nalazi u samom središtu cjelokupnog izvještaja o potopu i to je njegova glavna poruka.

`Pročitajte Postanak 8,1. Što znači da se Bog “sjetio” Noe?`

Glagol zakhar, “sjetiti se”, znači da Bog nije zaboravio; to je nešto više od puke umne aktivnosti. U biblijskom kontekstu “onda se Bog sjeti” podrazumijeva ispunjenje Njegovog obećanja i često se odnosi na spasenje (vidi Postanak 19,29). U kontekstu potopa “onda se Bog sjeti” znači da kiša “prestade” (Postanak 8,2) i da će Noa ubrzo moći napustiti korablju (Postanak 8,16).

Premda mu još uvijek nije bio dan izravni nalog za izlazak, Noa preuzima inicijativu i prvo šalje gavrana, a zatim i golubicu da ispitaju stanje. Napokon, pošto mu se golubica nije vratila, on shvaća da “uzmakoše vode sa zemlje. Noa skine pokrov s korablje i pogleda: površina okopnjela” (Postanak 8,13).

Noino ponašanje pruža nam obilje praktičnih pouka. S jedne strane uči nas da vjerujemo Bogu, premda On još uvijek ne govori izravno. S druge strane, vjera ne osporava vrijednost razmišljanja i ispitivanja. Vjera nas ne oslobađa dužnosti da mislimo, tražimo i provjeravamo je li ono što smo saznali istina.

Pa ipak Noa ne izlazi van sve dok mu Bog konačno ne kaže da to učini (Postanak 8,15-19). Dakle, čak i pošto je saznao da može sigurno izići iz korablje, Noa se još uvijek oslanja na Boga i čeka Njegov znak. I dalje je strpljivo čekao u korablji. “Kao što je i ušao na Gospodnju posebnu zapovijed, on je čekao na posebnu uputu da je napusti. Napokon je anđeo sišao s Neba, otvorio masivna vrata i zapovjedio patrijarhu i njegovim ukućanima da pođu zemljom i sa sobom povedu sva živa bića.” (Ellen G. White, Patrijarsi i proroci, str. 78,79; u izvorniku 105)

`Pročitajte sljedeće tekstove: Postanak 8,1; 19,29; Psalam 106,4. Što znači izraz “onda se Bog sjeti”? Što ta istina znači za nas danas — kako vam je Bog pokazao da vas se “sjetio”?`