---
title: 'Za Daljnje Proučavanje'
date: 22/04/2022
---

Posebno je poučno usporediti mentalitet, ponašanje ljudi i stanje u svijetu prije potopa s današnjim vremenom. Ljudska pokvarenost sasvim sigurno nije nova pojava. Razmislite o sličnostima između njihovog i našeg vremena.

“Grijesi koji su zahtijevali osvetu nad pretpotopnim svijetom i danas postoje. Božji strah je iščezao iz srca ljudi, a s Njegovim se Zakonom postupa s ravnodušnošću i prijezirom. Izrazita svjetovnost ljudi onog vremena jednaka je svjetovnosti naraštaja koji danas živi. … Bog nije osudio pretpotopne ljude zbog jedenja i pijenja. … Njihov se grijeh sastojao u uzimanju ovih darova bez zahvalnosti prema Davaocu i obeščašćivanju samih sebe neograničenim popuštanjem apetitu. Ženidba je bila zakonita. Brak je bio Božja uredba, bila je to jedna od prvih ustanova što ih je On uspostavio. On je dao posebne uredbe u vezi s ovim obredom odijevajući ga u svetost i ljepotu, ali ove su uredbe zaboravljene, brak je izopačen te se koristi kao sluga strastima.

Slično je stanje i danas. Ono što je samo po sebi zakonito pretvara se u razuzdanost. … Prijevara, potkupljivanje i krađa prolaze bez opomene u višim i nižim društvenim krugovima. Tisak je prepun izvješća o ubojstvima. … Duh anarhije prožima sve narode, a neredi koji s vremena na vrijeme izazovu zgražanje svijeta samo su pokazatelji nagomilane vatre strasti i bezakonja koji će, jednom kad izmaknu kontroli, Zemlju ispuniti jadom i pustoši. Slika o pretpotopnom svijetu koju daje nadahnuće predstavlja istinsko stanje prema kojem ide suvremeno društvo. Čak i sada, u ovom stoljeću u kršćanskim zemljama zločini koji se danas čine jednako su mračni i strašni kao oni zbog kojih su uništeni grješnici drevnog svijeta.” (Ellen G. White, Patrijarsi i proroci, str. 74,75; u izvorniku 101,102)

**Pitanja za razgovor**

`1.	Koje su karakteristike zajedničke pretpotopnom i našemdruštvu? Čemu nas te zajedničke karakteristike uče o milosti Boga koji, usprkos svemu tome, voli ovaj svijet i još uvijek nastoji spasiti sve ljude?`

`2.	Neki ljudi tvrde da je potop u Noino vrijeme bio samo lokalnidogađaj. Što je pogrešno u takvom mišljenju? Kad bi to bila istina, zašto bi svaka lokalna poplava (i svaka duga) činila Boga lažljivcem?`