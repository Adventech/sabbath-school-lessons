---
title: Potop
date: 18/04/2022
---

Glagol asah, “načiniti”, koji se odnosi na Noine postupke, također je ključna riječ u izvještaju o stvaranju u Postanku (Postanak 1,7.16.25. 26.31; 2,2). Prema tome, Noina djela poslušnosti Bogu nalik su na Božja djela stvaranja. Na osnovi te veze možemo zaključiti da se prigodom potopa nije radilo samo o Božjem kažnjavanju čovječanstva, već i o Božjem spasenju.

`Pročitajte Postanak 7. Zašto nas opis potopa podsjeća na izvještaj o stvaranju? Koje pouke možemo izvući iz sličnosti između tih dvaju događaja?`

Pozorno čitanje izvještaja o potopu otkriva da su korištene mnoge riječi i izrazi koji se javljaju i u izvještaju o stvaranju: “sedam” (Postanak 7,2.3.4.10; usporedi Postanak 2,1-3); “mužjaka i njegovu ženku” (Postanak 7,2.3.9.16; usporedi Postanak 1,27); “sve vrste životinja” (Postanak 7,14; usporedi Postanak 1,11.12.21.24.25); “životinje”, “ptice”, “od svega što zemljom puzi” (vidi Postanak 7,8.14.21.23; usporedi Postanak 1,24.25); i “duša živa” (Postanak 7,15.22; usporedi Postanak 2,7).

Izvještaj o potopu, dakle, pomalo podsjeća na izvještaj o stvaranju. Ti odjeci izvještaja o stvaranju otkrivaju da je Bog koji stvara isti onaj Bog koji uništava (Ponovljeni zakon 32,39). Pa ipak, ti odjeci prenose i poruku nade — potop je značio novo stvaranje, iz vode, što dovodi do novog postojanja.

Kretanje voda pokazuje da je to novo stvaranje zapravo obrnuti čin stvaranja iz Postanka 1. Za razliku od 1. poglavlja Postanka, gdje se opisuje odvajanje voda nad svodom od voda pod svodom (Postanak 1,7), u potopu dolazi do njihovog ponovnog sjedinjenja jer one probijaju svoje granice (Postanak 7,11).

Taj proces prenosi paradoksalnu poruku — Bog mora uništiti ono što je bilo prije da bi omogućio novo stvaranje do kojeg će doći poslije. Stvaranje nove Zemlje zahtijeva uništenje stare. Tako potop najavljuje buduće spasenje svijeta na svršetku vremena: “Potom opazih novo nebo i novu zemlju, jer su iščezli prvo nebo i prva zemlja: mora više nema.” (Otkrivenje 21,1; usporedi Izaija 65,17)

`Šta bi u nama trebalo biti uništeno da bi se moglo iznova stvoriti? (Vidi Rimljanima 6,1-6.)`