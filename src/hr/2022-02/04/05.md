---
title: 'Savez — 1. Dio'
date: 20/04/2022
---

Došao je trenutak da se obećani Savez ispuni. “A s tobom ću učiniti Savez; ti ćeš ući u korablju — ti i s tobom tvoji sinovi, tvoja žena i žene tvojih sinova.” (Postanak 6,18) Za razliku od božanske prijetnje uništenjem (Postanak 6,17), ovaj Savez obećava život.

`Pročitajte Postanak 8,20. Što je Noa prvo učinio kad je izišao iz korablje i zašto?`

Poput Adama i Eve koji su slavili Boga u subotu neposredno nakon šest dana stvaranja, Noa prinosi žrtvu Bogu odmah nakon potopa, koji je sâm po sebi bio novi čin stvaranja. Međutim, postoji razlika između ta dva čina bogoslužja. Za razliku od Adama i Eve koji su se izravno klanjali Bogu, Noa je morao prinijeti žrtvu. Ovdje se prvi put spominje žrtvenik u Svetom pismu. Bila je to “žrtva paljenica” (olah), najstarija i najčešće prinošena žrtva. Za Nou je to bila žrtva zahvalnica (usporedi Brojevi 15,1-11), prinesena kao izraz zahvalnosti Stvoritelju koji ga je spasio.

`Pročitajte Postanak 9,2-4. Kako je potop utjecao na ljudsku prehranu? Koje se načelo nalazi u pozadini Božjih ograničenja?`

Zbog posljedica potopa biljna hrana više nije bila dostupna kao nekada. Zato je Bog dopustio ljudima da jedu životinjsko meso. Ta promjena prehrane dovela je do promjene u odnosima između ljudi i životinja u usporedbi s odnosima koji su postojali između njih nakon prvobitnog stvaranja. Prema izvještaju o stvaranju, ljudi i životinje dijelili su istu biljnu hranu i nisu bili ugroza jedni drugima. Međutim, nakon potopa ubijanje životinja radi pribavljanja hrane dovelo je do odnosa koji su uključivali strah i strepnju (Postanak 9,2). U trenutku kad su počeli jesti jedni druge, ljudi i životinje razvili su sasvim drugačiji odnos od onoga u kojem su uživali u Edenu.

Međutim, to Božje dopuštenje imalo je dva ograničenja. Prvo, nisu sve životinje bile pogodne za hranu. Prvo ograničenje ogledalo se u razlici između “čistih i nečistih” životinja, što je bilo dio poretka stvaranja (vidi Postanak 8,19.20; usporedi Postanak 1,21.24). Drugo ograničenje bilo je izričito i novo, a podrazumijevalo je suzdržavanje od konzumiranja krvi jer je u njoj život (Postanak 9,4).