---
title: 'Priprema Za Potop'
date: 17/04/2022
---

`Pročitajte Postanak 6,13-7,10. Koju pouku možemo izvući iz tog neobičnog izvještaja o ranom razdoblju ljudske povijesti?`

Poput Daniela, Noa je prorok koji najavljuje svršetak svijeta. Hebrejska riječ tevah, “korablja” (Postanak 6,14), ista je rijetka egipatska posuđenica koja je korištena za “košaricu” u kojoj je Mojsije kao dijete bio skrivan i sačuvan da bi izbavio Izrael iz Egipta (Izlazak 2,3).

Neki u općoj strukturi ove korablje vide paralele s Kovčegom saveza (Izlazak 25,10). Kao što će Noina korablja omogućiti opstanak čovječanstva, tako i Kovčeg saveza, znak Božje prisutnosti usred Njegovog naroda (Izlazak 25,22), ukazuje na Božje djelo spasenja tog naroda.

Rečenicama: “Noa učini tako. Sve kako mu je Bog naredio, tako je izvršio” (Postanak 6,22), završava uvodni dio. Glagol asah, “učini”, koji se odnosi na Noin postupak, odgovor je na glagol asah, “načini”, u Božjoj zapovijedi, kojim uvodni dio počinje (Postanak 6,14) i koji se u izvornom tekstu ponavlja pet puta (Postanak 6,14-16). Ta jeka Božje zapovijedi i Noinog odgovora ukazuje na Noinu apsolutnu poslušnost onome što mu je Bog rekao da učini, asah. Zanimljivo je da se taj izraz koristi i u kontekstu izgradnje Kovčega saveza (Postanak 39,32.42; 40,16).

“Bog je Noi dao točne mjere korablje i jasne, detaljne upute u vezi s njenom gradnjom. Ljudska mudrost nije mogla izmisliti lađu tako velike čvrstoće i trajnosti. Bog je bio njezin dizajner, a Noa glavni graditelj.” (Ellen G. White, Patrijarsi i proroci, str. 68; u izvorniku 92)

Dakle, ta paralela između dvaju “kovčega” ponovno potvrđuje njihovu jedinstvenu otkupiteljsku ulogu. Zato je Noina poslušnost opisana kao dio Božjeg plana spasenja. Noa je bio spašen jednostavno zato što je imao dovoljno vjere da učini ono što mu je Bog zapovjedio (vidi Hebrejima 11,7). On je bio rani primjer vjere koja se očituje poslušnošću — vjere koja je jedino bitna (Jakov 2,20).

Ukratko, iako “je Noa našao milost u očima Jahvinim” (Postanak 6,8), on kao odgovor na tu već danu milost, postupa vjerno i poslušan je Božjim zapovijedima. Zar tako ne bismo trebali postupati i svi mi?

`Pročitajte 2. Petrova 2,5-9. Zašto je spašena samo Noina obitelj? Koju pouku možemo izvući iz izvještaja o Noi, a tiče se naše uloge u opominjanju svijeta na predstojeći sud?`