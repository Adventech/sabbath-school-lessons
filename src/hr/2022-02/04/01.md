---
title: Potop
date: 16/04/2022
---

### Biblijski tekstovi
Postanak 6,13-7,10; 2. Petrova 2,5-9; Postanak 7; Rimljanima 6,1-6; Psalam 106,4; Postanak 8; Postanak 9,1-17.

> <p></p>
> “Kao što je bilo u Noino vrijeme, tako će biti za dolaska Sina Čovječjega.” (Matej 24,37)

“Vidje Jahve kako je čovjekova pokvarenost na zemlji velika i kako je svaka pomisao u njegovoj pameti uvijek samo zloća.” (Postanak 6,5) Glagol “vidje” (Postanak 6,5) vraća čitatelja na svaki korak Božjeg prvobitnog stvaranja. Ali ono što Bog sada vidi, umjesto da bude tov, “dobro”, zapravo je ra, “zlo” (Postanak 6,5). Stječe se dojam da se Bog pokajao što je stvorio ovaj svijet koji je sada bio pun zla (Postanak 6,5).

Pa ipak, čak i to Božje kajanje sadrži elemente spasenja. Hebrejska riječ nakham, “kajanje”, zvuči slično kao ime Noa (Noakh), što znači “utjeha” (Postanak 5,29). Dakle, Božji odgovor na to zlo ima dvije strane. On sadrži prijetnju pravdom, što će dovesti do uništenja nekih ljudi, ali i obećanje utjehe i milosti, što će voditi k spasenju drugih.

Taj “dvostruki glas” već se čuo u slučaju Kajina i Abela/Šeta, i ponovno preko uspoređivanja dviju nasljednih loza — Šetove (sinovi Božji) i Kajinove (sinovi čovječji). A sad se opet mogao čuti kad je Bog napravio razliku između Noe i ostatka čovječanstva.

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 147—155.**