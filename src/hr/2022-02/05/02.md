---
title: 'Kletva Nad Hamom'
date: 24/04/2022
---

`Pročitajte Postanak 9,18-27. Koja je poruka tog neobičnog događaja?`

Noino ponašanje u vinogradu podsjeća na Adamovo ponašanje u Edenskom vrtu. Ta dva događaja imaju zajedničku točku: jedenje voća koje rezultira golotinjom, a zatim pokrivanje, prokletstvo i blagoslov. Dakle, Noa se ponovno povezuje sa svojim adamovskim korijenima i, nažalost, nastavlja tu povijest pada.

Vrenje voća nije bilo dio Božjeg prvobitnog stvaranja. Noa se prepustio njegovom djelovanju, a zatim izgubio samokontrolu i obnažio se. Činjenica da je Ham “vidio” njegovu golotinju podsjeća na Evu, koja je također “vidjela” zabranjeno stablo (Postanak 3,6). Ta sličnost pokazuje da Ham nije samo krišom, slučajno “vidio” golotinju svojeg oca. On je išao unaokolo i pričao o tome a da nije ni pokušao otkloniti problem svojeg oca. Nasuprot tome, reakcija njegove braće koja su odmah pokrila oca, dok ga je Ham ostavio golog, prešutno je osudila Hamove postupke. Tu je riječ o poštovanju roditelja. Ako ne poštujete svoje roditelje, svoju prošlost, to će utjecati na vašu budućnost (Izlazak 20,12; usporedi Efežanima 6,2). Otuda i prokletstvo koje će utjecati na Hamovu budućnost i budućnost njegovog sina Kanaana.

Naravno, gruba je teološka pogreška i etički zločin koristiti taj tekst za opravdavanje rasističkih teorija protiv bilo koga. Proročanstvo je strogo ograničeno na Kanaana, Hamovog sina. Biblijski pisac tu ima na umu neke od pokvarenih postupaka Kanaanaca (Postanak 19,5-7.3135). Osim toga, ova kletva sadrži i obećanje o blagoslovu. U pitanju je igra riječi s imenom “Kanaanan” koje je izvedeno od glagola kana, što znači “pokoriti”. Upravo će pokoravanjem Kanaana Božji narod, Šemovi potomci, ući u Obećanu Zemlju i pripremiti put za dolazak Mesije, koji će Jafeta raširiti “da prebiva pod šatorima Šemovim” (Postanak 9,27). To je proročka aluzija na proširenje Božjeg Saveza na sve narode koji prihvate poruku spasenja upućenu preko Izraela cijelom svijetu (Daniel 9,27; Izaija 66,18-20; Rimljanima 11,25). Tako će Hamova kletva zapravo biti blagoslov za sve narode, uključujući i potomke Hama i Kanaanaca koji prihvate spasenje koje im je Bog ponudio.

`Noa — “junak” potopa — pijan? Što nam to govori o nesavršenosti svih nas i o tome zašto nam je Božja milost potrebna u svakom trenutku našeg života?`