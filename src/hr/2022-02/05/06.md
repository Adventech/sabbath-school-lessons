---
title: 'Spasenje Izgnanika'
date: 28/04/2022
---

`Pročitajte sljedeće retke: Postanak 11,8.9; 9,1 i usporedite ih Postankom 1,28. Zašto je Božje rasijavanje spasonosno?`

Božji plan i blagoslov za ljude sastojao se u sljedećem: “Plodite se i množite i zemlju napunite.” (Postanak 9,1; usporedi Postanak 1,28) Međutim, babilonski su se graditelji, nasuprot Božjem planu, držali zajedno kao isti narod. Jedan od razloga zbog kojih su željeli sazidati taj grad bio je da se ne bi “raspršili po svoj zemlji” (Postanak 11,4). Odbili su se preseliti negdje drugdje, vjerojatno smatrajući da će zajedno biti moćniji nego što bi bili kad bi se razdvojili i raspršili. I bili su u pravu.

Nažalost, oni su snagu svojeg jedinstva koristili za zlo, a ne za dobro. Željeli su “pribaviti sebi ime”, što je jasan odraz njihove oholosti i ponositosti. Kad god ljudi otvoreno prkoseći Bogu požele “pribaviti sebi ime”, možemo biti sigurni da to neće izići na dobro. I nije nikad.

Dakle, kao kaznu za njihov otvoren prkos Bog ih je raspršio “po svoj zemlji” (Postanak 11,9), upravo ono što nisu željeli da se dogodi.

Zanimljivo je da se ime Babilon, što znači “vrata Božja”, povezuje s glagolom balal, što znači “zbuniti” (Postanak 11,9). Dakle, upravo zato što su htjeli stići do “vrata” Božjih, jer su sebe smatrali jednakima Bogu, završili su zbunjeni i mnogo manje moćni nego što su bili.

“Babilonci su bili odlučni da uspostave kraljevstvo neovisno o Bogu. Međutim, među njima je bilo nekih koji su se bojali Boga i koje su bezbožnici prijetvornošću prevarili i uključili u svoje planove. Zbog ovih vjernih ljudi Bog je odložio svoju kaznu i dao ljudima vremena da otkriju svoj istinski karakter. Dok su se njihovi planovi razvijali, Božji su ih sinovi nastojali odvratiti od njihovih namjera, ali su ljudi bili ujedinjeni u svom izazovu Neba. Da ih se nije zaustavilo, oni bi pokvarili svijet još u povojima. Njihov se savez temeljio na pobuni, a kraljevstvo je bilo namijenjeno samouzvišenju, gdje Bog nije trebao ni vladati niti se štovati.” (Ellen G. White, Patrijarsi i proroci, str. 93,94; u izvorniku 123)

`Zašto ne smijemo težiti za tim da sebi “steknemo ime”?`