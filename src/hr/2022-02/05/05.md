---
title: '“hajde Da Siđemo”'
date: 27/04/2022
---

`Pročitajte sljedeće tekstove: Postanak 11,5-7; Psalam 139,712. Zašto je Bog tada sišao na Zemlju? Koji je događaj potaknuo takav božanski odgovor?`

Ironijom slučaja, premda su ljudi željeli uzaći u visine, Bog je morao sići k njima. Božji silazak dokaz je Njegove nadmoći. Bog će uvijek biti izvan našeg ljudskog dosega. Svaki ljudski napor da se uzdigne k Njemu i bude s Njim na Nebu uzaludan je i smiješan. A Isus je upravo zato sišao k nama — da bi nas spasio. Nije bilo drugog načina da nas spasi.
Neobično je u izvještaju o Babilonskoj kuli da se Bog “spusti da vidi grad i toranj” (Postanak 11,5). Bog uopće nije morao sići da bi je vidio (Psalam 139,7-12; usporedi Psalam 2,4), ali je to ipak učinio. Ta misao naglašava Božju povezanost s čovječanstvom.

`Pročitajte Luka 1,26-33. Čemu nas ovaj događaj uči o Božjem silaženju k nama?`

Božji silazak podsjeća nas na načelo opravdanja vjerom i na Božju milost. Što god mi učinili za Boga, On će i dalje morati sići da bi se susreo s nama. Ništa što činimo za Boga neće nas dovesti k Njemu niti nas spasiti. Naprotiv, spasit će nas Božje kretanje k nama. U Postanku 11,5-7 čak dvaput se spominje Božji silazak, što pokazuje koliko Mu je bilo važno to što se tamo događalo.

Prema navedenim redcima, Bog je želio staviti točku na njihovo duboko ukorijenjeno jedinstvo, koje bi — s obzirom na njihovo palo stanje — moglo voditi samo u sve veće zlo. Zato im je odlučio pobrkati jezike, čime je osujetio njihove zajedničke planove.

“Planovi babilonskih graditelja završili su sramotom i porazom. Vrhunac njihova ponosa postao je spomenik njihove ludosti. Ipak, ljudi su neprekidno išli istim pravcem oslanjajući se na sebe i odbacujući Božji Zakon. To isto načelo je Sotona pokušao provesti na Nebu, isto načelo je rukovodilo Kajinom u prinošenju njegove žrtve.” (Ellen G. White, Patrijarsi i proroci, str. 94; u izvorniku 123)

`Kako u izvještaju o Babilonskoj kuli možemo prepoznati još jedan primjer ljudske oholosti i razloge zbog kojih je taj pokušaj na kraju propao? Koje pouke možemo izvući iz tog događaja za sebe?`