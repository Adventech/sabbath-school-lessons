---
title: 'Rodoslovlje U Postanku'
date: 25/04/2022
---

Na osnovi kronoloških podataka o Noinom vremenu, vidimo da on služi kao poveznica između civilizacija prije i nakon potopa. Posljednja dva retka njegove povijesti (Postanak 9,28.29) vraćaju nas na posljednju kariku Adamovog rodoslovlja (Postanak 5,32). Pošto je Adam umro kada je Lamek, Noin otac, imao 56 godina, Noa je sigurno slušao o Adamu tako da je ono što je čuo o njemu prenosio svojim potomcima prije i nakon potopa.

`Pročitajte Postanak 10. Koja je svrha tog rodoslovlja u Bibliji? (Vidi također Luka 3,23-38.)`

Biblijsko rodoslovlje ima tri funkcije. Prvo, ono naglašava povijesnu narav biblijskih izvještaja koji se odnose na stvarne ljude koji su nekada živjeli i umrli, i čiji su dani bili precizno izbrojeni. Drugo, ono pokazuje kontinuitet od starine do vremena u kojem živi pisac određene knjige uspostavljajući jasnu vezu između prošlosti i “sadašnjosti”. Treće, podsjeća nas na ljudsku krhkost i na tragičan učinak prokletstva grijeha i njegovih smrtonosnih posljedica na sve buduće naraštaje.

Zapazite da podjela na “Hamite”, “Semite” i “Jafetite” ne slijedi neke jasne kriterije. Sedamdeset naroda najavljuje sedamdeset članova Jakovljeve obitelji (Postanak 46,27) i sedamdeset izraelskih starješina u pustinji (Izlazak 24,9). Misao o povezanosti između sedamdeset naroda i sedamdeset starješina ukazuje na poslanje Izraela prema ostalim narodima: “Kad je Višnji baštinu dijelio narodima, kad je razmještao sinove čovječje, odredi im međe po broju Božjih sinova.” (Ponovljeni zakon 32,8) Prema istoj logici Isus šalje sedamdeset učenika da navješćuju Evanđelje (Luka 10,1).

Ovaj nam podatak otkriva izravnu vezu između Adama i patrijarha. Sve su to bile povijesne osobe, stvarni ljudi od Adama nadalje. To nam također pomaže da shvatimo da su patrijarsi imali izravan pristup svjedocima koji su se osobno sjećali tih starih događaja.

`Pročitajte Matej 1,1-17. Čemu nas to uči u vezi s povijesnim postojanjem svih tih osoba? Zašto je za našu vjeru toliko bitno da znamo i vjerujemo da su to bili stvarni ljudi?`