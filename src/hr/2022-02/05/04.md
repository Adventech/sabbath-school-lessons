---
title: 'Jedan Jezik'
date: 26/04/2022
---

`Pročitajte Postanak 11,1-4. Zašto je ljudima “po svoj zemlji” bilo toliko stalo da postignu jedinstvo?`

Izraz “sva zemlja” odnosi se na mali broj ljudi koji su živjeli nakon potopa. Razlog za njihovo okupljanje jasno je naznačen — htjeli su podići kulu koja bi sezala do nebesa (Postanak 11,4). Njihova prava namjera bila je zauzeti mjesto samog Boga Stvoritelja. Posebno je značajno to što opis namjera i postupaka tih ljudi podsjeća na opis Božjih namjera i postupaka u izvještaju o stvaranju: “rekoše” (Postanak 11,3.4; usporedi Postanak 1,6.9.14 itd.); “hajdemo praviti” (Postanak 11,3.4; usporedi Postanak 1,26). Izrijekom se navodi njihova namjera: “Pribavimo sebi ime” (Postanak 11,4), što je izraz koji se koristi isključivo za Boga (Izaija 63,12.14).

Ukratko, graditelji Babilona njegovali su grešnu želju da zamijene Boga Stvoritelja. (Znamo tko ih je na to nadahnuo, zar ne? Vidi Izaija 14,14.) Sjećanje na potop nesumnjivo je igralo određenu ulogu u njihovom projektu. Sagradili su visoku kulu kako bi preživjeli sljedeći potop ako bi do njega došlo usprkos Božjem obećanju. Sjećanje na potop sačuvano je u babilonskoj predaji, premda iskrivljeno, i povezuje se s podizanjem grada Babilona. Taj napor da se dopre do Neba i preuzme Božje prijestolje karakterizirat će duh Babilona.

Zbog istog je razloga izvještaj o Babilonskoj kuli tako važan motiv u Knjizi proroka Daniela. Pozivanje na zemlju Šinear u uvodu izvještaja o Babilonskoj kuli (Postanak 11,2) ponavlja se na početku Danielove knjige, kao naziv mjesta na koje je Nabukodonozor donio predmete iz jeruzalemskog hrama (Daniel 1,2). Među mnogim drugim događajima opisanim u toj knjizi, epizoda u kojoj Nabukodonozor podiže zlatni kip, vjerojatno na istom mjestu, u istoj “ravnici”, najjasnije dočarava takav stav. U svojim viđenjima svršetka Daniel vidi isti prizor — zemaljske narode kako se okupljaju da bi se ujedinili protiv Boga (Daniel 2,43; 11,43-45; usporedi Otkrivenje 16,15.16). Kao i u slučaju Babilona, taj njihov pokušaj propada.

`Poznati francuski sekularni pisac iz prošlog stoljeća tvrdio je da je velika svrha čovječanstva da pokuša “biti Bog”. Što nas to u svima nama, počevši od Eve u Edenu (Postanak 3,5), uvlači u tu opasnu laž?`