---
title: 'Jakov I Ezav'
date: 22/05/2022
---

`Pročitajte Postanak 25,21-34. Usporedite Jakova i Ezava. Koje su osobine učinile Jakova dostojnim Izakovog blagoslova?`

Već od majčine utrobe bilo je jasno da su Jakov i Ezav različiti i da će se boriti jedan protiv drugog. Dok je Ezav opisan kao snažan lovac i ratar, na Jakova se gledalo kao na krotku osobu koja sjedi u šatoru i duboko razmišlja. Hebrejska riječ tam, prevedena kao “krotak”, primijenjena je i na Joba i Nou. Kod Joba prevedena je kao “neporočan” (Job 8,20), a kod Noe kao “pravedan i neporočan” (Postanak 6,9).

Ta razlika u karakterima postala je još vidljivija kasnije u njihovom životu (Postanak 27,1—28,5). Kada se Ezav jednom prigodom vratio kući umoran i gladan, Jakov mu je skuhao varivo. Za Ezava je to odmah vidljivo, fizičko uživanje u hrani, “danas” (Postanak 25,31), bilo važnije od budućeg blagoslova povezanog s njegovim pravom prvorodstva (usporedi Hebrejima 12,16.17).

“Izak i Rebeka su obećanja dana Abrahamu i njegovom sinu smatrali velikim ciljem svojih nada i čežnji. Jakov i Ezav su bili upoznati s ovim obećanjima. Oni su učeni da pravo prvorodstva smatraju važnim, jer je to obuhvaćalo ne samo nasljeđivanje zemaljskog bogatstva, već i duhovnog prvorodstva. Primatelj je trebao biti svećenik obitelji, a iz loze njegovih potomaka na svijet je trebao doći Otkupitelj.” (Ellen G. White, Patrijarsi i proroci, str. 141,142; u izvorniku 177)

Za razliku od svojeg brata, Jakov je prvenstvenu važnost pridavao budućem duhovnom značenju tog blagoslova. Pa ipak, poslije, na poticaj majke (vidi Postanak 27), Jakov je otvoreno i namjerno prevario svojeg oca pozivajući se čak i na Boga Jahvu (Postanak 27,20) da bi u tome uspio. Počinio je tu strašnu prijevaru s ciljem za koji je bio uvjeren da je dobar.

Posljedice su bile tragične i dodatno su pridonijele nefunkcionalnosti već ionako nefunkcionalne obitelji.

`Jakov je želio nešto dobro, nešto vrijedno, i to je za divljenje (posebno kad to usporedimo sa stavom njegovog brata). Ipak, pribjegao je prijevari i laži da bi do toga došao. Kako možemo izbjeći sličnu zamku — učiniti zlo da bismo postigli nešto “dobro”?`