---
title: 'Jakov — Varalica'
date: 21/05/2022
---

### Biblijski tekstovi
Postanak 25,21-34; Postanak 28,10-22; Postanak 11,1-9; Postanak 29,1-30; Postanak 30,25-32.

> <p></p>
> “‘Zato valjda što mu je ime Jakov, dvaput me već prevario’ — reče Ezav. ‘Oduzeo mi prvorodstvo, a sad mi evo oduze i blagoslov.’ Onda doda: ‘Zar za me nisi sačuvao nikakva blagoslova?’” (Postanak 27,36)

Sada nastavljamo s obiteljskom poviješću Izaka, čudesnog djeteta i ranog pretka obećanog potomka. Međutim, izvještaj ne počinje baš najbolje. Mane u karakteru njegovog sina Jakova očitovat će se u rivalstvu između dva brata oko prvorodstva (Postanak 25,27-34), a poslije i oko prava na Izakov blagoslov (Postanak 27).

Pošto je prevario oca i ukrao blagoslov starijem bratu, Jakov je morao pobjeći kako bi spasio živu glavu. Tijekom izgnanstva Bog mu se objavio u Betelu (Postanak 28,10-22). Nakon toga Jakov, varalica, i sam će biti žrtva prijevara. Umjesto Rahele koju je zavolio (Postanak 29), bit će mu podmetnuta Lea, starija kći, i on će morati raditi četrnaest godina godina da bi dobio svoje žene.

Jakov je ipak doživio Božji blagoslov jer mu se u izgnanstvu rodilo dvanaest sinova, a Bog je uvećao i njegovo bogatstvo.

Dakle, između svega ostalog, u ovom izvještaju vidimo da Bog na ovaj ili onaj način ispunjava svoja obećanja Saveza, koliko god često Njegov narod griješio.

**OIKOS: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 195—207.**