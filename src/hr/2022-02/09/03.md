---
title: 'Jakovljeve Ljestve'
date: 23/05/2022
---

Pošto je saznao da je Jakov dobio očev blagoslov, Ezavu je bilo jasno da ga je brat prevario i istisnuo (Postanak 27,42). Rebeka se zabrinula i pokušala spriječiti taj zločin koji bi bio poguban za oba sina (Postanak 7,45). Tako je, uz Izakovu pomoć (Postanak 28,5), nagovorila Jakova da pobjegne i potraži utočište u njezinoj obitelji (Postanak 27,43). Na putovanju Jakovu se u snu objavio Bog na mjestu koje je nazvao Betel, što znači “kuća Božja”, i tu je načinio Savez.

`Pročitajte Postanak 28,10-22. Usporedite Postanak 11,1-9. Po čemu se Betel razlikuje od Babilona? Koju pouku o našem odnosu s Bogom možemo naučiti iz Jakovljevog iskustva u Betelu za razliku od onoga što se dogodilo u Babilonu?`

Jakov je u snu vidio neobične ljestve povezane s Bogom. Isti hebrejski glagol natsav koristi se za ljestve koje “stoje” (Postanak 28,12) i Boga koji “je stajao” (Postanak 28,13 — Šarić), kao da su te ljestve i Bog jedno te isto.

Te ljestve dovode se u vezu s pokušajem Babilonaca da dopru do Neba. Poput Babilonske kule, ljestve “vrhom do neba dopiru”. Ali dok Babilonska kula prikazuje napor čovjeka da se uzdigne i dođe do Boga, betelske ljestve naglašavaju da se pristup Bogu može ostvariti samo Božjim dolaskom k nama, a ne ljudskim naporima.

Što se tiče “kamena” na koji je Jakov položio glavu i na kojem je usnio san, on je postao simbol Betela, “kuće Božje” (Postanak 28,17; usporedi Postanak 28,22), što upućuje na hram, svetište, središte Božjeg spasonosnog djelovanja za čovječanstvo.

Međutim, izraze štovanja i osjećaj strahopoštovanja zbog svega što mu se dogodilo Jakov nije ograničio samo na duhovno i mistično. On je želio uzvratiti u konkretnom, opipljivom smislu. Tako je odlučio “desetinu” odlagati za Boga — ne da bi dobio Božji blagoslov, već kao znak zahvalnosti za Božji dar koji mu je već bio dan. Ovdje ponovno vidimo pojam desetine mnogo prije pojave izraelskog naroda.

`Pročitajte ponovno Postanak 28,11. Jakov “desetinu” daje “od svega što mi budeš davao” (Postanak 28,22). Koju važnu pouku trebamo izvući iz tih Jakovljevih riječi o desetini i onome što ona prikazuje?`