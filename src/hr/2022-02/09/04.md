---
title: 'Varalica Biva Prevaren'
date: 24/05/2022
---

`Pročitajte Postanak 29,1-30. Kako i zašto je Bog dopustio Labanovu prijevaru? Koje je pouke Jakov naučio?`

Prvo što je Jakov ugledao kad je stigao na svoje odredište bio je kamen, možda nagovještaj koji ga je u mislima vratio na kamen u Betelu — znamen Božje prisutnosti (Postanak 28,18.19). Upravo je taj kamen na kraju krajeva pružio Jakovu priliku da razgovara s Rahelom. Kad je čuo od pastira koji su se tu zatekli da Rahela dolazi napojiti svoje ovce, Jakov ih je pozvao da odvale kamen. Oni su odbili, što je njemu pružilo priliku da to učini sâm i da se predstavi Raheli (Postanak 29,11).

Rahela je odgovorila tako što je otrčala k svojima. Taj prvi susret između Jakova i Rahele urodio je plodom: “Jakov je volio Rahelu” (Postanak 29,18) toliko da mu se sedam godina, koliko je radio kod Labana u zamjenu za nju, činilo kao “nekoliko dana” (Postanak 29,20).

Međutim, nakon tih sedam godina Jakov je bio prevaren. U svadbenoj noći u svojem je krevetu zatekao Leu, stariju sestru, a ne Rahelu. Laban je uspio izvesti taj trik zahvaljujući gužvi na gozbi, ali i Jakovljevim snažnim osjećajima i ranjivosti. Zanimljivo je da Jakov za tu prijevaru koristi riječ istog korijena (Postanak 29,25) kojom je Izak opisao Jakovljevo ponašanje prema ocu i bratu (Postanak 27,35).

Zapazite da lex talionis (zakon odmazde) sadrži u sebi istu logiku — “oko za oko, zub za zub” (Izlazak 21,24; usporedi Postanak 9,6), što primorava krivca da se poistovjeti sa svojom žrtvom suočavajući se s onim što je žrtva pretrpjela. U tom smislu ono što je Jakov učinio nekom drugom, sada je bilo učinjeno njemu.

Jakov je sada razumio što znači biti žrtva prijevare. Ironijom slučaja, Bog je Jakovu očitao lekciju za njegovu prijevaru Labanovom prijevarom. Premda je Jakov kao “varalica” (Postanak 27,12) dobro znao što znači prijevara, iznenadio se kad je i sam postao žrtva prijevare. I tako on postavlja pitanje: “Zašto si me prevario?” (Postanak 29,25), što pokazuje da je itekako znao da je to nešto pogrešno.

`Premda je bio varalica, Jakov je i sam bio prevaren. Kako možemo vjerovati Bogu i onda kad vidimo da se “pravda” ne provodi, kad vidimo da ljudi koji čine zlo prolaze nekažnjeno ili da nevini stradaju?`