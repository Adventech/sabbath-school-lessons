---
title: 'Blagoslov Obitelji'
date: 25/05/2022
---

Jakovu je posljednjih sedam godina izgnanstva palo posebno teško, ali bile su to ipak i njegove najplodnije godine. Rodilo mu se jedanaestero od dvanaestero djece koja će postati praoci Božjeg naroda.

Ovo je središnje mjesto izvještaja o Jakovu (Postanak 25,19—35,26), a počinje i završava ključnim izrazom “Jahve je ... učini plodnom”, koji se odnosi na Leu (Postanak 29,31) i Rahelu (Postanak 30,22). Kad god bi nakon te izjave uslijedilo rođenje, bio je to dokaz da je rođenje rezultat Božjeg čudesnog djelovanja.

`Pročitajte Postanak 29,31-30,22. Kako bismo mi danas trebali razumjeti značenje onoga što se tu događalo?`

Bog “učini plodnom” Leinu maternicu i ona je dobila sina Rubena, čije ime sadrži glagol raah, što znači “vidjeti”. Pošto je Bog “vidio” da je Jakov ne voli (Postanak 29,31), to joj je dijete bilo neka vrsta nadoknade za njezinu bol i patnju.

Svojem drugom sinu daje ime Šimun, koje sadrži glagol šama, “čuti”, jer ju je Bog “čuo” u njezinoj dubokoj boli i poniženju i smilovao joj se, kao što je čuo Hagaru u njezinoj nevolji (Postanak 29,33).

Čak i ime Leinog sina Šimun podsjeća na ime Hagarinog sina Jišmael, što znači “Bog će čuti” (vidi Postanak 16,11). Kad je rodila svojeg posljednjeg sina, Lea ga je nazvala Juda, što znači “hvalospjev”. Lea više nije spominjala svoju bol, pa čak ni svoj blagoslov. Svu je pozornost usmjerila na Boga i jednostavno Ga je hvalila za Njegovu milost.

Začudo, tek kada Lea više nije mogla rađati, Bog se “sjeti” Rahele i otvorio je njezinu maternicu (Postanak 30,22). Rahela, voljena žena, morala je čekati sedam godina nakon vjenčanja i četrnaest godina nakon zaruka s Jakovom da bi dobila svojega prvog sina (Postanak 29,18.27; usporedi Postanak 30,25). Dala mu je ime Josip, što je značilo: “Ukloni [asaf] Bog moju sramotu”, i: “Neka mi Jahve pridoda [iasaf] drugog sina” (Postanak 30,23.24). Koliko god pojedini postupci i stavovi bili pogrešni, Bog ih je ipak prihvatio, čak ako ih i nije odobravao, da bi podigao narod od Abrahamovog potomstva.

`Kako nam ovaj izvještaj pokazuje da će se Božje namjere ispuniti na Nebu i na Zemlji usprkos ljudskim nedostacima i pogreškama?`