---
title: 'Jakov Odlazi'
date: 26/05/2022
---

U ovom izvještaju Jakov, koji je prevario svojeg oca i brata da bi stekao pravo prvorodstva i ukrao blagoslov koji je Izak namijenio svojem starijem sinu, ostao je popustljiv prema Labanu i vjerno mu služio. Jakov je dobro znao da ga je tast prevario, a ipak nije učinio ništa. Teško je razumjeti tu Jakovljevu pasivnost s obzirom na njegov temperament. Jakov se mogao pobuniti, oduprijeti se Labanu ili se barem cjenkati s njim. Ali nije. Jednostavno je učinio ono što je Laban tražio, koliko god sve to bilo nepravedno.

Međutim, po rođenju Rahelinog prvog sina Josipa, Jakov je konačno navršio četrnaestu godinu svojeg “služenja” Labanu (Postanak 30,26) i odlučio ga je napustiti kako bi se vratio u Obećanu Zemlju. On se sada počeo brinuti “za svoj dom” (Postanak 30,30).

`Pročitajte Postanak 30,25-32. Što se tu događa i kako Jakov razmišlja? Kakav je Labanov odgovor?`

Bio je to vrlo dug put za Jakova koji je otišao od kuće prvenstveno da bi našao sebi ženu. On vjerojatno nije namjeravao tako dugo izbivati iz svoje zemlje, ali su ga okolnosti godinama držale daleko. Ali sada je došlo vrijeme da se vrati kući — i to s kakvom obitelji!

Zašto Jakov nije prije otišao od Labana? Jakovljevo neprirodno pokoravanje pokazuje da se on promijenio — razumio je nauk vjere. Zato je sada čekao Božji znak da ode. Tek kada mu se Bog obratio, Jakov je odlučio krenuti.

Bog koji se Jakovu ukazao u Betelu zapovjedio mu je da napusti Labanovu kuću i vrati se “u svoj zavičaj” (Postanak 31,13) — istim riječima kojima je pozvao Abrahama da ode iz “doma očinskog” (Postanak 12,1).

Ono što mu je također pomoglo da shvati da je vrijeme da ode bilo je ponašanje Labanovih sinova, pa i samog Labana (vidi Postanak 31,1.2). “Jakov bi odavno napustio svog lukavog rođaka da se nije plašio susreta s Ezavom. Osjećao je da opasnost dolazi od Labanovih sinova, koji su, smatrajući njegovo bogatstvo svojim, mogli ga pokušati nasilno uzeti.” (Ellen G. White, Patrijarsi i proroci, str. 154; u izvorniku 193)

`Zato je uzeo svoju obitelj i ono što mu je pripadalo i otišao, čime je otpočeo još jednu fazu u burnoj povijesti Božjeg naroda Saveza.`