---
title: 'Za Daljnje Proučavanje'
date: 27/05/2022
---

Bog je izabrao Jakova ne zato što je on to zasluživao, već zbog svoje milosti. Ipak, Jakov se trudio da tu milost zasluži, što je samo po sebi proturječno. Da ju je zaslužio, to onda ne bi bila milost, već djela (vidi Rimljanima 4,1-5), što je suprotno Evanđelju. Tek poslije Jakov je počeo shvaćati značenje Božje milosti i što znači vjerovati Bogu, živjeti po vjeri i potpuno ovisiti o Njemu. Jakovljevo iskustvo sadrži važnu pouku za ambiciozne ljude: Nemojte napredovati na račun drugih.

“Jakov je mislio da će prijevarom steći pravo na prvorodstvo, ali se razočarao. Pomislio je da je sve izgubio — vezu s Bogom, svoj dom i sve ostalo, i postao je razočarani bjegunac. Ali što je Bog učinio? Pogledao ga je u njegovom beznadnom stanju, vidio je njegovo razočaranje i zapazio da tu ima materijala koji će vratiti slavu Bogu. Čim je vidio njegovo stanje, Bog mu je pokazao tajanstvene ljestve koje prikazuju Isusa Krista. Evo dakle čovjeka koji je izgubio svaku vezu s Bogom, ali ga je Bog nebeski pogledao i pristao na to da Krist premosti provaliju koju je grijeh napravio. Možda katkad kažemo sebi: Čeznem za Nebom, ali kako da tamo dođem? Ne vidim način. Tako je i Jakov mislio, ali mu je Bog u viđenju pokazao ljestve, a te ljestve povezuju Zemlju s Nebom preko Isusa Krista. Čovjek se može popeti uz njih jer im osnova počiva na Zemlji, a najviša prečka seže do Neba.” (Ellen G. White Comments, The SDA Bible Commentary, sv. 1, str. 1095)

**Pitanja za razgovor**

`1.	Razmotrite karaktere ljudi (Izak, Rebeka, Jakov, Ezav, Laban, Rahela, Lea) koji su bili sudionici nekih događaja u svetoj povijesti. Zapazite sve laži i prijevare spomenute u tim izvještajima. Čemu nas to uči o ljudskoj naravi i o Božjoj milosti?`

`2.	Dok čitamo o Jakovu, koje dokaze nalazimo da je on tijekomvremena sazrijevao i rastao?`

`3.	U kojem smo smislu mi kao adventisti sedmoga dana uopasnosti da zauzmemo isti stav kakav je Ezav zauzeo u vezi s pravom koje mu je po rođenju pripadalo? Što možemo učiniti da nikad ne prestanemo voljeti i cijeniti sve to svjetlo koje nam je Bog dao?`