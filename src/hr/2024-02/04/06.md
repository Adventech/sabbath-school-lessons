---
title:  Ohrabreni nadom
date:   25/04/2024
---

`Pročitajte Hebrejima 2,14.15. Kako su vjernici u Srednjem vijeku doživjeli stvarnost velike borbe?`

Što je hrabrilo vjerne valdenze tijekom užasnih progonstava s kojima su se suočavali? Što je Husu i Jeronimu, Tyndaleu, Latimeru i mučenicima iz Srednjeg vijeka davalo hrabrost da se suoče s ognjem i mačem? Vjera u Božja obećanja. Vjerovali su u Kristovo obećanje: “Jer ja živim i jer ćete i vi živjeti.” (Ivan 14,19) Otkrili su da je Njegova snaga dovoljna i za najveće životne kušnje. U druženju s Kristom, nalazili su radost čak i u Njegovim mukama. A njihova je vjernost bila moćno svjedočanstvo za ovaj svijet.

Gledali su iza onoga što jest u ono što će biti. Znali su da je zahvaljujući Kristovom uskrsnuću, smrt poraženi neprijatelj. Za te hrabre muškarce i žene okovi smrti bili su slomljeni. Čvrsto su se držali obećanja Božje riječi i izišli su iz borbe kao pobjednici.

`Pročitajte: Ivan 5,24; 11,25.26; 1. Ivanova 5,11-13. Kakvu sigurnost ta obećanja pružaju vama osobno? Kako nam ona pomažu u životnim kušnjama?`

Jan Hus nije ustuknuo kada se suočio s tamnicom, nepravdom pa i samom smrću. Mjesecima je čamio u zatvoru. Hladnoća i vlaga izazvali su kod njega groznicu koja mu je skoro oduzela život. Ipak, “Božja ga je milost hrabrila. Tijekom tjedana stradanja koji su prethodili izvršenju presude, nebeski je mir ispunio njegovu dušu. ‘Ovo pismo pišem u zatvoru, okovanom rukom,’ pisao je jednom prijatelju, ‘očekujući sutra svoje pogubljenje. … Kad se, uz pomoć Isusa Krista, ponovno sretnemo u preslatkom miru budućeg života, saznat ćeš kako se Bog pokazao milosrdnim prema meni, kako me je djelotvorno podupirao usred mojih kušnji i nevolja.’ U svojoj mračnoj tamnici Hus je vidio pobjedu prave vjere.” (Ellen G. White, Veliki sukob, str. 84; u izvorniku 107,108)

Apostol Pavao i nama upućuje savjet koji danas postaje sve aktualniji: “Držimo nepokolebljivim ispovijedanje naše nade — vjeran je, naime, onaj koji je obećao.” (Hebrejima 10,23) Kao što su Božja obećanja održavala Njegov narod u prošlim vremenima, tako održavaju i nas danas.

`Što znači izgubiti sve radi Krista? Što u konačnici doista gubite? (Vidi Marko 8,36.) Što možemo naučiti od valdenza i reformatora, što bi nas moglo održati u posljednjem sukobu na Zemlji?`