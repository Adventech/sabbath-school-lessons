---
title:  Hrabro zauzeti stav
date:   23/04/2024
---

`Usporedite Djela 5,28-32; Efežanima 6,10-12 i Otkrivenje 3,11. Koje osnovno načelo nalazite u tim redcima?`

Neke od prepoznatljivih osobina valdenza i reformatora bile su njihova potpuna odanost Bogu, poslušnost autoritetu Svetog pisma i privrženost Kristovoj vrhovnoj vlasti, a ne papinskoj. Njihov um bio je zasićen novozavjetnim izvještajima o vjeri i hrabrosti.

Zajedno s Petrom i apostolima, mogli su reći: “Treba se više pokoravati Bogu nego ljudima.” (Djela 5,29) Držali su se Pavlove opomene: “Ubuduće budite jaki u Gospodinu i njegovoj silnoj moći!” (Efežanima 6,10) Ozbiljno su shvatili Isusov savjet: “Drži čvrsto ono što imaš, da ti nitko ne ugrabi vijenca!” (Otkrivenje 3,11) Umjesto da se pokore običajima i predajama Rimske crkve, ovi čvrsti muškarci i žene vjere imali su hrabrosti da se zauzmu za istine Božje riječi.

Valdenzi su bili među prvima koji su dobili Bibliju na vlastitom jeziku. Dirljivi izvještaj o njihovom ručnom prepisivanju Biblije, zapisan od strane Jeana Legera, valdenza koji se i sam bavio tim poslom, sadrži vrijedne informacije o njihovom radu, uključujući i crteže. Valdenzi su tajno prepisivali Sveto pismo u svojim planinskim zajednicama na sjeveru Italije i jugu Francuske. Mladi su već u ranom dobu upućivani od svojih roditelja da uče napamet velike dijelove Svetoga pisma. Timovi prepisivača Biblije radili su zajedno na tom mukotrpnom poslu. Mnogi od tih mladih valdenza putovali su širom Europe kao trgovci, tiho šireći istine Svetoga pisma. Neki su se upisivali na sveučilišta i kad bi se ukazala prilika, čitali odlomke iz Svetoga pisma svojim kolegama studentima. Vođeni Duhom Svetim, u pravom trenutku, kada bi naišli na nekog iskrenog tragaoca, poklanjali bi birane dijelove svojih dragocjenih biblijskih tekstova. Mnogi od njih platili su svoju vjernost i posvećenost životom. Premda nisu jasno razumjeli svaku biblijsku doktrinu, valdenzi su istine Božje riječi sačuvali tako što su ih dijelili s drugima.

“A pravednička je staza kao svjetlost svanuća, koja je sve jasnija do potpunog dana.” (Izreke 4,18) Salomon uspoređuje stazu kojom Bog vodi svoju djecu sa suncem koje se sve više uspinje. Kad bi Bog jednostavno pritisnuo svemirski prekidač i kad bi sunce odjednom zasjalo u punom sjaju, oslijepilo bi nas. Pošto je tama stoljećima obavijala ovaj svijet, Bog je pravovremeno podizao muškarce i žene, odane Njegovoj Riječi, koji su tragali za sve većim svjetlom.

`Kako i mi možemo, odražavajući Kristovu svjetlost, svijetliti u našoj društvenoj zajednici? Činimo li to?`