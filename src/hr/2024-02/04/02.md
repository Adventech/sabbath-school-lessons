---
title:  "Progonjeni, a ipak pobjednici"
date:   21/04/2024
---

`Pročitajte: Daniel 7,23-25; Otkrivenje 12,6.14. O kojim se proročkim razdobljima govori u ovim redcima?`

Kad god su ljudi vjerni Bogu, to izaziva Sotonin gnjev često praćen progonstvom. Prorok Daniel je opisao vrijeme, koje je za njega još uvijek bilo u budućnosti, kada će srednjovjekovna crkva “ratovati” protiv Božjeg naroda i “zatirati” ga (Daniel 7,21.25). Prorok Ivan je to isto razdoblje opisao kao vrijeme kada će Božja crkva biti prisiljena na bijeg u pustinju, “gdje će se … hraniti jedno vrijeme i dva vremena i pola vremena” (Otkrivenje 12,14). Otkrivenje 12,6 dodaje: “A Žena [Crkva] pobježe u pustinju, gdje joj je Bog pripravio sklonište.” Božji narod bio je hranjen u pustinji. Božja riječ jačala ih je i održavala, dok je velika borba bjesnjela tijekom tog dugog i mračnog razdoblja papske dominacije.

Božjem narodu “Bog pripravi sklonište”. U najvećim životnim izazovima Bog uvijek priprema sklonište za svoje vjerne sljedbenike. U trenucima najvećih nevolja i kušnji, Božji narod je nalazio sklonište u

Njegovoj ljubavi i brizi. (Vidi Psalam 46.)

Izrazi “tisuću dvjesta i šezdeset dana” i “jedno vrijeme i dva vremena i pola vremena” u Otkrivenju 12,6.14 odnose se na isto razdoblje (tri i pol vremena ili godina = tisuću dvjesto šezdeset dana). Biblijska proročanstva često su pisana u simbolima. U proročkim dijelovima Knjige proroka Daniela i Otkrivenja, jedan proročki dan odgovara jednoj doslovnoj godini. To načelo “dan za godinu” nalazimo u Brojevima 14,34 i Ezekielu 4,6. Ipak, načelo “dan za godinu” ne počiva samo na ta dva retka, već na širem biblijskom temelju. Dr. William Shea, kronolog i proučavatelj Starog zavjeta navodi dvadeset tri niza biblijskih dokaza za to načelo, koji se mogu naći širom Starog zavjeta. Tumači Biblije vjekovima su se služili njime.

Zapadni Goti, Vandali i Istočni Goti bili su plemena čija su se vjerovanja razlikovala od službenog nauka Rima. Razdoblje od tisuću dvjesto i šezdeset dana otpočelo je kada je posljednje od tih barbarskih plemena, Istočni Goti, bilo istjerano iz Rima 538. godine. To razdoblje duhovne tame trajalo je sve do 1798. godine, kada je Napoleonov general Berthier odveo papu iz Rima u zatočeništvo. Nebrojeno mnogo kršćana umrlo je mučeničkom smrću tijekom tog dugog razdoblja samo zato što su bili poslušni Božjoj riječi. Ali čak i u trenutku smrti oni su bili pobjednici. U Kristu bili su slobodni od krivnje i vladavine grijeha, i pobijedili su “krvlju Janjetovom”. Kristova pobjeda nad Sotonom na križu bila je njihova pobjeda. Premda su umrli, njihova smrt je samo počinak do Kristovog povratka.

`Na koji način ispunjena biblijska proročanstva jačaju vašu vjeru?`    