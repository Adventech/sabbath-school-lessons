---
title:  Svjetlo raspršuje tamu
date:   22/04/2024
---

`Pročitajte Juda 1,3.4. Koje upozorenje tu nalazimo i kako se ono odnosilo na kasniju kršćansku Crkvu?`

Judina poslanica pisana je nešto prije 65. godine, a upućena je vjernim kršćanima, “ljubljenima od Boga Oca i čuvanima za Isusa Krista” (Juda 1,1). Ti odani vjernici poticani su da se bore “za vjeru koja je jedanput zauvijek dana svetima. Ušuljali su se, naime, među vas neki ljudi … bezbožnici koji na mjesto milosti našega Boga stavljaju raspuštenost” (Juda 1,3.4). Taj savjet je još više značio vjernima tijekom Srednjeg vijeka, nakon što su poganski običaji preplavili Crkvu, a ljudske predaje i običaji zauzeli mjesto Božje riječi. Tijekom mnogih vjekova ljudi poput valdenza ustajali su kao junaci u borbi za istine Svetoga pisma. Oni su vjerovali da je Krist njihov jedini posrednik i da je Biblija jedini duhovni autoritet. “U svakom razdoblju bilo je Božjih svjedoka — ljudi koji su njegovali vjeru u Krista kao jedinoga posrednika između Boga i ljudi, koji su Bibliju držali jedinim pravilom života i svetkovali subotu.” (Ellen G. White, Veliki sukob, str.48; u izvorniku 61)

`Pročitajte Otkrivenje 2,10. Koje obećanje Bog daje onima koji Mu ostaju vjerni čak i pod prijetnjom smrti?`

Te riječi bile su upućene crkvi u Smirni. Jedan od bogova zaštitnika grada bio je Dioniz, bog veselja i plodnosti. Kada bi Dionizovi svećenici umrli, na pogrebnoj povorci stavljan im je vijenac na glavu. Ivan uspoređuje taj zemaljski vijenac, stavljen na glavu nakon smrti, s vijencem života stavljenim na glave onih koji budu pobjednici nad silama zla. Vijenac života dodjeljuje se onima koji podnesu kušnje, teškoće, patnje, pa i samu smrt radi Krista. Vijenac života nadahnjuje te odane vjernike da podnesu i samu smrt radi Krista. Vijenac života uvijek motivira vjernike kada se nađu u teškim okolnostima. On je nadahnjivao valdenze u trenucima boli i progonstva. Znali su da će jednog dana vidjeti Isusa i da će zauvijek živjeti s Njim. Vijenac života poručuje i nama: Danas možda prolazimo kroz kušnje, ali čeka nas vijenac života ako svoj pogled održimo prikovan za Isusa.

`Šta vas ohrabruje u teškim trenucima? Što vas plaši? Na koja se obećanja možete pozvati u tim trenucima?`