---
title:  Obrana istine
date:   20/04/2024
---

### Biblijski tekstovi:
Daniel 7,23-25; Otkrivenje 12,6.14; Juda 1,3.4; Otkrivenje 2,10; Djela 5,28-32; Psalam 19,7-11; 1. Ivanova 5,11-13.

> <p></p>
>“Kao što je Mojsije podigao zmiju u pustinji, tako mora biti podignut Sin Čovječji, da svatko tko vjeruje u njega ima život vječni.” (Ivan 3,14.15)

Današnji turski grad Izmir nekadašnja je biblijska Smirna, koja se spominje u Otkrivenju. Taj stari grad s oko 100.000 stanovnika doživio je svoj procvat krajem prvog i u drugom stoljeću. Bio je to bogat grad i gorljivo odan Rimu. Svi stanovnici Smirne morali su jedanput godišnje paliti tamjan rimskim bogovima. Međutim, u drugom stoljeću Smirna je očito imala i naprednu kršćansku zajednicu, i mnogi se tome nisu htjeli pokoriti. Polikarp, jedan od vođa u prvoj Crkvi, umro je mučeničkom smrću na gradskom trgu u Smirni. Spaljen je na lomači jer nije htio izdati svojega Gospodina kadeći pred rimskim bogovima. Kada su ga posljednji put pozvali da se odrekne Krista, starac je odgovorio: “Osamdeset šest godina sam Mu služio i nikad mi nije učinio ništa nažao. Pa kako bih mogao pohuliti na svojega Kralja koji me je spasio?“

Tijekom stoljeća mnogi muškarci i žene radije su podnijeli mučeničku smrt nego da se odreknu svoje vjere u Krista. Njihova žrtva budi našu hrabrost. Izvještaji o njihovoj odanosti Kristu obnavljaju našu osobnu predaju. Ovog ćemo tjedna razmotriti neka biblijska načela koja su pokretala valdenze i reformatore poput Husa i Jeronim, da ostanu vjerni Gospodinu bez obzira na sve, čak i pod prijetnjom smrti od strane iste sile koja je ubila Polikarpa — Rima, ali sada u njegovoj papinskoj fazi.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 381—385.**