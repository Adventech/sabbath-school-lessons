---
title:  Jutarnja zvijezda Reformacije
date:   24/04/2024
---

`Pročitajte: Psalam 19,7-11; 119,140; 119,162; Jeremija 15,16. Koje su slične stavove David i Jeremija imali u vezi s Božjom riječju, koja je bila kamen temeljac reformacije?`

Svi reformatori “radovali” su se Božjoj riječi. Bila im je “milina” vršiti Njegovu volju. “Ljubili” su Njegov Zakon. Jedna od temeljnih istina reformacije bila je radost koju je donosilo proučavanje Svetoga pisma. Proučavanje Biblije nije bilo mukotrpan zadatak. To nije bilo neko vršenje zakona. Ne strogi zahtjev, već pravi užitak.

I dok su proučavali Sveto pismo, bivali su preobraženi silom Duha Svetoga. “Wycliffeov karakter dokaz je odgojne i preobražavajuće sile Svetoga pisma. Biblija je od njega načinila ono što je bio. Nastojanje da se shvate velike istine božanske objave daje svim sposobnostima svježinu i energičnost. Ono razvija razum, izoštrava pronicljivost i daje zrelost rasuđivanja. Proučavanje Biblije oplemenit će svaku misao, osjećaj i težnju kako to ne može nijedno drugo proučavanje. Ono daje odlučnost, strpljivost, hrabrost i čvrstoću; ono čisti karakter i posvećuje dušu. Ozbiljno i ponizno proučavanje Svetoga pisma koje dovodi um u istraživača u neposrednu vezu s beskonačnim Umom, dalo bi svijetu ljude snažnijeg i aktivnijeg razuma kao i plemenitijih načela nego što ga je najbolje obrazovanje koje pruža ljudska filozofija ikada dalo.” (Veliki sukob, str. 73,74; u izvorniku 94)

`Pročitajte 2. Timoteju 2,1-3. Koji je savjet apostol Pavao dao Timoteju u pogledu objavljivanja Božje riječi?`

Istina Božje riječi i radost spasenja u Kristu toliko su ispunjavale srca reformatora da su ih morali dijeliti s drugima. John Wycliffe je proveo svoj život u prevođenju Božje riječi na engleski jezik samo iz dva razloga — živi Krist ga je promijenio preko Riječi, a Kristova ljubav pokretala ga je da ono što je naučio objavi drugima.

Prije Wycliffea, na engleskom jeziku postojao je vrlo mali dio prevedene Biblije. Premda je on umro prije nego što ga se Rim uspio dočepati, ostavši nepokolebljiv do kraja, papinstvo je iskopalo njegove posmrtne ostatke i spalilo ih, a njegov pepeo bacilo u rijeku. Ali baš kao što je voda raznijela njegov pepeo na sve strane, tako se i Božja riječ, voda života, raširila nadaleko i naširoko, kao rezultat njegovog rada. Tako ga je Bog upotrijebio kao “jutarnju zvijezdu reformacije”.