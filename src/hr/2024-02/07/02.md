---
title:  Obećanje o Njegovu povratku
date:   12/05/2024
---

Mnogi reformatori i hodočasnici koji su napustili Nizozemsku i otišli u Novi svijet, čeznuli su za Isusovim dolaskom. Za njih je Kristov drugi dolazak bio radostan događaj koji su željno iščekivali. John Wycliffe radovao se Kristovom dolasku kao velikoj nadi crkve. Calvin je govorio u ime svih reformatora kada je o slavnom Kristovom povratku govorio kao o “najvećem od svih događaja”. Za vjerne Božje muškarce i žene Kristov drugi dolazak bio je nešto čemu se treba veseliti, a ne nešto čega se treba bojati.

`Pročitajte: Ivan 14,1-3; 1. Solunjanima 4,13-18; Titu 2,11-14. Zašto su ti biblijski odlomci vjekovima pružali kršćanima tako puno nade?`

Lako je razumjeti zašto je vjera u Kristov drugi dolazak donosila takvu nadu i radost kršćanima koji su vjerovali u Bibliju. Taj događaj upućuje na nestanak bolesti, patnje i smrti. On najavljuje kraj siromaštvu, nepravdi i tlačenju. On pretkazuje završetak sukoba, borbi i ratova. On najavljuje budući svijet mira, sreće i trajnog zajedništva s Kristom i otkupljenima iz svih vjekova, koji će trajati zauvijek.

“Gospodnji dolazak bio je u svim vjekovima nada Njegovih vjernih sljedbenika. Obećanje što ga je Spasitelj dao na rastanku na Maslinskoj gori da će ponovno doći osvjetljavalo je učenicima budućnost, punilo njihova srca radošću i nadom koju žalost nije mogla ugušiti niti nevolje pomračiti. Usred stradanja i progonstva pojava ‘sjaja velikoga Boga, našega Spasitelja, Isusa Krista’ bila je ‘blažena nada’. Kad su kršćani u Solunu oplakivali smrt svojih dragih koji su se nadali da će živjeti do Gospodnjeg dolaska, njihov učitelj Pavao uputio ih je na uskrsnuće koje će pratiti Spasiteljev dolazak. Tada će uskrsnuti umrli u Kristu i skupa sa živima biti odneseni u susret Gospodinu. Tako, rekao je, ‘tješite jedan drugoga tim riječima’ (1. Solunjanima 4,16-18).” (Ellen G. White, Veliki sukob, str. 238; u izvorniku 302)

`Zašto je Kristov drugi dolazak toliko važan za našu vjeru? Posebno kad znamo da mrtvi spavaju (vidi 10. pouku), zašto ova doktrina poprima toliko značenje? Zašto bismo bez nje bili, kao što kaže Pavao, u potpuno beznadnoj situaciji (vidi 1. Korinćanima 15,15-18)?`