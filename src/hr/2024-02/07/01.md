---
title:  Pokretani nadom
date:   11/05/2024
---

### Biblijski tekstovi:
1. Solunjanima 4,13-18; Matej 24,27.30.31; 2. Petrova 1,19-21; Daniel 8,14; Daniel 9,20-27; Ezra 7,7-13.

> <p></p>
>“I reći će se u onaj dan: ‘Gle, ovo je Bog naš, u njega se uzdasmo, on nas je spasio; ovo je Jahve u koga se uzdasmo! Kličimo i veselimo se spasenju njegovu.’” (Izaija 25,9)

Isusov drugi dolazak jedna je od središnjih tema Svetoga pisma. To je zlatna nit koja se provlači kroz svete stranice Biblije. Jedan stručnjak procijenio je da se u Starom zavjetu na 1.845 mjesta govori o Kristovom drugom dolasku. U 260 poglavlja Novog zavjeta Kristov povratak se spominje više od 300 puta — u jednom od svakih 25 redaka. Od 27 novozavjetnih knjiga, 23 se odnose na taj veliki događaj.

Pošto je reformacija u Europi propala i bila ometana podjelama i sukobima, protestantizam je pustio korijene u Novom svijetu, uključujući Sjedinjene Države, gdje su mnogi nastojali podići zastavu istine, što se odnosilo i na istinu o Kristovom drugom dolasku.

Među njima je bio i jedan baptist, zemljoradnik po imenu William Miller. Na osnovi svojeg proučavanja Biblije povjerovao je da će Isus ubrzo doći, čak za njegova života, a onda je tu vijest počeo javno propovijedati. Osnovao je pokret koji je, bez obzira na to što se suočio s velikim razočaranjem, mnogim ljudima razotkrio biblijske istine koje su i do dan-danas žive.

U pouci za ovaj tjedan istražit ćemo zašto je istina o Kristovom drugom dolasku stoljećima ispunjavala srca vjernika radošću i kako se mi možemo pripremiti za taj veliki događaj.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 400—404.**