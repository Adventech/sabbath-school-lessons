---
title:  William Miller i Biblija
date:   14/05/2024
---

Baš kao što je upotrijebio reformatore da ponovno otkriju istinu o opravdanju samo vjerom u Krista, tako je Bog upotrijebio i Williama Millera da ponovno otkrije istinu o Kristovom drugom dolasku. Proučavajući Sveto pismo, Miller je pronašao Krista koji ga voli više nego što je mogao i zamisliti. S Biblijom, bilježnicom i olovkom u ruci počeo je čitati od Postanka i napredovao je onoliko koliko je mogao razumjeti svaki odlomak koji je bio pred njim. Uspoređujući redak s retkom, dopustio je Bibliji da tumači samu sebe.

`Pročitajte: Izaija 28,9.10; Izreke 8,8.9; Ivan 16,13; 2. Petrova 1,19-21. Koja načela tumačenja Biblije otkrivate u tim odlomcima?`

Dok je William Miller uspoređivao redak s retkom, pred njim su se otvarale tajne Biblije. Tragao je za istinom kao netko tko traga za skrivenim blagom i bio je bogato nagrađen. Duh Sveti otvarao je Božju riječ njegovom razumijevanju. Pristupao je biblijskim proročanstvima s istom marljivošću s kojom je proučavao i ostale njezine tekstove.

`Pročitajte: Daniel 1,17; 2,45; 1. Petrova 1,10.11; Otkrivenje 1,1-3. Čemu nas ti redci uče o razumijevanju biblijskih proročanstava?`

Simboli u biblijskim proročkim knjigama nisu zaključani tako da se ne mogu razumjeti. Bog pun ljubavi dao nam je svoju proročku Riječ da bi nas pripremio za veličanstvene događaje koji se ubrzo trebaju odigrati u ovom svijetu. William Miller je jasno razumio da proročanstva tumače sama sebe. Proročke simbole razjašnjava sama Biblija. Nemani predstavljaju kraljeve i kraljevstva (Daniel 7,17.23). Vjetar predstavlja razaranje (Jeremija 49,36). Voda predstavlja plemena i narode (Otkrivenje 17,15). Žena predstavlja Crkvu (Jeremija 6,2; Efežanima 5,22-32). Vremenska proročanstva iz Daniela i Otkrivenja također su napisana simboličnim jezikom, pri čemu jedan proročki dan predstavlja jednu doslovnu godinu (Brojevi 14,34; Ezekiel 4,6). Kad je ta načela primijenio na tumačenje Biblije, William Miller je bio zapanjen onim što je otkrio o, kako je mislio, vremenu Kristovog povratka.

`Zašto je ispravno razumijevanje proročkog simbolizma tako važno za našu vjeru?`