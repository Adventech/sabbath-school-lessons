---
title:  "Dvije tisuće i tristo dana iz Daniela 8,14"
date:   15/05/2024
---

William Miller je zapazio da su se događaji koje su proroci najavili vrlo precizno ispunjavali: 400 godina boravka Abrahamovih potomaka u Egiptu, 40 godina izraelskog lutanja kroz pustinju, 70 godina izraelskog ropstva i Danielovih 70 tjedana danih Izraelu (Postanak 15,13; Brojevi 14,34; Jeremija 25,11; Daniel 9,24).

`Pročitajte: Marko 1,15; Galaćanima 4,4; Rimljanima 5,6. Što nam ovi redci govore o Božjem vremenskom rasporedu kad je riječ o prvom dolasku?`

Dok je proučavao proročanstva, uspoređujući redak s retkom, Miller je zaključio da ako Bog ima određeni vremenski raspored kroz cijelu Bibliju, onda sigurno ima određeno vrijeme i kad je riječ o Gospodnjem drugom dolasku.

`Pročitajte Daniel 8,14. Koji se događaj trebao odigrati po završetku 2.300 dana?`

William Miller je prihvatio popularno gledište da “čišćenje Svetišta” znači čišćenje Zemlje vatrom. Marljivo je proučavao Sveto pismo da bi razumio taj toliko važan događaj. Otkrio je povezanost između 8. i 9. poglavlja Daniela. U 8. poglavlju anđelu je naloženo: “Objasni mu to viđenje.” (Daniel 8,16) Do kraja tog poglavlja, jedini dio viđenja koji je ostao neobjašnjen (vidi Daniel 8,27) odnosi se na 2.300 dana. Poslije se anđeo vratio k Danielu i rekao mu: “Daniele, evo me: dođoh da te poučim.” (Daniel 9,22; vidi također Daniel 9,23.25-27) To mu je trebalo pomoći da razumije taj dio o 2.300 dana.

Znamo da je tako zato što su prve sljedeće riječi anđela, pošto je Danielu poručio: “Pazi dobro na riječ, razumij viđenje.” (Daniel 9,23), bile: “Sedamdeset je sedmica određeno tvom narodu i tvom svetom gradu” (Daniel 9,24). Riječ prevedena kao “određeno” doslovno znači “odsječeno”. Sedamdeset tjedana, 490 godina je odsječeno. Ali od čega? Od viđenja o 2.300 dana — što je bio jedini dio u 8. poglavlju koji Daniel nije razumio, i koji mu je anđeo sada došao objasniti.

A budući da je polazna točka za 70 tjedana bila “od časa kad izađe riječ… neka opet sagrade Jeruzalem” (Daniel 9,25), Milleru je postalo jasno da će, ako nađe taj datum, moći odrediti početak za računanje 70 tjedana i proročanstva o 2.300 dana.