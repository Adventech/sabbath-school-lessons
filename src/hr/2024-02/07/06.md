---
title:  Najduži proročki vremenski lanac
date:   16/05/2024
---

`Pročitajte Ezra 7,7-13. Kada je izdan taj proglas da se izraelskim naseljenicima u Perziji dopusti da idu i obnove svoj grad i hram?`

Proglas je izdao Artakserkso, perzijski kralj, 457. godine pr. Kr. To je bio treći proglas kojim se Hebrejima dopuštalo da se vrate kako bi obnovili Jeruzalem i ponovno uspostavili službe u hramu. Taj treći proglas bio je najpotpuniji i označio je početak proročanstva o 2.300 dana/ godina.

`Pročitajte Daniel 9,25.26. Kada je trebalo otpočeti to proročko razdoblje? Koji se veliki događaji ovdje pretkazuju?`

U tom izvanrednom proročanstvu Daniel je vidio da će “od časa kad je izišla riječ da se vrate i sagrade Jeruzalem” (Varaždinska Biblija) do dolaska Mesije proći 69 proročkih tjedana, ili 483 proročka dana, odnosno 483 doslovne godine. Otkad je taj proglas donesen u jesen 457. godine pr. Kr., 483 godine protežu se do jeseni 27. godine po Kr. Riječ “Pomazanik” znači “Mesija”. Godine 27. Krist je bio kršten i primio je pomazanje Duhom (Djela 10,38). Nakon krštenja Isus je otišao u Galileju. “Tu je propovijedao Radosnu vijest Božju. Govorio je: ‘Ispunilo se vrijeme, blizu je kraljevstvo Božje.’” (Marko 1,14.15)

Na proljeće 31. godine, usred posljednjeg proročkog tjedna, tri i pol godine nakon svojeg krštenja, Isus je razapet. Sustav prinošenja žrtava koji je upućivao na Janje Božje, okončan je Kristovom žrtvom na Golgoti. Lik je zamijenio protulik i konačno su sve žrtve i prinosi obrednog sustava prestali vrijediti.

`Pročitajte Daniel 9,27. Kako je proročanstvo o sedamdeset tjedana završilo?`

Sedamdeset tjedana, odnosno 490 godina, posebno danih Hebrejima, završilo je 34. godine kada je Veliko vijeće odbacilo evanđeosku poruku (Djela 6,8—7,60). Kada oduzmemo tih 490 od 2.300 godina, ostaje nam 1.810 godina do završetka proročanstva. To nas dovodi do 1844. godine. William Miller i prvi adventisti vjerovali su da Svetište iz Daniela 8,14 predstavlja Zemlju i zaključili su da će Krist te 1844. godine doći i očistiti Zemlju vatrom. (Vidi grafikon iz odsjeka za petak.)