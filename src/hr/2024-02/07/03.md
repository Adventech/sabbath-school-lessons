---
title:  Očekivanje tog vremena
date:   13/05/2024
---

Premda su reformatori vjerovali u doslovan, vidljiv, čujan i slavan Kristov povratak, razumijevanje te biblijske istine postupno se mijenjalo. Poznati propovjednici iz 19. stoljeća učili su da će Krist uspostaviti svoje kraljevstvo na Zemlji i donijeti tisuću godina mira. To je dovelo do duhovne obamrlosti i prilično ravnodušnog odnosa prema duhovnim vrijednostima.

Slično tomu, i Kristovi učenici pogrešno su razumjeli narav dolaska Mesije. Mislili su da će On doći kao vojskovođa-osvajač koji će slomiti rimski jaram, a ne kao Onaj koji će ih osloboditi od prokletstva i okova grijeha. Zato nisu razumjeli svrhu Njegovog dolaska.

`Pročitajte: Djela 1,9-11; Otkrivenje 1,7; Matej 24,27.30.31. Čemu nas ovi redci uče o povratku našega Gospodina?`

Kada je Krist došao prvi put kao Djetešce u betlehemskim jaslama, mali broj ljudi zapazio je Njegov dolazak. Ali kada dođe po drugi put, vidjet će Ga “svako oko”. Svako uho čut će trubu koja najavljuje Njegov povratak. Svako ljudsko biće na Zemlji promatrat će Njegovu slavu. Ali mi ne moramo biti prevareni. Sveto pismo sasvim jasno prikazuje događaje u neposrednoj vezi s Njegovim povratkom.

“Jedna od najsvečanijih i najslavnijih istina u Bibliji je istina o drugom dolasku Spasitelja kojim će se dovršiti veliko djelo otkupljenja. U obećanju dolaska Onoga koji je ‘uskrsnuće i život’ Božjem je narodu, koji tako dugo mora putovati ‘dolinom smrti’, dana dragocjena i radosna nada da će se prognani vratiti u svoj dom. Učenje o drugom dolasku osnovni je nauk Svetoga pisma. Od dana kada je prvi par žalosna srca napustio Eden, djeca vjere čekala su dolazak Obećanoga koji će skršiti moć neprijatelja i opet ih vratiti u izgubljeni raj.” (Ellen G. White, Veliki sukob, str. 236; u izvorniku 299)

Jedan od vođa ranog adventizma, Luther Warren, govorio je mladima: “Jedini način da budete spremni za Kristov dolazak jest da se pripremate i da ostanete spremni.” Poruka o Kristovom skorom povratku upućuje se svakome od nas da preispita svoje srce i ocijeni svoj duhovni život. To je poziv na pobožno življenje. Neće biti nikakve neutralnosti u ognjenom sjaju slavnog Kristovog povratka.

`Pročitajte: 1. Solunjanima 5,2-5; Hebrejima 9,28. Kakvo nam ohrabrenje ovi redci pružaju o načinu Kristovog dolaska?`