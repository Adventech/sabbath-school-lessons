---
title:  U Svetinji nad svetinjama
date:   20/05/2024
---

`Pročitajte: Levitski zakonik 16,21.29-34; 23,26-32; Hebrejima 9,23-28. Zašto je Dan pomirenja bio tako važan u starom Izraelu?`

Svećenici su vršili službu svakog dana u godini, ali na Dan pomirenja, koji se na hebrejskom zove Jom Kipur, oči cijelog Izraela bile su uprte u Svetište. U Levitskom zakoniku 16 i 23 nalaze se izričite upute o Danu pomirenja. Sve uobičajene aktivnosti su prestajale. Svi su postili. Dok je veliki svećenik ulazio u Svetinju nad svetinjama — u Božju prisutnost, narod je preispitivao svoja srca. Tražili su Boga s poniznošću i iskrenim priznanjem grijeha.

Onaj tko ne bi “postio” na Dan pomirenja, bio bi “odstranjen” i ne bi više pripadao izabranom narodu (Levitski zakonik 23,27.29). Na Dan pomirenja veliki svećenik je unosio krv jarca za Jahvu u Svetište i pošto bi poškropio nad Pomirilištem, mazao je tom krvlju rogove zlatnog žrtvenika i žrtvenika od mjedi, čisteći u potpunosti cijelo Svetište. Kada bi “dovršio pomirenje”, veliki svećenik je polagao ruke na živog jarca i ispovijedao grijehe Izraela. Tada bi jarac bio odveden u pustinju i zauvijek odstranjen iz njihovog tabora (Levitski zakonik 16,20-22).

Krv se prenosila u Svetište tijekom svakodnevnih službi, čime je prikazano bilježenje grijeha (Jeremija 17,1) i Božje preuzimanje odgovornosti za njegovo konačno uklanjanje. A onda, na Dan pomirenja, grijeh se iznosio iz Svetišta i polagao na glavu žrtvenog jarca Azazela, koji je predstavljao Sotonu, čime se otkrivalo da on snosi krajnju odgovornost za problem grijeha.

Jarac je odvođen daleko u pustinju, tako da je, pred kraj Dana pomirenja, Bog imao čisto Svetište i čist narod. U nebeskom Svetištu Krist posreduje za nas. Najprije je vršio službu u Svetinji, a sada, od 1844. godine, nakon završetka 2.300 dana, u Svetinji nad svetinjama.

Mi ćemo dobro proći na tom sudu zahvaljujući Isusu, našoj Zamjeni, jer smo, kao što je Ellen G. White rekla, “opravdani Njegovom pravdom, u kojoj nemamo udjela” (Isusov život, str. 12; u izvorniku 25). Zbog te pravednosti — pripisane (uračunate) nama — mi postimo, što podrazumijeva odvraćanje od grijeha. To znači da se ne odnosimo olako prema zlu, ne opravdavamo svoje omiljene grijehe i ne držimo ih se, već rastemo u milosti i živimo svetim životom.

`Kakvo je značenje Dana pomirenja u našem životu? Zašto bi on trebao utjecati na naš način života?`