---
title:  "Isus — naš Zagovornik na Sudu"
date:   23/05/2024
---

`Pročitajte Hebrejima 10,9-14. Koju nam razliku taj tekst otkriva između službe svećenika u zemaljskom Svetištu i Isusove službe u nebeskom Svetištu?`

Krist je umro na križu, jedanput za sve, kao savršena žrtva za grijeh. Njegova svećenička služba u nebeskom Svetištu nas posvećuje. A sada, pošto je ušao u Svetinju nad svetinjama, On nas zagovara na sudu (vidi 1. Ivanova 2,1). “Jednako će se i Krist, pošto je prinesen samo jedanput da uzme grijehe sviju, drugi put pokazati, bez odnosa prema grijehu, onima koji ga iščekuju da im dadne potpuno spasenje.” (Hebrejima 9,28) Njegovom žrtvom i Njegovim posredovanjem riješen je problem grijeha. A sada On dolazi ponovno, po one “koji željno čekaju njegov dolazak” (2. Timoteju 4,8 — Suvremeni hrvatski prijevod).

`Pročitajte Hebrejima 6,19.20. Zašto nas Isus poziva da Ga slijedimo, i što otkrivamo kada Ga slijedimo?`

“Kristovo posredovanje za čovjeka u nebeskom Svetištu isto je tako bitno u planu spasenja kao što je to bila i Njegova smrt na križu. Svojom smrću Krist je započeo djelo zbog kojeg je nakon uskrsnuća uzašao da bi ga dovršio na Nebu. Mi moramo vjerom ući iza zastora ‘kamo je ušao za nas u svojstvu preteče Isus’ (Hebrejima 6,20). Tamo se zrcali svjetlost s križa na Golgoti. Tamo možemo dobiti jasniji uvid u tajne otkupljenja. Nebo je uz bezgraničnu cijenu postiglo spasenje čovjeka; prinesena Žrtva zadovoljava najšire zahtjeve Božjeg pogaženog Zakona. Isus je otvorio put k Očevu prijestolju i Njegovim posredovanjem svi koji vjerom dolaze pred Boga mogu iznijeti ondje svoju iskrenu želju.” (Ellen G. White, Veliki sukob, str. 386,387; u izvorniku 489)

Plan spasenja cjelovito rješava veliki sukob i izbavljenje ovog planeta iz Sotoninog stiska. Isus je svojim životom pokazao Božju ljubav prema svijetu u nevolji i svemiru koji to promatra. Njegova smrt je razotkrila svu grozotu grijeha i omogućila spasenje cijelom čovječanstvu. A Njegovo posredovanje u nebeskom Svetištu pruža prednosti pomirenja svakome tko ga u vjeri primi.

`Na koji je način Kristova smrt na križu povezana s Njegovim posredovanjem u nebeskom Svetištu, i zašto je sud toliko potreban za plan spasenja?`