---
title:  Sud zasjeda
date:   21/05/2024
---

`Usporedite Daniel 7,9.10 i Otkrivenje 14,6.7. Koja se sličnost nalazi u ovim redcima?`

Predmet suda ističe se u cijeloj Bibliji. “Jer sva će skrivena djela, bila dobra ili zla, Bog izvesti na sud.” (Propovjednik 12,14) Isus je upućivao svoje slušatelje na buduće vrijeme suda, kada će “za svaku nekorisnu riječ što je izreknu odgovarati na Sudnji dan” (Matej 12,36). Apostol Pavao dodaje da će Bog “osvijetliti što je sakriveno u tami i objaviti nakane srdaca” (1. Korinćanima 4,5). Anđeoski glasnik poručio je Ivanu da je “došao čas njegova Suda” (Otkrivenje 14,7).

Pročitajte Otkrivenje 22,10-12. Kad se Isus vrati, što će biti sa sudbinom cijelog čovječanstva? Kakva je jasna objava dana Ivanu?

S obzirom na to da Krist dolazi kako bi podijelio svoje konačne nagrade, prije toga mora postojati sud koji će pokazati tko će primiti kakvu nagradu po Njegovom dolasku. Nakon Kristovog povratka, neće biti druge prilike. Svako ljudsko biće imat će sasvim dovoljno informacija da bi donijelo svoju konačnu, neopozivu odluku za ili protiv Krista.

Pročitajte Matej 25,1-13. Zašto se Isus na tako različit način obraća tim dvjema skupinama vjernika?

“Kad se ispitivanje završi, kad budu istraženi i odlučeni slučajevi svih koji su tijekom stoljeća izjavili da pripadaju Kristovim sljedbenicima, tada će — a ne prije — završiti vrijeme kušnje i zatvoriti se vrata milosti. Tako nas jedna kratka rečenica: ‘Koje bijahu pripravne, uđoše s njim na svadbu, te se zatvoriše vrata’ vodi kroz posljednju Spasiteljevu službu do vremena završetka velikog djela spasenja čovjeka.” (Ellen G. White, Veliki sukob, str. 339; u izvorniku 428)

`Mi se ne trebamo bojati suda. Zahvaljujući Kristu, imamo oprost, imamo slobodu od krivnje, imamo silu da živimo pobožnim životom i pripast će nam konačna pobjeda.`