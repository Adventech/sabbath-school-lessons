---
title:  Radosna vijest o Svetinji nad svetinjama
date:   22/05/2024
---

`Pročitajte: Hebrejima 4,14-16; 10,19-22. Kakvu nam sigurnost pružaju ovi redci i kakav božanski poziv upućuju svakome od nas?`

Ovdje u Poslanici Hebrejima Pavao nam poručuje da se “držimo čvrsto”, “pristupamo s pouzdanjem”, da se u svojoj vjeri usredotočimo na Isusa, našega Velikog svećenika. U Isusu imamo sve što nam je potrebno. Vjerom možemo ući u nebesko Svetište “putem novim i živim” koji je Isus otvorio za nas. Gledajući u dvorište Svetišta, vidimo krv na rogovima mjedenog žrtvenika. U Svetinji vidimo krv na zlatnim rogovima kadionog žrtvenika. Vidimo krv poškropljenu po zavjesi ispred Pomirilišta. Isusova krv priprema put na svakom koraku. To nam pruža nadu jer se s Bogom možemo ponovno sjediniti jedino ako nam Isus oprosti i izbriše naše grijehe. Božja milost je bezgranična, ali je isto takva i Njegova pravda. A pravda ne može prihvatiti Kristovu žrtvu kao otkup za naše prijestupe ako Isus ne pruži jamstvo — prvo da će nam oprostiti grijehe, i drugo, da će ih izbrisati.

Pročitajte Otkrivenje 11,19. U kontekstu velike borbe, zašto je to viđenje značajno? Kako ono pokazuje neodvojivu povezanost između Zakona i Evanđelja?

Tu u blistavoj svjetlosti i plamtećoj slavi Božje prisutnosti, u prijestolnoj dvorani svemira, u podnožju Božjeg prijestolja, otkrivamo Božji zakon u Kovčegu saveza. Tu u Svetinji nad svetinjama otkrivaju se Božja pravda i Njegova milost. Nijedna zemaljska sila ne može promijeniti Božji zakon, između ostalog i zato što se on čuva u Kovčegu saveza na Nebu. U Hebrejima 8,10 stoji: “Ovo je Savez koji ću sklopiti s domom Izraelovim poslije onog vremena — veli Gospodin. — Stavit ću svoje zakone u pamet njihovu, upisat ću ih u srca njihova. Ja ću biti Bog njihov, a oni će biti narod moj.” Ulazeći vjerom u nebesko Svetište, nalazimo oprost za svoje grijehe iz prošlosti i silu da živimo životom poslušnosti posredstvom Krista, koji je umro za nas i koji ispisuje svoj Zakon na našem srcu. Isus nas spašava “zauvijek” (Hebrejima 7,25). On nas spašava u potpunosti — od kazne za grijeh i od sile grijeha.

`Zašto je Isusovo posredovanje tako nevjerojatno radosna vijest? Suočeni sa Zakonom kao mjerilom pravednosti, kakvu bismo nadu imali bez Evanđelja?`