---
title:  Nebesko Svetište
date:   19/05/2024
---

`Pročitajte: Izlazak 25,8.9.40; Hebrejima 8,1-6. Koja su dva Svetišta spomenuta u tim redcima?`

Ozbiljno proučavajući Sveto pismo u mjesecima nakon 1844. godine, rani adventistički vjernici došli su do zaključka da se u Bibliji spominju dva Svetišta — jedno koje je izgradio Mojsije, i drugo veliko izvorno na Nebu. U Bibliji se izraz “Svetište” odnosi prvo na Šator koji je sagradio Mojsije, kao sliku ili “protulik” nebeskih stvarnosti, i drugo, na “pravi Šator” na Nebu, na koji je zemaljsko Svetište ukazivalo. Služba slike je prigodom Kristove smrti izgubila svoje značenje. Dakle, “pravi Šator” na Nebu je Svetište novog Saveza. A budući da se proročanstvo iz Daniela 8,14 ispunjava u ovoj eri, Svetište o kojem je riječ mora biti Svetište novog Saveza.

“Svršetkom 2.300 dana, odnosno 1844. godine, na Zemlji već mnogo stoljeća nije bilo nikakvog svetišta. Prema tome se proročanstvo: ‘Još dvije tisuće i tri stotina večeri i jutara; tada će Svetište biti očišćeno’, nesumnjivo odnosi na Svetište na Nebu.” (Ellen G. White, Veliki sukob, str. 330; u izvorniku 417)

Svetište u pustinji bilo je maketa ili slika nebeskog Svetišta. Službe u zemaljskom Svetištu nagovještavale su Božji plan spasenja. Svaka prinesena žrtva prikazivala je Isusovu žrtvu na križu (vidi Ivan 1,29). Zahvaljujući Kristovoj žrtvi, mi smo slobodni od osude za grijeh. Dobili smo oprost. Naša krivnja nestaje kad priznamo svoje grijehe i prihvatimo Isusovu žrtvu za nas (1. Ivanova 1,9). Ali Isus nije samo Janje koje je umrlo za nas, već i Svećenik koji živi radi nas.

“Odatle slijedi da može zauvijek spasavati one koji po njemu dolaze k Bogu, jer uvijek živi da posreduje za njih.” (Hebrejima 7,25) On uklanja krivnju zbog grijeha i spašava nas od sile grijeha (Rimljanima 8,1-4; 2. Korinćanima 5,21). Isusova služba u nebeskom Svetištu odvija se u našu korist. Kao rezultat Njegovog posredovanja, stisak grijeha u našem životu je oslabljen. Mi više ne robujemo svojoj grešnoj naravi. U Kristu smo slobodni od osude i od vlasti grijeha. Sve dok se vjerom držimo Krista, imamo sigurnost spasenja.

`Što za vas znači činjenica da je Isus sada na Nebu i da služi za vas, odnosno da On tamo posreduje za vas? Zašto vam je potreban netko tko posreduje u vašu korist? Zašto je ta istina radosna vijest?`