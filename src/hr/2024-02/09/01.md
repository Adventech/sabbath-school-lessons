---
title:  Temelj Božje vladavine
date:   25/05/2024
---

### Biblijski tekstovi:
Otkrivenje 14,6-12; Propovjednik 12,13.14; Izreke 28,9; Daniel 7,25.

> <p></p>
>“Tada, obuzet gnjevom protiv Žene, Zmaj ode da vodi rat protiv ostalih iz njezina potomstva, protiv onih koji vrše Božje zapovijedi i čuvaju Isusovo svjedočanstvo.” (Otkrivenje 12,17)

Na osnovi predanog proučavanja Biblije adventisti su došli do spoznaje o značenju Zakona koji se nalazi u Svetinji nad svetinjama nebeskog Svetišta. Proničući u samu srž Božjeg zakona, otkrili su važnost subote, četvrte zapovijedi. Upravo ta zapovijed, više od bilo koje druge, jasno priznaje Boga kao našeg Stvoritelja, što je temelj svakog pravog bogoštovlja i tema koja će biti posebno značajna u završnim danima ovozemaljske povijesti (vidi Otkrivenje 14,6-12).

Sotonin cilj od samog početka bio je da potkopavanjem Božjeg zakona osujeti pravu službu Bogu. On zna da onaj tko “pogriješi samo u jednome, postaje krivac za sve” (Jakov 2,10), i zato ohrabruje ljude da krše Božji zakon. Sotona mrzi subotu zato što ona podsjeća ljude na Stvoritelja i kako Ga treba slaviti. Ali ona je također i dio Božjeg zakona koji se nalazi u Svetinji nad svetinjama nebeskog Svetišta. A budući da Zakon definira grijeh, dokle god ljudi žele biti vjerni Bogu, Njegov Zakon i dalje vrijedi, uključujući i zapovijed o suboti.

Pouka za ovaj tjedan pokazuje povezanost između Svetišta, Božjeg zakona, subote i predstojeće krize u vezi sa žigom Zvijeri. Istražit ćemo također i važnost subote za naraštaj posljednjeg vremena.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 412—416.**