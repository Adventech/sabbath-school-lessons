---
title:  Žig zvijeri
date:   29/05/2024
---

`Pročitajte Otkrivenje 12,12.17; 13,7. Što nam se ovdje otkriva o Sotoninom gnjevu? Zašto je đavao toliko gnjevan na Božji narod posljednjeg vremena?`

Otkrivenje 12 daje nam obrise sveopćeg sukoba između Krista i Sotone kroz vjekove. On će dostići vrhunac prigodom Sotoninog završnog napada na Božji narod. Otkrivenje 13 predstavlja nam dva đavolja saveznika, Zvijer iz mora i Zvijer iz zemlje. Te dvije sile pridružit će mu se u ratovanju protiv Božjeg naroda.

`Pročitajte Otkrivenje 13,4.8.12.15; 14,7.9-11. (Vidi također Otkrivenje 15,4; 16,2; 19,20; 20,4; 22,9.) Koja se ključna tema pojavljuje u svim tim redcima?`

Zapazite tu suprotnost. Ljudi obožavaju ili Stvoritelja ili nešto drugo. Stvoritelj je dostojan obožavanja (Otkrivenje 5,9). Borba između Krista i Sotone na Nebu otpočela je upravo zbog obožavanja: “Uzaći ću u visine oblačne, bit ću jednak Višnjemu.” (Izaija 14,14) Sotona je želio biti obožavan, što pripada jedino Stvoritelju. Prema Otkrivenju 13, on u tome uspijeva zahvaljujući djelovanju Zvijeri iz zemlje (Otkrivenje 13,4).

Usporedba s Danielom 7 pokazuje da je ta Zvijer iz zemlje isto što i mali rog koji “pomišlja da promijeni blagdanska vremena i Zakon” i koji vlada 1.260 proročkih “dana”, to jest 1.260 godina (Daniel 7,25; usporedi Otkrivenje 13,5; vidi 6. pouku). A jedini dio Božjeg zakona Deset zapovijedi koji se bavi vremenom jest četvrta zapovijed. Ta je crkva pokušala premjestiti dan za bogoslužje sa subote, sedmog dana, na nedjelju, prvi dan u tjednu.

To što jedna zemaljska sila nastoji zamijeniti dan za bogoslužje, sedmi dan — subotu, koju je sam Bog dao kao znak svojeg autoriteta (Izlazak 31,13; Ezekiel 20,12.20), znači pokušaj da se božanski autoritet sasvim ukine. Na toj pojedinosti je, dakle, žarište konačnog sukoba između pravog i lažnog bogoštovlja.

Zato Otkrivenje prepoznaje ljude koji su vjerni Bogu kao one “koji vrše Božje zapovijedi” (Otkrivenje 12,17; 14,12). To podrazumijeva sedmi dan subotu, a ne nedjelju. Oni koji odbace konačni poziv trojice anđela da se klanjaju Bogu u Njegov sveti dan (Izaija 58,13) i koji umjesto toga budu obožavali Zvijer u njezin lažni sveti dan, nedjelju, primit će žig Zvijeri (vidi 11. pouku).