---
title:  Vijesti trojice anđela
date:   30/05/2024
---

U Otkrivenju 14,7 prvi anđeo jakim glasom poziva: “Bojte se Boga i zahvalite mu, jer je došao čas njegova Suda! Poklonite se Stvoritelju neba i zemlje, mora i izvora voda!” Taj nebeski poziv upućen je svima nama da se u svjetlu predstojećeg suda potpuno predamo i svesrdno služimo Stvoritelju svijeta.

Drugi anđeo objavljuje: “Pade, pade veliki Babilon koji vinom srdžbe i vinom svoga bluda napoji sve narode!” (Otkrivenje 14,8) Babilon predstavlja otpadnički vjerski sustav koji je odbacio vijest anđela i prihvatio lažni sustav bogoštovlja. Zato nas Otkrivenje 14,9-11 upozorava da se ne klanjamo “Zvijeri i njezinu kipu”. Tu su predstavljena dva suprotstavljena opredjeljenja — obožavanje Stvoritelja ili obožavanje Zvijeri. Svaka osoba na planetu Zemlji donijet će svoju konačnu, neopozivu odluku kome pripada njezina nepodijeljena odanost — Isusu ili Sotoni.

`Pročitajte Otkrivenje 14,12. Po kojim se dvjema karakteristikama prepoznaju oni koji se odbijaju pokloniti Zvijeri? Zašto su one presudne?`

Bog će imati svoj narod posljednjeg vremena koji će Mu ostati vjeran i kad se suoči s najvećim protivljenjem i najžešćim progonstvom u povijesti svijeta. Zahvaljujući daru Kristove pravednosti, oni će voditi milošću ispunjen život poslušnosti. Klanjanje Stvoritelju u izravnoj je suprotnosti s klanjanjem Zvijeri, a pokazuje se u držanju Božjih zapovijedi. Taj konačni sukob oko odanosti Kristu ili odanosti Zvijeri usredotočuje se na bogoštovlje, a u samoj srži velikog sukoba između dobra i zla pitanje je subote.

Ti posvećeni sljedbenici Spasitelja neće imati samo “vjeru u Isusa”, već i “Isusovu vjeru”. Isusova vjera je tako duboka, tako puna pouzdanja, tako posvećena da je ni svi demoni pakla ni sve kušnje na zemlji ne mogu poljuljati. To je vjera koja se uzda i kad ne vidi, vjeruje i kad ne može objasniti i nada se i kad ne razumije. Ta “Isusova vjera” i sama je dar koji primamo vjerom. Ona će nas provesti kroz nevolju koja je pred nama. Kada izbije konačna kriza i kad se suočimo s gospodarskim zabranama, s progonstvom, zatvaranjem, pa i samom smrću, Isusova vjera provest će nas kroz posljednje sate na planetu Zemlji prije nego što se Isus vrati.

`Kako Bog danas priprema vašu vjeru za ono što će doći u budućnosti?`