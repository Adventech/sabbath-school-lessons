---
title:  Svetište i Zakon
date:   26/05/2024
---

`Pročitajte: Otkrivenje 11,19; Izlazak 25,16; 31,18; Otkrivenje 12,17. Što se prema tim tekstovima nalazilo u Kovčegu saveza u Svetinji nad svetinjama?`

Dan pomirenja bio je dan suda. Cijelom Izraelu bilo je zapovjeđeno da sudjeluje u tom događaju pokajanjem, preispitivanjem duše i suzdržavanje od svakog posla (vidi Levitski zakonik 23,29-31). Veliki svećenik je samo na taj dan ulazio u Svetinju nad svetinjama da bi izvršio pomirenje za grijeh. Tu, u najskrovitijem dijelu Svetišta, stajao je Kovčeg saveza. U Kovčegu se nalazio Božji zakon Deset zapovijedi, napisan na kamenim pločama. Zlatni poklopac Kovčega nazivao se Pomirilište, i tu je škropljeno krvlju da bi se Svetište očistilo od grijeha. Božja prisutnost pokazivala se u slavi Šekine iznad Pomirilišta. Svaka prinesena žrtva otkrivala je Božju milost prema grešnim ljudima, ali Dan pomirenja pokazuje da će se grijeh pamtiti sve do sudnjeg dana (Hebrejima 10,3) i da se on može ukloniti jedino na osnovi vjere u Kristovu krv koja čisti od grijeha (1. Petrova 1,18.19). Tu, u Božjoj prisutnosti, milost i pravda prelijepo se sjedinjuju.

Gledajući u nebesko Svetište, apostol Ivan je vidio kako se “otvori hram Božji što se nalazi u nebu i pokaza se njegov Kovčeg saveza” (Otkrivenje 11,19). U knjizi Veliki sukob nalazi se sljedeće tumačenje: “Božji zakon u nebeskom Svetištu je uzvišeni izvornik, a propisi napisani na kamenim pločama i po Mojsiju zabilježeni u Petoknjižju bili su vjeran prijepis. Oni koji su razumjeli ovu važnu istinu tako su uvidjeli da je božanski Zakon svet i nepromjenjiv.” (Ellen G. White, Veliki sukob, str. 345 ; u izvorniku 434).

`Razmišljajte o suboti koja nam, brzinom od preko tisuću šesto kilometara na sat, dolazi svakog tjedna, bez iznimke. Što nam to govori o važnosti doktrine o stvaranju? Za koju drugu doktrinu postoji tako moćan podsjetnik koji se uvijek iznova ponavlja?`