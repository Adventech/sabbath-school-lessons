---
title:  Nepromjenjivost Božjeg zakona
date:   27/05/2024
---

`Pročitajte: Matej 5,17.18; Psalam 111,7.8; Propovjednik 12,13. 14; 1. Ivanova 5,3; Izreke 28,9. Čemu nas ti biblijski redci uče o kršćanskom odnosu prema Zakonu?`

Adventisti sedmoga dana idu stopama reformatora koji su naglašavali svetost Božjeg zakona. Obratite pozornost na sljedeću tvrdnju Johna Wesleyja: “Obredni ili ceremonijalni zakon koji je Mojsije predao sinovima Izraelovim i koji je sadržavao sve naloge i uredbe u vezi sa starim žrtvama i službama u hramu, naš Gospodin je došao uništiti, razriješiti i potpuno ukinuti. ... Ali moralni Zakon, sadržan u Deset zapovijedi, o kojem su govorili proroci, On nije ukinuo. Namjera Njegovog dolaska nije bila da ukine bilo koji dio tog Zakona. To je Zakon koji se nikad ne smije prekršiti, koji stoji kao ‘vjerni svjedok u oblacima’. ... Svaki dio tog Zakona mora ostati na snazi za cijelo čovječanstvo i za sva vremena, kao nešto što ne ovisi o mjestu i vremenu, niti o bilo kakvim drugim okolnostima podložnim promjeni, već o naravi Boga i naravi čovjeka i njihovog nepromjenjivog uzajamnog odnosa.” (Upon Our Lord’s Sermon on the Mount, Discourse V, John Wesley’s Sermons: An Anthology, Nashville, TN: Abington Press, 1991., str. 208,209)

`Usporedite Izlazak 34,5-7 sa sljedećim tekstovima: Rimljanima 7,11.12; Psalam 19,8-12; 89,15; 119,142.172. Što nam ovi redci govore o odnosu između Božjeg zakona i Božjeg karaktera?`

S obzirom na to da je Božji zakon prijepis Njegovog karaktera, podnožje Njegovog prijestolja i temelj morala čovječanstva, Sotona ga mrzi. “Kako je zemaljsko Svetište bila slika ili uzorak nebeskog, onda je i Zakon koji se čuvao u Kovčegu saveza na Zemlji bio vjeran prijepis Zakona u Kovčegu na Nebu. U tom je slučaju prihvaćanje istine o nebeskom Svetištu uključivalo i priznavanje zahtjeva Božjeg zakona i obvezu spram subote u četvrtoj zapovijedi. Ovdje je bila tajna ogorčenog i odlučnog protivljenja skladnom izlaganju Svetoga pisma koje je rasvijetlilo Kristovu službu u nebeskom Svetištu.” (Ellen G. White, Veliki sukob, str. 344; u izvorniku 435)

`Koji razlog ljudi navode kada tvrde da mi više nismo obvezni držati Deset zapovijedi? Što mislite, što zapravo stoji iza toga?`