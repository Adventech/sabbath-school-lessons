---
title:  Subota i Zakon
date:   28/05/2024
---

`Pročitajte: Otkrivenje 14,6.7; 4,11; Postanak 2,1-3; Izlazak 20,8-11. Kakav je odnos između stvaranja, subote i Božjeg zakona?`

Stvaranje mnogo govori o našoj vrijednosti u Božjim očima. Mi nismo sami u svemiru — kao neka trunčica svemirske prašine — niti smo proizvod genetičke slučajnosti. Drugim riječima, službeni znanstveni scenarij o nastanku života, koji je prihvaćen od strane masovnih medija i popularne kulture, u svakom je smislu nespojiv s biblijskim izvještajem.
Mi smo ovdje zato što nas je Isus stvorio. A On je dostojan našeg obožavanja ne samo zato što nas je stvorio, već i zato što nas je otkupio. Stvaranje i spasenje nalaze se u samoj srži svakog istinskog bogoštovlja. U skladu s tim subota ima presudno značenje za razumijevanje plana spasenja. Subota govori o Stvoriteljevoj brižnosti i Spasiteljevoj ljubavi.

Po završetku tjedna stvaranja, Bog je počinuo u ljepoti i veličanstvu svijeta koji je stvorio. On je počinuo i zato da bi nam dao primjer. Subota je tjedni odmor da bismo slavili Onoga koji nas je stvorio. Kada slavimo Boga subotom, mi otvaramo svoje srce da bismo primili poseban blagoslov koji On daje u taj dan i ni u jedan drugi dan u tjednu.

Subota upućuje na Stvoritelja koji nas je toliko volio da nas nije napustio kada smo odlutali od svrhe koju je imao za nas. Subota je vječni simbol našeg počivanja u Njemu. Ona je poseban znak odanosti Stvoritelju (Ezekiel 20,12.20). Ona je simbol odmora a ne djela, milosti a ne legalizma, sigurnosti a ne osude, oslanjanja na Boga za spasenje, a ne na nas same. Pravi subotnji odmor je milostivo počivanje u rukama Onoga koji nas je stvorio, koji nas je otkupio i koji će ponovno doći po nas.

Božja poruka posljednjeg vremena za ovaj svijet u Otkrivenju 14, poziva ljude da svake subote počivaju u Njegovoj ljubavi i brizi. Ona nas poziva da se sjećamo Onoga koji nas je stvorio i da Mu dajemo slavu. Držanje subote je spona između savršenstva Edena i slave novog Neba i nove Zemlje koji trebaju doći. Ona nas podsjeća da će jednog dana raskošna ljepota Edena biti obnovljena.

`Većina adventista sedmoga dana suočila se s optužbama da su legalisti, a ta se optužba obično povezuje s našim držanjem subote. Razgovarajte o suboti kao simbolu otkupljenja i opravdanja vjerom. Kako to da poslušnost Božjoj zapovijedi da se odmaramo navodi ljude na pomisao da mi zapravo pokušavamo zaraditi svoj odlazak na Nebo?`