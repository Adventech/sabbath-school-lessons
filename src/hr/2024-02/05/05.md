---
title:  "Samo Krist... Samo milost"
date:   01/05/2024
---

`Pročitajte: Efežanima 2,8.9; Rimljanima 3,23.24; 6,23; 5,8-10. Čemu nas ovi redci uče o planu spasenja?`

Božanska pravda zahtijeva savršenu poslušnost. Kristov savršeni život zauzeo je mjesto našeg nesavršenog života. Božanski zakon koji smo prekršili osuđuje nas na vječnu smrt. Biblija je jasna u tome. Zbog svojih grešnih odluka, “izgubili smo”, nismo ostvarili Božji ideal za naš život. Sagriješili smo. Prepušteni sebi samima, ne možemo zadovoljiti pravedne zahtjeve svetog Boga. Zato zaslužujemo vječnu smrt. Ali postoji dobra vijest. Apostol Pavao nas uvjerava: “Jer je plaća grijeha smrt, a milosni dar Božji jest život vječni u Kristu Isusu, Gospodinu našemu.” (Rimljanima 6,23) To je nezasluženi dar. Kad bi se spasenje dobivalo na osnovi djela, mogli bismo ga zaraditi. Međutim, ako postoji neka istina koja nedvosmisleno izbija iz Evanđelja, onda je to istina da mi nismo sposobni zaraditi spasenje.

Martin Luther i ostali reformatori otkrili su da je Krist i samo Krist izvor njihovog spasenja. Upravo tada je Luther počeo propovijedati poruku o Kristovoj spasonosnoj milosti. Ljudi su se u gomilama okupljali da čuju njegove poruke koje mijenjaju život. Njegove riječi bile su kao gutljaj hladne vode u neplodnoj pustinji njihovog života. Narod je bio okovan predajama i običajima srednjovjekovne crkve i robovao je obredima starim stotinama godina, koji nisu pružali nikakav duhovni život. Lutherove biblijske poruke doticale su srca i životi su se mijenjali. Dok je čitao Novi zavjet, Luther je bio zadivljen Božjom dobrotom. Bio je zadivljen Božjom željom da spasi cijelo čovječanstvo. Prema rasprostranjenom gledištu koje su zastupali crkveni vođe onog vremena, spasenje je bilo djelomično ljudsko, a djelomično Božje djelo. Međutim, Luther je otkrio da je Kristova smrt na križu dovoljna za cijelo čovječanstvo.

“S Kristom se postupalo onako kako mi zaslužujemo, da bi se s nama postupalo kako On zaslužuje. On je bio osuđen zbog naših grijeha, u kojima nije imao udjela, da bismo mi mogli biti opravdani Njegovom pravednošću, u kojoj nemamo udjela. Pretrpio je smrt koju smo mi zaslužili, da bismo mogli primiti život koji je u Njemu.” (Ellen G. White, Isusov život, str. 12; u izvorniku 25)

Kako je ovo snažan i divno napisan sažetak Evanđelja — da se opravdavamo pravednošću “u kojoj nemamo udjela”. Kakvo obećanje!

`Ako je spasenje Božje djelo ostvareno preko Krista, kakvu ulogu naša dobra djela imaju u kršćanskom životu? Kako možemo potvrditi važnost dobrih djela u našem iskustvu, a da ih ipak ne uzimamo za temelj svoje nade?`