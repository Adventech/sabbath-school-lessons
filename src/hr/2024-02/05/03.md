---
title:  Širenje Božje riječi
date:   29/04/2024
---

`Pročitajte 2. Korinćanima 4,1-6; 2. Korinćanima 2,14. Što nam ovi redci govore o pouzdanju koje je Pavao imao usprkos izazovima s kojima se suočavao dok je objavljivao istine Božje riječi?`

Apostol Pavao suočavao se s velikim teškoćama u širenju Evanđelja. Ipak, on je bio uvjeren da će Božja riječ na kraju pobijediti “jer”, kako on kaže, “ne možemo napraviti ništa protiv istine, nego samo za istinu” (2. Korinćanima 13,8 — Suvremeni hrvatski prijevod).

Reformatori su se suočavali sa sličnim kušnjama, ali su ostali vjerni Božjoj riječi. Jedan od primjera hrabrosti pri suočavanju s naizgled nesavladivim teškoćama bio je William Tyndale. Tyndaleova najveća želja bila je da Engleskoj da ispravan, čitljiv prijevod Biblije. Odlučio je prevesti Bibliju s izvornih jezika i ispraviti neke pogreške u Wycliffeovom prijevodu starom dvjesto godina. Na kraju je i Tyndale bio uhićen i izveden pred sud. Mnogi primjerci Biblije u njegovom prijevodu, koji su tiskani u Wormsu u Njemačkoj, bili su zaplijenjeni i javno spaljeni. Njegovo suđenje održano je u Belgiji 1536. godine. Bio je optužen za krivovjerje i osuđen na spaljivanje. Njegovi su ga krvnici ugušili dok su ga vezivali za lomaču, a onda su spalili njegovo tijelo. Na samrti je, kako se priča, sa žarom i na sav glas uzviknuo: “Gospodine, otvori oči kralju Engleske!” I Bog je na čudesan način odgovorio na Tyndaleovu molitvu.

U roku od četiri godine nakon njegove smrti, objavljena su četiri prijevoda Biblije na engleski jezik. Godine 1611. tiskan je prijevod “King James”, koji se velikim dijelom zasnivao na Tyndaleovom radu. Pedeset četvorica učenjaka koji su dovršili to djelo, uvelike su se služili Tyndaleovim ranijim engleskim prijevodom. Prema nekim procjenama, u Bibliji “King James” iz 1611. godine, iz Tyndaleovog prijevoda bilo je preuzeto 76 posto Starog zavjeta i 83 posto Novog. Godine 2011. prijevod “King

James” proslavio je 400-tu obljetnicu dostigavši cilj od milijardu tiskanih Biblija. Prevedena je na 2.454 jezika, i utjecala je na milijune ljudi širom planeta. Žrtva Williama Tyndalea uvelike se isplatila.

Koliko god da su okolnosti bile teške i izazovne, Tyndale i njegovi istomišljenici vjerovali su da Bog vodi djelo po svojoj volji. Tyndaleov život izvršio je utjecaj za vječnost.

`Pročitajte: Daniel 12,3; Otkrivenje 14,13. Kako se ovi redci mogu primijeniti na Tyndaleov život? A onda razmislite o svojem životu i svojem utjecaju na druge. Kakvo vam ohrabrenje ti tekstovi pružaju kada je riječ o prilikama koje vam se ukazuju da utječete na život drugih za vječnost?`