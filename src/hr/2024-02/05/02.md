---
title:  Samo Božja riječ
date:   28/04/2024
---

`Pročitajte Psalam 119,103.104; 119,147; 119,162. Kakav je bio Davidov stav prema Božjoj riječi? Kako je to utjecalo na reformatore, a kako utječe na naš život danas?`

Biblija je bila temelj vjere reformatora i srž njihovih učenja. Oni su razumjeli da imaju posla s “riječju živoga i vječnog Boga” (1. Petrova 1,23). Duboko su cijenili svaku riječ. Dok su čitali njezine stranice vjerujući u njezina obećanja, njihova vjera bivala je sve snažnija i njihova hrabrost veća. “Tako je sa svim obećanjima iz Božje riječi. U njima nam se On obraća pojedinačno, govoreći tako neposredno kao da slušamo Njegov glas. Kroz ta nam obećanja Krist govori o svojoj milosti i moći. Oni su listovi s onog drveta koje ‘služi za lijek’ (Otkrivenje 22,2). Kad se obećanja prime i usvoje, trebaju postati snagom karaktera, nadahnuće i potpora života. Ništa drugo ne može imati takvu iscjeliteljsku moć. Ništa drugo ne može uliti hrabrost i vjeru koje cijelom biću daju životnu snagu.” (Ellen G. White, Služba liječenja, str. 65,66; u izvorniku 122)

Sveto pismo donosi nam radost kada smo tužni, nadu kada smo obeshrabreni, svjetlo kada smo u mraku. Ono nam daje smjernice kada smo zbunjeni, sigurnost kada smo u nedoumici, snagu u našoj slabosti i mudrost u neznanju. Kada razmišljamo o Božjoj riječi i kada se vjerom oslanjamo na njezina obećanja, Božja životodavna sila osnažuje cijelo naše biće u tjelesnom, duševnom, emotivnom i duhovnom smislu.

Reformatori su ispunjavali svoj um riječima Svetoga pisma. Živjeli su u skladu s Riječju, a mnogi su od njih i umrli zbog Riječi. To nisu bili neki opušteni, samodovoljni, nemarni kršćani s površnim vjerskim životom. Bili su svjesni da se bez sile koja izvire iz Božje riječi neće moći oduprijeti snagama zla postrojenim protiv njih.

Goruća želja Johna Wycliffea bila je da prevede Bibliju na engleski jezik kako bi je i običan čovjek mogao čitati i razumjeti. A budući da je to bilo nezakonito, bilo mu je suđeno zbog njegove vjere; proglašen je za heretika i osuđen na smrt. Na svojem suđenju Wycliffe je uputio sljedeće riječi: “’Što mislite’, zapitao ih je na kraju, ‘protiv koga se borite? Protiv starca koji je jednom nogom već u grobu? Ne! Vi se borite protiv istine — istine koja je jača od vas i koja će vas pobijediti!’” (Ellen G. White, Veliki sukob, str. 71; u izvorniku 90) Wycliffeove riječi izgovorene na samrti ispunile su se kada je svjetlo Božje istine odagnalo tamu Srednjeg vijeka.

`Na koje su vam načine riječi Svetoga pisma pružale utjehu u trenucima kušnje?`