---
title:  Vjera usprkos nepovoljnim izgledima
date:   27/04/2024
---

### Biblijski tekstovi:
Psalam 119,162; Ivan 16,13-15; 2. Petrova 1,20.21; Efežanima 2,8.9; Rimljanima 3,23.24; Rimljanima 6,15-18.

> <p></p>
>“U srce pohranih riječ tvoju, da protiv tebe ne sagriješim.” (Psalam 119,11)

Sudionici protestantske reformacije imali su nešto što ljudima 21. stoljeća očajnički nedostaje, a to je svrha života. U svojoj knjizi The Empty Self, poznati američki psiholog Phillip Cushman govori o ljudima koji žive bez cilja. Njihova vjerovanja su plitka. Od onoga što im je važno, malo toga ima istinsko značenje i oni nemaju ništa za što bi vrijedilo umrijeti, pa samim tim nemaju ništa za što bi vrijedilo živjeti.

Sudionici protestantske reformacije bili su drugačiji. Imali su trajan cilj za koji je bilo vrijedno živjeti. Ono u što su vjerovali bilo im je bitno i nisu dovodili u pitanje svoj integritet. Njihova osnovna vjerovanja bila su neodvojivi dio njih samih. Odreći se tih vjerovanja značilo bi odreći se vlastitog identiteta. Čak i kad su se suočavali sa smrću, imali su unutarnji mir. Istražimo kako nauk Svetoga pisma koji mijenja život pruža osnovu za istinsku svrhu i pravi smisao života. Razumijevanje vječnih istina pripremit će nas za konačnu krizu u velikom sukobu između dobra i zla. Bitka koju su reformatori vodili još uvijek nije završena, i mi smo pozvani da nastavimo tamo gdje su oni stali. Bog je dovoljno velik za svaki izazov s kojim se suočavamo. On našem životu daje smisao i svrhu koju nam ništa na ovom svijetu ne može pružiti.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 386—392.**