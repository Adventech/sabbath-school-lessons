---
title:  Prosvijetljen duhom
date:   30/04/2024
---

Jednog dana dok je učio u sveučilišnoj knjižnici, Martin Luther je došao do prekretnice u svojem životu. Otkrio je primjerak Biblije na latinskom jeziku. Prije toga nije ni znao da takva knjiga uopće postoji. S velikim oduševljenjem čitao je poglavlje za poglavljem, redak za retkom. Bio je zadivljen jasnoćom i snagom Božje riječi. Dok je čitao njezine stranice, Duh Sveti je prosvijetlio njegov um. Osjećao je vodstvo Duha Svetoga dok mu se činilo da istine koje su dotad bile zamagljene predajom, upravo iskaču sa stranica Svetoga pisma. Opisujući svoje prvo iskustvo s Biblijom, zapisao je: “O kad bi mi Bog dao da imam takvu knjigu za sebe!”

**Koja načela tumačenja Biblije možemo preuzeti iz sljedećih redaka?**

`Ivan 14,25.26`

`Ivan 16,13-15`

`2. Petrova 1,20.21`

U ovim redcima snažno se naglašava da nas isti Duh Sveti koji je nadahnjivao biblijske pisce, vodi dok čitamo Sveto pismo. On je božanski tumač božanske istine. Nažalost, mnogi koji se predstavljaju kao kršćani umanjuju značenje natprirodnog elementa u Bibliji i prenaglašavaju ljudski element. A Sotona, pošto više ne može skrivati Bibliju od nas, čini ono sljedeće najbolje što može: lišava je njezinog natprirodnog podrijetla, pretvara je u obično književno djelo ili, što je još gore, u represivno religijsko oruđe za vladanje ljudima.

Reformatori su jasno uvidjeli da je Duh Sveti — a ne svećenici, prelati i pape — nepogrešivi tumač Svetog pisma. Zabilježen je zanimljiv razgovor između Johna Knoxa, škotskog reformatora i Marije, škotske kraljice. “’Vi tumačite Bibliju na jedan način,’ rekla je Marija, ‘a oni (rimokatolički učitelji) na drugi; komu da vjerujem i tko će prosuditi?’

‘Vjerujte Bogu koji jasno govori u svojoj Riječi’, odgovorio je reformator. ‘A više od onoga što Riječ uči ne vjerujte ni jednima ni drugima. Božja riječ je sama po sebi jasna, a ako se gdje pojavi neka nejasnoća, Duh Sveti, koji nikada sebi ne proturječi, to pojašnjava na drugom mjestu, tako da ne može biti sumnje, osim kod onih koji tvrdokorno ostaju u neznanju.’” (Ellen G. White, Veliki sukob, str. 199; u izvorniku 251)