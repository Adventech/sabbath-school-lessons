---
title:  "Poslušnost — plod vjere"
date:   02/05/2024
---

`Pročitajte Rimljanima 3,27-31; 6,15-18; 8,1.2. Čemu nas ovi redci uče o spasenju samo na osnovi Kristove pravednosti?`

Zapuhao je novi vjetar kršćanskom crkvom u Lutherovo vrijeme. Deseci tisuća ljudi poučeni su da skrenu pogled sa sebe i svoje grešnosti i da gledaju u Isusa. Nema sumnje da su ti ljudi, gledajući sebe takve kakvi jesu, vidjeli samo razlog za obeshrabrenje. Koji vjernik danas nema isto takvo iskustvo? Zato je potrebno da umjesto u sebe gledamo u Isusa.

Božja milost nas mijenja. John Wesley je jednog dana prisustvovao sastanku Moravske braće u Londonu. Bio je zadivljen dok je slušao čitanje Lutherovog uvoda u Poslanicu Rimljanima. Po prvi put u svojem životu počeo je shvaćati Evanđelje. Nešto se pokrenulo u njemu i osjetio je da ga neobično privlači taj Krist koji je dao svoj život za njega. Ushićeno je izjavio: “Osjetio sam da se mogu pouzdati u Krista i jedino u Krista za svoje spasenje. I dano mi je uvjerenje da je On uzeo moje grijehe — čak i moje — i spasio me od zakona grijeha i smrti.” (John Whitehead, The Life of the Revelation John Wesley, London: Stephen Couchman, 1793., str. 331)

`Pročitajte: 1. Petrova 2,2; 2. Petrova 3,18; Kološanima 1,10; Efežanima 4,18-24. Koje nam presudne istine o kršćanskom životu ovi redci otkrivaju?`

Reformatori su sustavno proučavali Riječ kako bi otkrili nove istine. Nezadovoljni postojećim stanjem, kao i krutim religijskim iskustvom koje je donosilo mali ili nikakav rast, neprestano su čeznuli za tim da bolje upoznaju Krista. Mnogi kršćani u Srednjem vijeku koji su vjerovali u Bibliju, platili su iznimno visoku cijenu za svoju posvećenost. Bili su mučeni, zatvarani, protjerivani i ubijani. Oduzimana su im imanja, spaljivane kuće, otimana zemlja, a obitelji progonjene. Kada su bili istjerivani iz vlastitih domova, gledali su na grad “kojemu je Bog graditelj i tvorac” (Hebrejima 11,10). Kada su bili mučeni, blagoslivljali su svoje mučitelje, a dok su čamili u mračnim, vlažnim tamnicama, pozivali su se na Božja obećanja o boljoj budućnosti. Premda su tijelom bili u tamnici, zapravo su bili slobodni — slobodni u Kristu, slobodni u istinama Njegove Riječi, slobodni u nadi u Njegov skori povratak.

`Ako gledate na sebe, kakvu nadu u spasenje možete imati?`