---
title:  Posljednji sukob iz Otkrivenja
date:   09/06/2024
---

Otkrivenje sadrži mnogo više od zagonetnih simbola, čudnih zvijeri i neobičnih slika. Ono govori o vječnim istinama koje je Bog pun ljubavi povjerio naraštaju posljednjeg vremena. Sukob između Krista i Sotone otpočeo je na Nebu zbog bogoštovlja i dostići će konačni vrhunac također zbog bogoštovlja.

`Usporedite Otkrivenje 14,7.9 i 4,11. Koja se sveobuhvatna tema provlači kroz Otkrivenje u vezi sa sveopćim sukobom između dobra i zla?`

U cijelom Otkrivenju bogoštovlje i stvaranje neraskidivo su povezani. U Otkrivenju 14,7 upućuje nam se poziv da se poklonimo Gospodaru svega stvorenog. Nasuprot teoriji o evoluciji, koja je na juriš osvojila svijet u posljednja dva stoljeća, subota je vječni podsjetnik na naš identitet. Ona stalno potvrđuje da smo stvorena bića i da je naš Stvoritelj dostojan naše odanosti i obožavanja. To je jedan od razloga što đavao toliko mrzi subotu.

`Pročitajte Otkrivenje 12,17; 14,12. Koji je najveći izraz obožavanja Stvoritelja?`

Obožavanje Stvoritelja držanjem Božjih zapovijedi u izravnoj je suprotnosti s obožavanjem Zvijeri. Bog će imati svoj narod posljednjeg vremena koji će Mu biti odan usprkos najvećem protivljenju i najžešćem progonu u povijesti.

“Dok će svetkovanje lažne subote sukladno državnim zakonima, suprotno četvrtoj zapovijedi, biti priznanje vjernosti sili koja se protivi Bogu, svetkovanje prave subote i poslušnosti Božjem zakonu dokaz je vjernosti Stvoritelju.” (Ellen G. White, Veliki sukob, str. 477; u izvorniku 605)

U Otkrivenju 14,12 stoji da će ti posvećeni sljedbenici Spasitelja imati “vjeru Isusovu” (Šarić). Isusova vjera je toliko duboka da vjeruje i u ono što ne vidi. Ona ustrajava i kad ne razumije. To je Isusov dar koji primamo vjerom i koji će nas provesti kroz predstojeći sukob.

`Sedmi dan subota, simbol Boga kao Stvoritelja, seže unatrag do samog Edena. Zato se napada, kao što je učinio Rim (vidi Daniel 7,25). To zapravo znači da se napada Božji autoritet na najosnovnijoj mogućoj razini. Kako nam ta istina pomaže da sagledamo zašto će svetkovanje subote u posljednjim danima biti toliko sporno pitanje?`