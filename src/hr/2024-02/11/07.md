---
title:  Za daljnje proučavanje
date:   14/06/2024
---

Klanjanje Zvijeri i njezinom kipu ukazuje na Daniela 3, gdje je babilonski kralj zapovjedio Šadraku, Mešaku i Abed Negu, da se poklone zlatnom kipu ili će biti bačeni u ognjenu peć. U starom, kao i u suvremenom Babilonu sporno pitanje bilo je bogoštovlje. Pravo bogoštovlje izvire iz uma poučenog Božjom riječju, duše preobražene Njegovom ljubavlju i srca ispunjenog Njegovim Duhom. Tada se nećemo “prilagođivati ovomu svijetu”, već ćemo živjeti po Božjoj volji otkrivenoj u Njegovoj Riječi. U tome je naša jedina sigurnost!

“Bog nikada ne prisiljava volju ili savjest, dok Sotona stalno koristi okrutnost kao sredstvo prisile ne bi li stekao nadzor nad onima koje na drugi način ne može zavesti. Strahom i prisilom on pokušava zavladati savješću ljudi i osigurati njihovo štovanje. Da bi to postigao, on djeluje preko vjerskih i svjetovnih vlasti i potiče ih da silom nametnu ljudske zakone nasuprot Božjem zakonu.” (Ellen G. White, Veliki sukob, str. 465; u izvorniku 591)

“Da bi mogli izdržati nevolju koja ih čeka, moraju razumjeti Božju volju kako je otkrivena u Njegovoj Riječi. Oni Ga mogu štovati samo ako imaju pravilno razumijevanje Njegova karaktera, vladavine i ciljeva, i postupaju u skladu s njima. Samo će oni koji su svoj um utvrdili istinama Biblije moći opstati tijekom posljednjeg velikog sukoba.” (Ellen G. White, Veliki sukob, str. 467; u izvorniku 593)

“Ali Bog će na Zemlji imati narod koji će čuvati Bibliju i samo Bibliju kao mjerilo svih učenja i osnovu svih reformi. Ni mišljenja učenih ljudi, ni zaključci znanosti, ni vjerske dogme ili odluke crkvenih sabora, toliko brojnih i suprotnih kao što su Crkve koje zastupaju, niti glas većine — nijedno od ovoga niti sve zajedno ne treba smatrati dokazom za ili protiv ma koje točke vjerovanja. Prije prihvaćanja bilo kojeg učenja ili propisa trebamo zahtijevati da bude podržano jasnim ‘Tako kaže Gospod’.” (Ellen G. White, Veliki sukob, str. 468; u izvorniku 595)

**Pitanja za razgovor**

`1.	Kako možemo živjeti u iščekivanju Kristovog dolaska i govoritio toj nadi, a da ne budemo smatrani kao ljudi koji šire paniku?`

`2.	Zadržite se u mislima na pitanju bogoštovlja. Što naš svakidašnji život govori o tome koga ili što obožavamo?`

`3.	Kako možemo pomoći sebi i drugima da na budućnost gledamo s pouzdanjem, a ne sa strahom?`

`4.	Kakav praktičan utjecaj na naš život ima razumijevanje događaja posljednjih dana?`