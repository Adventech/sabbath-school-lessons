---
title:  Nadolazeća kriza
date:   10/06/2024
---

Proročanstvo o žigu Zvijeri u Otkrivenju 13 govori nam o najžešćoj i najgoroj fazi Sotoninog rata protiv Boga. Otkad je Isus umro na križu neprijatelj zna da je poražen, ali ulaže krajnje napore da što je moguće više ljudi povede sa sobom. Njegova prva strategija u tom nastojanju je prijevara. Kada prijevara ne uspijeva, on pribjegava sili. Na kraju će izdati proglas da svatko tko se ne bude htio pokloniti Zvijeri ili primiti njezin žig treba biti ubijen. Vjerski progon, naravno, nije ništa novo. On postoji još otkako je Kajin ubio Abela zato što je poslušao Božju zapovijed. Isus je rekao da će se to događati čak i među vjernima.

`Pročitajte: Ivan 16,2; Matej 10,22; 2. Timoteju 3,12; 1. Petrova 4,12. Što je doživjela novozavjetna Crkva i kako se to može primijeniti na Kristovu crkvu posljednjeg vremena?`

Kroz cijelu kršćansku povijest progonstvo je bilo uobičajeno. To se događalo i u poganskom Rimu, ali je posebno došlo do izražaja u žestokom progonu kršćana koji su vjerovali u Bibliju od strane srednjovjekovne crkve. Žig Zvijeri bit će samo posljednja karika u tom paklenom lancu. Kao i tijekom progonstava u prošlosti, ljudi će se morati pokoriti određenom skupu vjerovanja i službeno odobrenom sustavu bogoštovlja.

Prema proročanstvima to će progonstvo početi gospodarskim zabranama — nitko neće moći ni kupiti ni prodati ako ne bude imao žig. I svatko tko odbije taj žig bit će osuđen na smrt (Otkrivenje 13,15.17).

One koji se predstavljaju kao kršćani, đavao već sada priprema za posljednji ispit tako što ih potiče da prave kompromise u životu. I kada bude izgledalo kao da se cijeli svijet zanio za Zvijeri (Otkrivenje 13,3), prizor će se iznenada promijeniti i proročka kamera usmjerit će se na Božji narod. Otkrivenje 14,12 pruža nam tu sliku: “Ovdje je strpljivost svetih, koji drže zapovijedi Božje i vjeru Isusovu.” Božji narod živi u pobožnoj poslušnosti. Gospodnjom milošću oni čvrsto stoje i “prate Janje kud god ono ide” (Otkrivenje 14,4). Kristovom silom oni pobjeđuju sile tame koje se postrojavaju nasuprot njima.

Kao što smo vidjeli u 9. pouci, glavni sukob između dobra i zla odvija se oko bogoštovlja. Zvijer se najprije služi prijevarom, a kada to ne uspije, pribjegava sili.

`Jeste li spremni, ako ste uopće spremni, da materijalni razlozi ugroze vaše svetkovanje subote?`