---
title:  Zvijer iz zemlje
date:   13/06/2024
---

`Pročitajte Otkrivenje 13,11-18. U čemu se ta druga Zvijer razlikuje od prve Zvijeri iz Otkrivenja 13?`

Prva Zvijer izišla je iz mora. Druga Zvijer “izlazi iz zemlje” (Otkrivenje 13,11). More su “puci i mnoštva, narodi i jezici” (Otkrivenje 17,15). “Zemlja”, dakle, ovdje prikazuje rijetko naseljeno područje svijeta. Ta druga Zvijer javila se pred kraj proročkog razdoblja tijekom kojeg je prva Zvijer provodila svoju vlast (Otkrivenje 13,5). Drugim riječima, ona dobiva istaknutiju ulogu oko 1798. godine.

Sjedinjene Američke Države točno se uklapaju u taj opis. One su proglasile neovisnost 1776. godine, usvojile su ustav 1789., a krajem 19. stoljeća bile su priznate kao svjetska sila.

Ivan zatim nastavlja: “Imala je dva roga kao u janjeta, a govorila je kao zmaj.” (Otkrivenje 13,11) Rogovi u biblijskom proročanstvu simboliziraju moć. Za razliku od prve Zvijeri, ta Zvijer nema krune na rogovima, što pokazuje da nije riječ o monarhiji. Dva roga prikazuju dva osnovna vladajuća načela koja su izvor moći i uspjeha Sjedinjenih Američkih Država — političku i vjersku slobodu.

`Pročitajte Otkrivenje 13,11.12. Koju promjenu vidite kod te Zvijeri i kako ona progovara?`

Taj miroljubivi narod, poput janjeta, na kraju je progovorio kao Zmaj. On “svu vlast prve Zvijeri vrši u njezinoj službi” (Otkrivenje 13,12), odbacivši načela vjerske slobode i učinivši “da se zemlja i njezini stanovnici klanjaju prvoj Zvijeri” (Otkrivenje 13,12). Sjedinjene Američke Države prednjačit će u traženju od svih naroda na Zemlji da se poklone prvoj Zvijeri tako što će priznati duhovnu i svjetovnu vlast papinstva. Prema ovom proročanstvu, Sjedinjene Američke Države načinit će kip Zvijeri — uniju crkve i države — i zahtijevat će od svih ljudi da joj se poklone. U trenutku kada su prvi put prepoznate kao Zvijer iz zemlje, Sjedinjene Američke Države nisu bile ni blizu vojnog i gospodarskog diva kakav su sada.

`Razmislite o političkoj nestabilnosti u Americi danas. Kako bi to jednog dana moglo dovesti do ispunjenja ovog proročanstva?`