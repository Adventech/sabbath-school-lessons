---
title:  "Prepoznavanje zvijeri (1)"
date:   11/06/2024
---

`Pročitajte Otkrivenje 13,1.2. Odakle potječe ta Zvijer i tko joj daje vlast?`

Otkrivenje prepoznaje Zmaja ili Zmiju prvenstveno kao Sotonu. U Otkrivenju 12,3-5 kaže se da je Zmaj pokušao “da joj proždere Dijete čim ga rodi”, “sina — muškarca”, koje kasnije “bî doneseno k Bogu i prijestolju”. Djelujući preko poganskog Rima, đavao je pokušao ubiti Krista (vidi Matej 2,16-18). Neprijatelj Boga i čovjeka djeluje preko političkih i vjerskih ustanova da bi postigao svoje ciljeve.

O toj Zvijeri preko koje djeluje neprijatelj, rečeno je: “Zmaj joj predade svoju moć, svoje prijestolje i veliku vlast.” (Otkrivenje 13,2) Ovo se proročanstvo precizno ispunilo stotinama godina kasnije, kada je rimski car Konstantin premjestio svoju prijestolnicu iz Rima u Carigrad, glavni grad današnje Turske. To je stvorilo vakuum moći na nekadašnjem prijestolju Cezara u carskom gradu Rimu. Tako je poganski Rim dao Zvijeri njezino prijestolje, odnosno glavni grad.

Isaac Backus je pisao: “Premještanjem sjedišta Carstva u Carigrad ... Konstantin je ustupio mjesto rimskom biskupu, omogućivši mu da se uzvisi iznad svih ljudi na Zemlji, pa i iznad Boga nebeskog.” (The Infinite Importance of the Obedience of Faith, and of Separation from the World, str. 16) Prema Thomasu Hobbesu, “papinstvo je ništa drugo do duh preminulog Rimskog Carstva, koji okrunjen sjedi na njegovom grobu.” (Leviathan, New York: Oxford University Press, 1996., str. 386) A pozornom analizom otkriva se da je Zvijer iz mora iz Otkrivenja 13 otpadnička vjerska sila koja izlazi iz Rima i uspostavlja svjetski sustav bogoslužja (Otkrivenje 13,3.4). Ta Zvijer nije neka osoba. To je vjerska organizacija koja je istine Božje riječi zamijenila ljudskim odredbama.

`Pročitajte Otkrivenje 13,1.6. Koja je riječ ključna za prepoznavanje te Zvijeri?`

Sveto pismo definira bogohuljenje u Ivanu 10,33 i Luki 5,21 dvama primjerima: (1) kada se čovjek pretvara ili tvrdi da je Bog, i (2) kada čovjek tvrdi da ima moć opraštati grijehe. U Isusovom slučaju te su optužbe bile neopravdane jer je On Bog pa ima pravo i opraštati grijehe. Rimsko papinstvo ima dva karakteristična učenja koja Biblija označava kao bogohuljenje — ono tvrdi da njegovi svećenici imaju moć opraštati grijehe i da papa ima Božju vlast na Zemlji.