---
title: "Prepoznavanje zvijeri — (2)"
date:   12/06/2024
---

Umjesto da se klanja Zvijeri, Božji narod nalazi najveću radost i zadovoljstvo u obožavanju Gospodina. Njihova poslušnost izvire iz srca punog ljubavi. Oni su odani Njemu zato što znaju koliko je On odan njima.

`Pročitajte Otkrivenje 13,5. Zapišite tu crtu prepoznavanja.`

Prisjetimo se onoga što smo govorili u 4. pouci — da nam Bog daje ključ za razumijevanje proročkog vremena, pri čemu jedan proročki dan odgovara jednoj doslovnoj godini (Brojevi 14,34; Ezekiel 4,6). Razdoblje od 42 mjeseca koje se spominje u Otkrivenju 13,5, ako ga računamo prema hebrejskom mjesecu od trideset dana, iznosi 1.260 proročkih dana ili doslovnih godina.

Papinstvo je doista imalo golem utjecaj od 538. do 1798. godine. A onda, kada je Napoleonov general Berthier zarobio papu 1798. godine, proročko razdoblje papinske prevlasti je završilo i ispunilo se proročanstvo iz Otkrivenja: “Tko je određen za ropstvo, ide u ropstvo.” (Otkrivenje 13,10) Udarac koji je na taj način zadan papinstvu bio je vrlo ozbiljan, ali ne i koban. Prema Otkrivenju 13,12, smrtonosna rana bit će iscijeljena. Utjecaj papinstva ponovno će se osjetiti širom svijeta.

Današnji svjetski vođe dočekuju papu kao poglavara Rimske crkve i redovno ga posjećuju u Vatikanu. U svijetu nezapamćene nestabilnosti postavlja se pozornica da rimski papa postane općepriznati moralni vođa, koji će biti u stanju ujediniti sve narode. Tijekom govora koji je održao 6. lipnja 2012. godine, pred više od petnaest tisuća ljudi okupljenih na Trgu Svetog Petra u Rimu, papa Benedikt XVI. izjavio je: “Nedjelja je dan koji pripada Gospodinu i muškarcima i ženama, dan u koji svi moraju imati slobodu, slobodu da ga provedu s obitelji i Bogom. Obranom nedjelje mi branimo ljudsku slobodu.” (https://www.vatican.va/content/ benedict-xvi/en/audiences/2012/documents/hf_ben-xvi_aud_20120 606.html) Knjiga Velika borba jasno otkriva do čega će taj pokret jednog dana dovesti: “Oni koji poštuju biblijski dan odmora bit će žigosani kao neprijatelji zakona i reda, kao oni koji ruše moralna društvena ograničenja, pa uzrokuju anarhiju i pokvarenost i navlače Božje kazne na zemlju. … Optužit će ih da ne trpe vlast. Svećenici koji poriču obvezatnost božanskog Zakona iznosit će s propovjedaonice dužnost pokoravanja građanskim vlastima kao zapovjeđenu od Boga. U zakonodavnim će se skupštinama i sudskim dvoranama pogrešno prikazivati i osuđivati oni koji vrše Božje zapovijedi.” (Ellen G. White, Veliki sukob, str. 456; u izvorniku 592)

`Koliko se brzo naš svijet mijenja. Što nam te promjene govore o tome koliko bi se brzo događaji posljednjeg vremena mogli obrušiti na nas?`