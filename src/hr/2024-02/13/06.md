---
title:  Dvije vječnosti
date:   27/06/2024
---

`Pročitajte: 2. Korinćanima 5,10; Rimljanima 14,10.11; Otkrivenje 20,11-15. Zašto su zli ponovno oživljeni?`

Da bi se problem grijeha riješio tako da se zlo više nikada ne pojavi, svi moraju biti uvjereni da je Bog bio pravedan i pošten na svim svojim putovima. Na kraju će se svako koljeno saviti i priznati — čak i Sotona i njegovi zli anđeli — da je Bog bio pravedan tijekom velikog sukoba i da nikada nije bilo opravdanja za pobunu protiv Njega. Obratite pozornost na sljedeće riječi Ellen G. White: “Čim se otvore knjige izvještaja i Isusovo oko pogleda zle, oni su svjesni svakoga grijeha što su ga ikada počinili. Oni točno vide gdje su njihove noge skrenule s puta čistoće i svetosti, kako su ih daleko odveli ponos i buntovnost u kršenju Božjeg zakona. Zavodničke kušnje koje su sami poticali popuštanjem grijehu, zloupotrijebljeni blagoslovi, prezreni Božji glasnici, odbačena upozorenja, valovi milosrđa koje su tvrdoglava, nepokajana srca odbijala — sve se to pojavljuje kao da je napisano vatrenim slovima. …

Čitav grešni svijet stoji na Božjem sudu pod optužbom za veleizdaju protiv vladavine Neba. Nemaju nikoga da ih zastupa; nemaju izgovora, i protiv njih je izrečena presuda vječne smrti.” (Veliki sukob, str. 524,526; u izvorniku 666,668)

`Pročitajte: Otkrivenje 20,9; Psalam 37,20; Malahija 4,1.2. Što nam ovi redci govore o konačnom uništenju grijeha i grešnika i o nagradi za pravedne?`

Radosna je vijest da  će Sotona i njegovi zli anđeli biti uništeni u ognjenom jezeru. Grijeh i grešnici bit će spaljeni. Prema Otkrivenju 20,9, oni  će biti progutani, uništeni, a ne vječno mučeni. U sljedećem retku koristi se izraz “u vijeke vjekova”. Ovisno o kontekstu, izraz “u vijeke vjekova” ili “zauvijek” označava nešto što traje “beskrajno”, ali samo dok se cilj u potpunosti ne postigne. (Vidi Izlazak 21,6; 1. Samuelova 1,22.28; Juda 1,7; 2. Petrova 2,4-6.) Za izgubljene je vječno samo uništenje, a ne i čin uništenja. Bog nije vječni mučitelj.

`Na kraju, sve nas čeka jedna od dviju vječnosti. Izgubljeni, nažalost, dobivaju “plaću” koju su zaradili — vječnu smrt. Zašto je, dakle, naša jedina nada da nećemo dobiti ono što zaslužujemo, a to je smrt, u oslanjanju na Isusovu pravednost?`