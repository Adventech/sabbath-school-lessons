---
title:  Milenij na Zemlji
date:   25/06/2024
---

Otkrivenje 19 završava dramatičnim prikazom Isusovog povratka i uništenja zlih. Ali tu još uvijek nije kraj. Otkrivenje 20 uvodi nas u razdoblje od tisuću godina, poznato kao milenij.

`Pročitajte Otkrivenje 20,1-3. Kakva će biti Sotonina sudbina kada se Isus vrati?`

Slika u Otkrivenju 20,1-3 je simbolična. Sotona neće biti doslovno vezan lancem i bačen u bezdan. On će tijekom tisuću godina biti zatvoren na ovom pustom planetu koji će ostati bez stanovnika, i bit će vezan okolnostima koje je sam izazvao. U 2. Petrovoj 2,4 čitamo da će Sotona i njegovi anđeli biti predani “mračnim bezdanima”. Sotona će lancem okolnosti biti vezan za Zemlju na kojoj neće biti nikoga koga bi mogao iskušavati. Tijekom milenija on će gledati samo pustoš, razaranje i nesreću do kojih je dovela njegova pobuna.

Od grčke riječi prevedene kao “bezdan” potječe i riječ ambis — ponor, provalija. Istom se riječju u Septuaginti, grčkom prijevodu Starog zavjeta, opisuje Zemlja u trenutku stvaranja: “Zemlja bijaše pusta i prazna; tama se prostirala nad bezdanom.” (Postanak 1,2) Tu je također upotrijebljena grčka riječ abisos, “bezdan”. Ona opisuje pustu zemlju. “Bezdan” nije neka podzemna špilja niti neki ponor tamo negdje u svemiru. Sotonino djelo grijeha i uništenja, usporedo sa strahovitim kaosom koji će prethoditi Kristovom drugom dolasku, vratit će Zemlju u stanje mračne, bezoblične mase, u kakvom je bila na početku stvaranja.

`Pročitajte: Jeremija 4,23-26; 25,33; Izaija 24,1.3.5. Kako biblijski proroci opisuju taj prizor?`

Proroci naglašavaju katastrofalno uništenje koje će nastupiti u vrijeme Kristovog drugog dolaska i činjenicu da neće biti nikoga živog na Zemlji tijekom tog tisućugodišnjeg razdoblja. Sotona i njegovi zli anđeli bit će ostavljeni da razmišljaju o pustošenju do kojeg je dovela njihova pobuna. Cijeli svemir konačno će uvidjeti da je plaća grijeha smrt. Bog rješava problem grijeha tako da se on nikada više ne pojavi (Nahum 1,9). Tri su glavna načina na koje Bog to čini. Prvo, On pokazuje svoju bezgraničnu ljubav i ulaže bespoštedne napore da spasi cijelo čovječanstvo. Drugo, On otkriva svoju pravdu, pravednost i poštenje. Treće, dopušta da svemir vidi koji je krajnji rezultat grijeha i pobune.