---
title:  Pobjeda Božje ljubavi
date:   22/06/2024
---

### Biblijski tekstovi:
Otkrivenje 22,11.12; Jeremija 30,5-7; Psalam 91,1-11; Jeremija 25,33; Otkrivenje 21,2; Otkrivenje 20,11-15.

> <p></p>
>“Tada čuh glas što dolazi od prijestolja kako viče: ‘Evo stana Božjeg među ljudima! On će stanovati s njima; oni će biti njegov narod, i on sam, Bog bit će s njima. On će otrti svaku suzu s njihovih očiju. Smrti više neće biti; neće više biti ni tuge, ni jauka, ni boli, jer stari svijet prođe.’” (Otkrivenje 21,3.4)

S budućnošću se možemo suočiti srca ispunjenog nadom. Premda nam predstoje izazovna vremena, koju god patnju morali proživjeti, kakve god nevolje izdržati, kakve god tuge iskusiti, ako budemo imali nadu da dolaze bolji dani, moći ćemo već danas živjeti sa smislom, svrhom i radošću. Franklin D. Roosevelt bio je predsjednik Sjedinjenih Američkih Država od 1933. do 1945. godine, u jednom od najtežih razdoblja povijesti te zemlje. Bio je pogođen dječjom paralizom i nije mogao hodati bez pomagala. Jednom je zapisao: “Uvijek smo se nadali i vjerovali da negdje iza obzora postoji bolji život, bolji svijet.” Albert Einstein, jedan od najvećih svjetskih umova, napisao je: “Učite od jučer, živite za danas, nadajte se boljem sutra.” Alfred Lord Tennyson, poznati engleski pjesnik iz vremena vladavine kraljice Viktorije, jednom je napisao: “Nada se smije s praga nastupajuće godine šapćući: ‘Ova će biti sretnija.’”

U posljednjoj pouci za ovaj tjedan promatrat ćemo Kristovu postojanu ljubav tijekom najuzbudljivijeg razdoblja u povijesti svemira i Njegov potpuni trijumf u velikom sukobu između dobra i zla. Posljednja biblijska knjiga, Otkrivenje, pruža nam nadu za danas, sutra i zauvijek.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 435—448.**