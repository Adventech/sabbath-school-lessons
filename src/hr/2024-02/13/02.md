---
title:  Nada u vrijeme nevolje
date:   23/06/2024
---

`Pročitajte: Otkrivenje 22,11.12; Daniel 12,1.2; Jeremija 30,57. Koji će se događaji odigrati neposredno prije Kristovog drugog dolaska?`

Nakon završetka ljudskog vremena kušnje uslijedit će “tjeskoba kakve ne bijaše otkako je ljudi pa do toga vremena”. U Otkrivenju 16 opisuje se sedam posljednjih zala koja će se izliti na ovaj zli svijet. Ali kao u slučaju zala koja su pogodila Egipat, Božji narod bit će zaštićen od njih. Obratite pozornost na obećanje u Knjizi proroka Daniela: “U ono vrijeme tvoj će se narod spasiti — svi koji se nađu zapisani u Knjizi.” (Daniel 12,1) To se odnosi na “knjigu života” (vidi Filipljanima 4,3; Otkrivenje 13,8; 20,12.15; 22,19). Dakle, ako ostanemo vjerni Isusu, naša imena neće biti izbrisana iz knjige života (Otkrivenje 3,5).

`Pročitajte: 1. Ivanova 3,1-3; Ivan 8,29; 14,30. Koja je jedina sigurna priprema za predstojeće vrijeme nevolje?`

U vrijeme nevolje Božji narod će imati tako dubok osobni odnos s Isusom da ga ništa neće moći promijeniti. Njihova najveća želja bit će da Mu ugode u svemu i da tako, djelovanjem Duha Svetoga, postanu čisti kao što je On čist. U Kristovom srcu nije bilo ničega što bi prihvaćalo Sotonine obmane, a i mi možemo oponašati taj aspekt Njegovog karaktera.

`Pročitajte: Psalam 27,5; 91,1-11; Otkrivenje 3,10-12. Koja nam umirujuća obećanja Bog daje za vrijeme nevolje?`

Ima nekih koji pogrešno razumiju učenje da ćemo u vrijeme nevolje živjeti bez posrednika. Isus će prekinuti svoje posredovanje u nebeskom Svetištu u trenutku kada svatko bude donio konačnu odluku za ili protiv Njega. Ali to ne znači da ćemo biti sami tijekom tog vremena i da ćemo se morati oslanjati samo na vlastite snage. Isus je obećao da će uvijek biti s nama (Matej 28,20). Vjera vjeruje i kada ne vidi i uzda se čak i kada se svijet oko nas raspada. Tijekom vremena nevolje naša vjera će jačati a naša čežnja za vječnošću rasti, tako da će nam jedina želja biti da živimo s Isusom zauvijek.