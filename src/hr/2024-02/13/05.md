---
title:  Sud tijekom milenija
date:   26/06/2024
---

`Pročitajte Otkrivenje 20,4-6. Što će pravedni raditi tijekom tisuću godina, i zašto je to važno?`

Tijekom milenija pravednici će se iz prve ruke moći upoznati s Božjom pravdom i ljubavlju, koje se ogledaju u Njegovom postupanju s problemom grijeha. Tko od nas nema pitanja koja bi želio postaviti Bogu o mnogim stvarima? Tada, tijekom milenija na Nebu, otkupljeni će moći postavljati ta pitanja. Ako neka njihova voljena osoba ili bliski prijatelj ne budu na Nebu, spašeni će imati priliku da potpunije razumiju Božje odluke. Ali prije svega otkupljeni će na nov način i jasnije nego ikada prije, sagledati Božje svesrdne pokušaje da spasi svaku osobu koja je ikada živjela. Još jednom će shvatiti da su svi koji budu izgubljeni propustili Nebo zbog svojeg osobnog odbacivanja Krista. Tek tada će Bog proglasiti konačni sud nad izgubljenima — drugu smrt, koja je vječno uništenje.

`Pročitajte Otkrivenje 20,7-9. Kako će se tih tisuću godina završiti? Kakva će biti sudbina Sotone i njegovih sljedbenika?`

Punih tisuću godina Sotona neće imati koga kušati i varati. On i njegovi anđeli ostat će sami da razmišljaju o smrtonosnim posljedicama grijeha. Ali na kraju milenija zli će uskrsnuti da bi se suočili sa sudom i primili svoju konačnu plaću (Otkrivenje 20,5).

Tada će Sotona ponovno imati golemu vojsku sljedbenika. Iako je trpio poraz za porazom u velikom ratu, bit će ohrabren kada vidi toliku gomilu izgubljenih. On još uvijek nije spreman okončati svoju pobunu i zato će ponovno izići da vara te “narode”. Poticat će ih da ulože posljednji veliki napor kako bi zbacili Boga i uspostavili svoje kraljevstvo. Izraz “Gog i Magog” simbolizira Sotonu i izgubljene iz svih vjekova. Sotona i njegovi sljedbenici opkolit će “tabor svetih — ljubljeni grad” (Otkrivenje 20,9).

Na kraju milenija ne samo da su svi zli oživjeli, već i Sveti grad, novi Jeruzalem, silazi na Zemlju s Neba (Otkrivenje 21,2)! Sveti su već čitav milenij živjeli i kraljevali s Kristom u novom Jeruzalemu. A onda, na kraju tisuću godina, taj grad se spušta na Zemlju zajedno s Bogom, Isusom, anđelima i svim otkupljenima. Svi prisustvuju posljednjoj bitci u okviru velikog sukoba. I grijeh biva iskorijenjen jednom zauvijek!

`Što nam izbor trenutka za konačni sud govori o Božjem karakteru?`