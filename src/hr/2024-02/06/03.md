---
title:  Proročka razdoblja
date:   06/05/2024
---

`Usporedite Otkrivenje 11,3;12,5.6.14.15 i Daniel 7,25. Koje sličnosti zapažate kad je riječ o tim proročkim razdobljima?`

Dva svjedoka “obučeni u kostrijet proriču tisuću dvjesta i šezdeset dana” (Otkrivenje 11,3). To je isto razdoblje kao i četrdeset dva mjeseca tijekom kojih će “pogani” (oni koji se protive Božjoj istini) gaziti svetim gradom (Otkrivenje 11,2). Božji neprijatelji gazili su Božju istinu 1.260 dana (42 x 30 = 1.260, pri čemu dan simbolizira godinu u apokaliptičkom proročanstvu), a dva Božja svjedoka, Stari i Novi zavjet, prorokovali su protiv njih tijekom istog tog razdoblja.

Kao što smo već vidjeli (pogledajte 4. pouku), u Danielu 7,25 stoji da će sila maloga roga, koja će se uzdići nakon raspada Rimskog Carstva, progoniti Božji narod “jedno vrijeme i dva vremena i polovinu vremena”. “Vrijeme” je jedna godina (360 dana). Dakle, tri i pol “vremena” je 1.260 dana.

U Otkrivenju 12,6.13 govori se o 1.260 dana progonstva Božjeg naroda. A u Otkrivenju 12,14 spominje se jedno vrijeme, da vremena i polovina vremena. A onda se u Otkrivenju 13,5 govori o 42 mjeseca. Osim toga, i 42 mjeseca i 1.260 dana spominju se u Otkrivenju 11,2.3. Sva ta proročanstva opisuju različita gledišta na isto povijesno razdoblje.

Kada se autoritet Svetoga pisma zanemari, uzdižu se drugi (ljudski) autoriteti umjesto njega. To često dovodi do progonstva onih koji podržavaju Božju riječ, što se događalo u vrijeme papinske prevlasti, od 538. do 1798. godine, kada je srednjovjekovna crkva pala u duboku duhovnu tamu. Ljudske naredbe zamijenile su Božje zapovijedi. Ljudske predaje zasjenile su jednostavnost Evanđelja. Rimska crkva ujedinila se sa svjetovnom silom da bi svoju vlast proširila nad cijelom Europom.

Tijekom tih 1.260 godina, Božja riječ, dva svjedoka, bili su obučeni u kostrijet. Njihove istine bile su sakrivene pod debelim naslagama običaja i predaje. Ali ta dva svjedoka još uvijek prorokuju. Biblija još uvijek govori. Čak i usred te duhovne tame, Božja riječ je sačuvana. Bilo je onih koji su je visoko cijenili i živjeli po njezinim pravilima. Međutim, u usporedbi s europskim stanovništvom oni su bili malobrojni. Valdenzi, Jan Hus, Jeronim, Martin Luther, Ulrich Zwingli, Jean Calvin, John i Charles Wesley i mnoštvo drugih reformatora bili su vjerni Božjoj riječi u onoj mjeri u kojoj su je razumjeli.

`Kojih se učenja danas mnogi kršćani drže koja se zasnivaju na predaji, a ne na Božjoj riječi?`