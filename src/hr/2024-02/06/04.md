---
title:  Dva svjedoka pogubljena
date:   07/05/2024
---

`Pročitajte Otkrivenje 11,7-9. Imajući na umu da je to simboličan jezik, što ti redci pretkazuju o dvojici svjedoka, Starom i Novom zavjetu?`

Do 538. godine pogansko Rimsko Carstvo je propalo. Justinijan, rimski car, predao je građansku, političku i vjersku vlast papi Vigiliju. Time je otpočelo dugo razdoblje dominacije srednjovjekovne crkve. To je trajalo sve do 1798. godine. Francuski general Berthier, po Napoleonovoj naredbi, ušao je bez otpora u Rim 10. siječnja 1798. godine. Papa Pio VI. je zarobljen i odveden u Francusku, gdje je i umro. Taj datum označava proročki najavljeni kraj svjetovne vlasti Rimske crkve koja je trajala 1.260 dana/godina, kao što je opisano u Danielu i Otkrivenju (vidi jučerašnji odsjek). Ovo je silan dokaz istinitosti biblijskog proročanstva. Pišući više od 500 godina pr. Kr., Daniel je sa zapanjujućom točnošću pretkazao događaje koji su se odigrali 2.300 godina poslije! Doista možemo vjerovati biblijskim proročanstvima.

U međuvremenu, tijekom svih tih zbivanja istina Evanđelja ostajala je u životu zahvaljujući svjedočenju Riječi. Međutim, biblijsku istinu ugrozili su još veći izazovi. Zvijer koja je izišla iz Bezdana (Sotona) zaratila je protiv Svetog pisma. On je pokrenuo nove napade na vjerodostojnost Biblije preko Francuske revolucije koja je otpočela 1789. godine.

Tijekom Francuske revolucije vlasti su službeno uspostavile kult razuma kao ateističku religiju, koja je trebala zamijeniti kršćanstvo. Širom zemlje održan je 10. studenoga 1793. Festival razuma. Crkve širom Francuske pretvorene su u hramove razuma, a jedna žena je ustoličena kao božica razuma. Biblije su spaljivane na ulicama. Službeno je objavljeno da Bog ne postoji i da je smrt samo beskrajan san. Sotona je djelovao preko bezbožnih ljudi s namjerom da pogubi Božja dva svjedoka. Njihova mrtva tijela ostavljena su da leže “na trgu velikoga grada koji se u prenesenom smislu zove Sodoma i Egipat — gdje je njihov Gospodin razapet” (Otkrivenje 11,8). Egipat je bio mnogobožačka kultura koja je odbacivala pravog Boga (vidi Izlazak 5,2). Sodoma simbolizira sveopći nemoral. Tijekom Francuske revolucije dva Božja svjedoka — Stari i Novi zavjet — ležali su mrtvi zbog ateizma i nemorala koji su harali, budući da su sve stege bile olabavljene tijekom krvoprolića.

U Otkrivenju 11,9 stoji da će tijela dvojice Božjih svjedoka ležati nepokopana “tri i pol dana”, odnosno proročka “dana”, koji predstavljaju tri i pol doslovne godine. Ateizam je dostigao vrhunac tijekom Francuske revolucije, što je trajalo otprilike tri i pol godine. To se razdoblje protezalo od 26. studenoga 1793. godine, kada je proglasom izdanim u Parizu religija bila ukinuta, do 17. lipnja 1797. godine, kada su francuske vlasti povukle svoje stroge vjerske zakone.