---
title:  Dva svjedoka
date:   04/05/2024
---

### Biblijski tekstovi:
Otkrivenje 11,3-6; Zaharija 4,14; Otkrivenje 12,5.6.14.15; Daniel 7,25; Izaija 54,17; Psalam 119,89; Otkrivenje 11,15-18.

> <p></p>
>“Sahne trava, vene cvijet, ali riječ Bog našeg ostaje dovijeka.” (Izaija 40,8)

Stoljećima je Božja riječ bila izložena sumnji, kritizirana i odbacivana. Bila je okovima vezana u samostanima, kidana na komade i spaljivana na trgovima. Oni koji su joj vjerovali bili su ismijavani, izvrgavani ruglu, zatvarani pa čak i mučki ubijani. I bez obzira na sve to, Božja riječ je pobijedila. Srednjovjekovna crkva progonila je kršćane koji su vjerovali u Bibliju. Pa ipak je Božja riječ rasvijetlila tamu. Tlačenje i progonstvo nisu zaustavili objavljivanje Božje riječi. Kada je William Tyndale, prevoditelj Biblije na engleski jezik, izveden pred sud, pitali su ga tko mu je najviše pomogao u širenju Božje riječi. Pošto je malo promislio, odgovorio je: “Biskup od Durhama.” Suci su bili užasnuti. Tyndale je objasnio da je biskup jednom prigodom kupio velike zalihe Biblija u njegovom prijevodu na engleski i javno ih spalio. On tada nije bio svjestan da je tim činom u velikoj mjeri podupro djelo istine. Naime, kupio je Biblije po mnogo višoj cijeni od uobičajene. Zahvaljujući tako velikoj kupnji, Tyndale je mogao tiskati mnogo više Biblija nego što je bilo spaljeno. Tako se istina uzdizala da bi zablistala u punom sjaju.

Tijekom Francuske revolucije krv je tekla ulicama te zemlje. Na glavnom trgu u Parizu bila je postavljena giljotina i tamo je pogubljeno na tisuće ljudi. Ateizam je postao službena religija u Francuskoj. Ipak, svjedočenje Božje riječi nije se moglo ušutkati.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 393—399.**