---
title:  Istina pobjeđuje
date:   09/05/2024
---

Usprkos napadima neprijatelja, Božje djelo na Zemlji dostići će svoj veličanstveni vrhunac. Evanđelje će se propovijedati “svakom narodu i plemenu, jeziku i puku” (Otkrivenje 14,6). Veliki sukob između Krista i Sotone završit će tako što će Krist potpuno potući sile pakla. Božje kraljevstvo nadjačat će zlo i grijeh će zauvijek biti iskorijenjen iz svemira. Jedanaesto poglavlje Otkrivenja počinje Sotoninim pokušajem da preko Francuske revolucije uništi kršćanstvo i iskorijeni vjeru u Boga, a završava pobjedom Božjeg kraljevstva nad poglavarstvima i silama zla. Ono pruža ohrabrenje svima koji prolaze kroz vatrene kušnje boreći se za Kristovo djelo i Njegovu istinu.

`Pročitajte Otkrivenje 11,15-18. Koji će se događaji odigrati na svršetku vremena, kada se oglasi sedam truba?`

Kraljevstvo ovoga svijeta postalo je kraljevstvo našega Gospodina. Krist je pobjednik. Zlo je pobijeđeno. Isus pobjeđuje, Sotona gubi. Pravednost nadvladava. Istina vlada. Bilo bi dobro da poslušamo sljedeće riječi: “Sve što god je izgrađeno na ljudskom autoritetu, srušit će se; ali što je utemeljeno na stijeni Božje nepromjenjive Riječi, ostat će zauvijek.” (Ellen G. White, Veliki sukob, str. 227; u izvorniku 288)

`Pročitajte Otkrivenje 11,19. Što je Ivan vidio na Nebu? Što se otvorilo pred njim kad je usmjerio pogled prema Nebu?`

Pred Ivanovim pogledom otvorio se Božji hram na Nebu. Kad je pogledao u Svetinju nad svetinjama, vidio je Kovčeg saveza. U starozavjetnom Svetištu, koje je kao slika — protulik bilo načinjeno po ugledu na veliki nebeski original, otkrivala se slavna Božja prisutnost između dvojice anđela nad poklopcem Kovčega saveza. U Kovčegu se nalazio Božji zakon. Premda se spašavamo samo milošću po vjeri, poslušnost Božjem zakonu otkriva je li naša vjera prava. Božji zakon je temelj i mjerilo suda (Jakov 2,12). Ta će činjenica postati posebno važna na svršetku vremena (vidi Otkrivenje 12,17; 14,12).

`Što nam govori kontrast između bezbožnosti Francuske revolucije i veličanstvenog vrhunca prikazanog u Otkrivenju 11?`