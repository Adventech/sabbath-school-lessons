---
title:  Dva svjedoka su uskrsnula
date:   08/05/2024
---

`Pročitajte Otkrivenje 11,11. Što se ovdje pretkazuje u vezi s Božjom riječju?`

Na kraju Francuske revolucije, Božja riječ je, u prenesenom smislu, ponovno oživjela. Došlo je do velikog preporoda. Veliki strah obuzeo je one koji su vidjeli da je Božja riječ ponovno postala Božja živa sila za spasenje. Krajem 18. stoljeća Bog je podigao muškarce i žene koji su Evanđelje nosili do svih krajeva Zemlje. Biblijske istine brzo su se širile zahvaljujući ljudima poput Williama Careyja, koji je otputovao u Indiju i preveo Bibliju na desetke indijskih narječja. Pokrenuti silom Biblije, misionari su putovali širom svijeta.

Nije slučajno što su nakon Francuske revolucije poduzeti takvi globalni misionarski napori. Božja riječ je živa. Premda su mnogi pomislili da je “mrtva”, ona je i dalje plamtjela u srcima vjernika i ponovno je u punoj mjeri uskrsnula u život, kao što su proročanstva iz Otkrivenja i prorekla. “Nevjernik Voltaire jednom se prilikom hvalio: ‘Umorio sam se slušajući kako je dvanaest ljudi osnovalo kršćansku religiju. Dokazat ću da je za njezino obaranje dovoljan jedan čovjek.’ Od njegove smrti prošli su naraštaji. Milijuni su mu se pridružili u ratu protiv Biblije. Ali namjesto da je unište, tamo gdje je u Voltaireovo doba bilo stotinu, danas ima deset tisuća — da, i sto tisuća primjeraka Božje knjige. Jedan od prvih reformatora rekao je o kršćanskoj vjeri: ‘Biblija je nakovanj na kome su se istrošili mnogi čekići!’” (Ellen G. White, Veliki sukob, str. 227; u izvorniku 288)

`Pročitajte Psalam 119,89; 11,7.8. Što nam ovi redci govore o Bibliji i o tome zašto joj možemo vjerovati?`

Božja riječ može biti napadnuta ili potisnuta, ali nikada neće biti iskorijenjena. Čak i mnogi koji se predstavljaju kao kršćani, potkopavaju autoritet Biblije na različite načine tako što dovode u pitanje pojedine njezine dijelove ili naglašavaju njezine ljudske elemente, dok joj istodobno oduzimaju božanski pečat, čime Božja istina biva potkopana.

Ali mi nikada ni na koji način ne smijemo dopustiti da budemo zavedeni tim napadima na Božju riječ. Ona je i danas živa, obraća se ljudskom srcu i udahnjuje novi život onima koji su je voljni slušati i slijediti njezin nauk.

`Koja se proročanstva posebno obraćaju vama osobno i zašto?`