---
title:  Dva svjedoka
date:   05/05/2024
---

`Pročitajte Otkrivenje 11,3-6. Navedite pet karakteristika na osnovi kojih se mogu prepoznati dva svjedoka a koje otkrivamo u ovom ulomku.`

U 4. poglavlju Knjige proroka Zaharije govori se o tome kako je prorok vidio dvije masline s obje strane zlatnog svijećnjaka — istu sliku koju nalazimo ovdje u 11. poglavlju Otkrivenja. Zahariji je rečeno da to predstavlja “dva pomazanika što kao sluge stoje pred Gospodom sve zemlje” (Zaharija 4,14 — Šarić). Stabla masline osiguravaju ulje za svijećnjak kako bi on stalno svijetlio. Podsjećamo se onoga što je napisao psalmist: “Tvoja riječ nozi je mojoj svjetiljka i svjetlo mojoj stazi.” (Psalam 119,105) Ulje predstavlja Duha Svetoga (Zaharija 4,2.6). U Ivanovom viđenju iz 11. poglavlja Otkrivenja prikazano je kako se Božja riječ objavljuje u sili Duha Svetoga kako bi prosvijetlila svijet. Ta dva svjedoka prorokuju i sprečavaju da kiša pada onoliko dugo koliko oni proriču. Pretvaraju vodu u krv i pogađaju zemlju raznim pošastima. Po Božjoj riječi Ilija je objavio da kiša neće padati u Izraelu, i kao odgovor na njegovu molitvu kiše nije bilo tri i pol godine (vidi Jakov 5,17). Poslije se opet pomolio Bogu i kiša je ponovno počela padati nakon što Baalovi lažni proroci nisu uspjeli okončati sušu (1. o kraljevima 17,18). Mojsije je po Božjoj riječi navukao zla na Egipćane, uključujući pretvaranje vode u krv, jer faraon nije puštao Božji narod na slobodu (Izlazak 7).

Oni koji žele nauditi Svetom pismu, bit će progutani ognjem iz njegovih usta. Bog kaže: “Rekli su da ih neću kazniti. Zato će moje riječi u tvojim ustima biti kao vatra, Jeremijo! Spalit će ih kao suho drvo.” (Jeremija 5,14 — Suvremeni hrvatski prijevod) Božja riječ izriče presudu nad svima koji je odbacuju. Njegova je Riječ kao oganj u ustima. U Ivanu 5,39 Isus izjavljuje da starozavjetni spisi svjedoče o Njemu. On također kaže da će se Evanđelje objavljivati “za svjedočanstvo” cijelom svijetu (Matej 24,14), a Novi zavjet, zajedno sa Starim, temelj je tog svjedočanstva. Riječ istog korijena (martis), u značenju “svjedok”, upotrijebljena u ta dva retka, pojavljuje se u Otkrivenju 11,3.

Tko su ta dva svjedoka? S obzirom na biblijske slike i obilježja koji se navode u 11. poglavlju Otkrivenja, možemo zaključiti (premda ne u dogmatskom duhu) da su ta dva svjedoka zapravo spisi Staroga i Novoga zavjeta, koji svijetu prenose Božje svjetlo i istinu.

`Mnogi suvremeni kršćani podcjenjuju Stari zavjet, označavaju ga kao nebitan i nepotreban zato što imamo Novi. Što je toliko pogrešno u takvom stavu?`