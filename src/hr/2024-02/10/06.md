---
title:  "Spiritizam u posljednje dane (2)"
date:   06/06/2024
---

Naša nada u spasenje ukorijenjena je u Kristu. Njegove krvlju umrljane ruke pozivaju nas da prihvatimo žrtvu koja nam se besplatno nudi, iako je plaćena po beskrajnoj cijeni. Krist će se ubrzo vratiti po svoje. U Titu 2,13 Kristov drugi dolazak naziva se “blaženom nadom”.

A Sotonin je cilj da uništi tu nadu. On će izvoditi čuda i znamenja, činit će sve i svašta čime bi ljude mogao odvući od biblijske istine i spasenja u Kristu.

„Na tome se temelji postojanost svetih koji čuvaju Božje zapovijedi i vjeru u Isusa.” (Otkrivenje 14,12) U posljednjoj bitci Sotona će učiniti sve što je u njegovoj moći ne bi li ljude spriječio da drže “Božje zapovijedi” ili da imaju “vjeru u Isusa” — ili i jedno i drugo. Zato moramo biti oprezni prema svakom učenju, čak i ako je praćeno znakovima i čudesima, koje bi nas moglo odvratiti od ovih dviju karakteristika ostatka.

`Pročitajte: Matej 24,23-27; 2. Korinćanima 11,13.14; 2. Solunjanima 2,9-12. Što nam ovi redci govore o Sotoninoj moći prijevare i načinu djelovanja?`

U posljednjim trenucima vremena Sotona će izvesti svoju konačnu prijevaru: “Uskoro će se na nebu pojaviti strašni nadnaravni prizori, znak moći demona da čine čuda. Đavolski će duhovi otići kraljevima cijeloga svijeta da ih utvrde u obmani i potaknu kako bi se udružili sa Sotonom u njegovoj posljednjoj borbi protiv nebeske vladavine. Ovim će putem vladari i podanici biti podjednako prevareni. Pojavit će se osobe, pretvarajući se da su Krist, i zahtijevati titule i štovanje koje pripada Otkupitelju svijeta. One će izvesti neobična čuda liječenja i tvrditi da s Neba imaju objave koje se suprote svjedočanstvu Svetoga pisma.

Kao završni čin velike obmanjujuće drame, sâm će Sotona glumiti Krista. Crkva je dugo tvrdila da čeka na Spasiteljev dolazak kao na ostvarenje svojih nada. Sad će veliki varalica pokazati kao da je Krist došao. U različitim krajevima svijeta Sotona će se pojaviti među ljudima kao veličanstveno biće blještava sjaja, slično opisu Božjeg Sina u Ivanovu Otkrivenju 1,13-15.” (Ellen G. White, Veliki sukob, str. 491; u izvorniku 623,624)

`Zašto je razumijevanje istine o načinu Kristovog povratka, kao i o stanju mrtvih, toliko važno za našu zaštitu od prijevare?`