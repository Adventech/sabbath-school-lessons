---
title:  Smrt u Novom zavjetu
date:   04/06/2024
---

`Pročitajte: Ivan 11,11-14.21-25; 2. Timoteju 1,10; 1. Korinćanima 15,51-54; 1. Solunjanima 4,15-17. Kako novozavjetni pisci opisuju smrt u usporedbi sa starozavjetnim piscima?`

I Stari i Novi zavjet koriste san kao simbol smrti. Najmanje pedeset tri puta u Bibliji riječ “san” izjednačena je sa smrću. Biblijski pisci se slažu da ne postoji nešto takvo kao što je svjesno postojanje besmrtne duše koja napušta tijelo neposredno nakon smrti.

Ali Novi zavjet dodaje još jednu dimenziju, koja je nagoviještena već u Starom zavjetu — slavno uskrsnuće o Kristovom povratku.

Evanđelja naglašavaju da vječni život postoji samo u Kristu. Ni svi demoni pakla ne mogu lišiti vjernike njihove sigurnosti u vječni život. Krist je pobijedio smrt na križu. Grob više ne može zadržati svoje žrtve. Kristovo uskrsnuće je jamstvo da će svi vjernici jednog dana biti uskrišeni iz grobova u trenutku Njegovog povratka.

Pogledajte sljedeće Pavlove riječi: “Ako, naime, mrtvi uistinu ne uskršavaju, ni Krist nije uskrsnuo. A ako Krist nije uskrsnuo, bez ikakve je vrijednosti vaša vjera; vi ste još u svojim grijesima. Tada i oni koji u Kristu umriješe, izginuše.” (1. Korinćanima 15,16-18) Kakvog bi smisla imali ti redci ako bi mrtvi odmah nakon smrti odlazili u blaženstvo Neba? Što Pavao misli pod tim “izginuše” ako su oni, zapravo, već na Nebu?

Upravo suprotno, cijeli Pavlov naglasak je u tome da je Kristovo uskrsnuće temelj našeg uskrsnuća i da je bez uskrsnuća “bez ikakve vrijednosti vaša vjera; vi ste još u svojim grijesima”. U tom slučaju mrtvi bi ostali pod zemljom i zauvijek propali.

Ovi redci savršeno se slažu s drugim biblijskim tekstovima o nadi koju imamo u uskrsnuće prigodom Isusovog povratka, kada ćemo primiti “neprolaznu, neokaljanu, neuvelu baštinu koja vam stoji sačuvana u nebesima” (1. Petrova 1,4). Ako bi, međutim, mrtvi već bili na Nebu, zašto bi Petar govorio o baštini koja je “sačuvana u nebesima” za nas? Jasno je da su novozavjetni vjernici željno iščekivali Kristov dolazak i uskrsnuće mrtvih, i ta nada ih je poticala da ostanu vjerni u životnim kušnjama.

`Zašto je uskrsnuće tako moćna nada za kršćansku vjeru? A što ako bismo imali križ, ali ne i uskrsnuće? Kakvu bismo nadu tada imali? Zašto je onda uskrsnuće tako važan dio naše vjere?`