---
title:  Smrt u Starom zavjetu
date:   03/06/2024
---

`Pročitajte: Psalam 6,6; 115,17; 1. o kraljevima 2,10; 11,43; 14,20. Čemu nas ovi redci uče o stanju mrtvih?`

Stari zavjet ne uči o besmrtnosti duše. Niti uči da odmah nakon smrti vjerni uzlijeću u nebesko blaženstvo za svu vječnost, dok nevjerni silaze u pakao gdje će gorjeti svu vječnost. Stari zavjet uči da je smrt zapravo san. U 1. knjizi o kraljevima koristi se izraz “počinu kraj otaca svojih” da bi se opisala smrt patrijarha. Psalmi to nazivaju “zaspati na smrt” (Psalam 13,4; usporedi Psalam 90,5). Govoreći o smrti, Job spominje nebuđenje iz sna (Job 14,12). A psalmist dodaje: “A ja ću u pravdi gledati lice tvoje, i jednom kad se probudim, sit ću ga se nagledati.” (Psalam 17,15)

Kada je asirska vojska bila poražena i uništena, za smrt njezinih vojnika kaže se da su se “skamenili” (Psalam 76,8). Zamisao o mrtvima kao o bestjelesnim duhovima koji lebde unaokolo kako bi komunicirali sa živima uopće nije biblijska, već čisto poganska.

Nerazumijevanje istine o smrti ostavlja nas otvorenim za sotonske obmane. “Mnogi će se suočiti s đavolskim duhovima koji će se predstaviti u liku njihovih voljenih rođaka ili prijatelja i objavljivati najopasnija krivovjerja. Ovi će posjetitelji računati s našim najnježnijim osjećajima i činiti čuda da bi potkrijepili svoje tvrdnje. Moramo biti spremni oduprijeti im se biblijskom istinom da mrtvi ne znaju ništa i da su oni koji se pojavljuju đavolski duhovi.” (Ellen G. White, Veliki sukob, str. 441; u izvorniku 560)

`Pročitajte: Daniel 12,2; Job 19,25.26. Što još u ovim redcima saznajemo o stanju mrtvih?`

Smrt je počivanje u snu sve do uskrsnuća. Nema nikakvih bestjelesnih duhova koji lebde unaokolo da bi komunicirali sa živima. Premda su pogani vjerovali u svijet duhova, Izraelci su smrt razumjeli kao spavanje do jutra uskrsnuća. Iako žalimo za mrtvima, o onima koji su umrli u Kristu treba razmišljati na sljedeći način: oni sklapaju svoje oči u trenutku smrti, a onda, koliko god vremena prošlo do Isusovog povratka, sljedeće čega će postati svjesni bit će Njegov drugi dolazak. Njihova prva misao prigodom uskrsnuća bit će: Isuse, kako si se brzo vratio!