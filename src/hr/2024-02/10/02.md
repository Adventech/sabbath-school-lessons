---
title:  Smrtonosne posljedice spiritizma
date:   02/06/2024
---

Tvrdnja da je smrt zapravo samo ulazak u novu fazu života zasniva se na konceptu o prirodnoj besmrtnosti duše. Ta poganska ideja rano se uvukla u crkvu koja se, opet, udaljila od biblijskih osnova u pokušaju da svoju vjeru učini razumljivom širem rimskom svijetu: “Teorija o besmrtnosti duše jedno je od onih lažnih učenja što ih je Rim, posuđujući od poganstva, pripojio religiji kršćanskog svijeta.” (Ellen G. White, Veliki sukob, str. 433; u izvorniku 549)

`“Ne bojte se onih koji ubijaju tijelo, a duše ne mogu ubiti! Bojte se radije onog koji može i dušu i tijelo uništiti u paklu.” (Matej 10,28) Što nam ovaj redak govori o navodnoj besmrtnosti duše?`

Bog je zabranio svojem narodu da se upliće u okultizam bilo koje vrste. Nisu smjeli držati među sobom nikoga “tko bi bajao, zazivao duhove i duše predaka ili se obraćao na pokojnike” (Ponovljeni zakon 18,11). Takve ljude trebalo je kamenovati do smrti (Levitski zakonik 20,27). Ta kazna djeluje okrutno, ali ona je osmišljena s namjerom da zaštiti Izrael od obožavanja lažnih bogova.

Zazivanje duhova demonska je aktivnost. Ono navodi ljude na lažno bogoslužje i krivotvori pravi odnos s Bogom, ali nikad ne može zadovoljiti najdublje potrebe srca. Spiritizam je u srži sotonskog plana za porobljavanje svijeta. Ali Isus svojom milošću i silom oslobađa robove iz lanaca zla koji ih drže zarobljenim.

`Pročitajte: Propovjednik 9,5; Job 7,7-9; Izaija 8,19.20. Čemu nas ti biblijski odlomci uče o smrti i komunikaciji s mrtvima?`

Potpuno nebiblijsko vjerovanje da mrtvi idu izravno na Nebo u trenutku smrti, kao i svetkovanje nedjelje, već je toliko dugo prisutno i toliko duboko ukorijenjeno da ga se ljudi vrlo teško mogu odreći. Ljudi upotrebljavaju par redaka, izvađenih iz konteksta, kako bi opravdali svoje vjerovanje. Međutim, te lažne doktrine ostavljaju ih bez ikakve zaštite protiv prijevara u koje ih Sotona nastoji uvući, posebno u završnoj krizi.

`Kakvo je vaše iskustvo kad je riječ o pokušajima da drugim kršćanima objasnite stanje mrtvih? Što se u vašem slučaju pokazalo kao uspješno, ako ste uopće imali nekog uspjeha`?