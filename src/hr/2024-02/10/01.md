---
title:  Razotkrivanje spiritizma
date:   01/06/2024
---

### Biblijski tekstovi:
Matej 10,28; Propovjednik 9,5; Izaija 8,19.20; Ivan 11,11-14.21-25; 1. Solunjanima 4,16.17; Otkrivenje 16,13.14; Matej 24,23-27; 2. Solunjanima 2,9-12.

> <p></p>
>“Jer će sâm Gospodin sa zapovjedničkim zovom, s glasom arkanđela i sa zvukom trube Božje sići s neba, i najprije će uskrsnuti umrli u Kristu. Zatim ćemo mi živi, mi preostali, biti skupa s njima odneseni u zrak na oblacima u susret Gospodinu. I tako ćemo zauvijek biti s Gospodinom.” (1. Solunjanima 4,16.17)

Prije nekoliko desetljeća počele su se pojavljivati priče o iskustvima bliske smrti, prema kojima ljudi koji su umrli, a onda bili oživljeni, iznose nevjerojatne izvještaje o tome što su vidjeli i čuli dok su bili “mrtvi”. Tisuće takvih priča bilo je dokumentirano i proučeno. Širom svijeta, uključujući i kršćanski svijet, milijuni ljudi vjeruju da su ti izvještaji dokaz da mrtvi nisu doista mrtvi. To osnovno spiritističko vjerovanje jedno je od najraširenijih i najuspješnijih sotonskih prijevara.

Spiritizam je začet još u Edenu, kad je zmija slagala Adamu i Evi rekavši: “Ne, nećete umrijeti!” (Postanak 3,4) Tijekom povijesti spiritizam je poprimao različite oblike, ali uvijek s osnovnom pretpostavkom da se život nastavlja nakon smrti. U završnom sukobu na Zemlji Sotona će prevariti milijune ljudi uz pomoć spiritističkih pojava. Otkrivenje pokazuje da je to jedan od načina na koje će on pokušati zavladati svijetom. Naša jedina zaštita protiv Sotoninih prijevara posljednjeg vremena je osobni odnos s Kristom i čvrsta utemeljenost na biblijskom nauku. To obuhvaća i njezin nauk o smrti, bez obzira na to što nam kažu naše oči, uši i srce.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 417—421.**