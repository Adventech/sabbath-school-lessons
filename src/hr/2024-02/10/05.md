---
title:  "Spiritizam u posljednje dane (1)"
date:   05/06/2024
---

`Pročitajte: Matej 24,5.11.24; 2. Solunjanima 2,7-9; Otkrivenje 13,13.14; 16,13.14. S kakvim će se prijevarama ljudi suočavati u posljednjim danima?`

Đavao će se služiti “čudesnim znakovima” i spektakularnim pojavama kako bi prevario ljude neposredno prije Isusovog dolaska. Govoreći o moći obmane demonskih duhova, Angel Rodriguez iznosi sljedeće zanimljivo mišljenje: “Njihova moć uvjeravanja ne ogleda se u sadržaju njihove poruke, već u sili natprirodnih pojava koje nazivamo ‘znakovima’ ili ‘čudima’. Oni izvode (poieo) pojedine znakove, čime se pozivaju više na osjećajnu stranu ljudskih bića nego na njihove diskrecijske i umne sposobnosti. Činjenica da te znakove čine demoni pokazuje da je objedinjujuća sila poruke trojice nečistih duhova (Zmaj, Zvijer i lažni Prorok) zapravo spiritističke naravi — Bog nije njezin izvor ni pokretač. Kada se sveopći sukob približi svojem kraju, na pozornicu ljudske povijesti stupit će demonska sila na dotad nezabilježen način. Spiritizam, koji u samom temelju ima nebiblijski nauk o besmrtnosti duše, ubrzo će zarobiti cijeli svijet.” (“The Closing of the Cosmic Conflict: Role of the Three Angels’ Messages”, neobjavljeni rukopis, str. 6)

`Zašto je opasno osloniti se na osjećaje? Koju oni ulogu imaju, u dobrom i u lošem smislu, u našem vjerskom iskustvu? Kako bi Sotona mogao zaobići naše misaone procese i pozvati se na naše osjećaje?`

“Sotona se dugo pripremao za konačni pokušaj da prevari svijet. … Sotona je razvojem spiritizma malo-pomalo pripravljao put za svoje remekdjelo prijevare. Još nije u cijelosti uspio ostvariti svoje nakane, ali će u tome uspjeti u posljednjem ostatku vremena. … Osim onih koji će se održati Božjom silom vjerom u Njegovu riječ, cijeli će svijet biti uvučen u ovu obmanu. Ljudi se brzo predaju kobnoj sigurnosti, a probudit će ih tek izlijevanje Božje srdžbe.” (Ellen G. White, Veliki sukob, str. 442; u izvorniku 561,562) Naša jedina sigurnost je u Isusu i Njegovoj Riječi.

Nije teško zamisliti kako bi milijuni, čak i milijarde ljudi, koji ne razumiju stanje mrtvih, mogli biti uvučeni u zablude povezane s vjerovanjem da mrtvi nastavljaju živjeti nakon smrti.

`Od kojih su uobičajenih zabluda, čak i sada, zaštićeni oni koji razumiju da mrtvi spavaju?`