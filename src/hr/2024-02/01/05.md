---
title:  Ljubav pronalazi put
date:   03/04/2024
---

Adam i Eva su sagriješili i Bog im je rekao da moraju napustiti svoj dom u vrtu. Otada će naporan rad i patnja biti njihova sudbina. A hoće li morati patiti i konačno umrijeti bez ikakve nade? Je li smrt kraj svega? Upravo u tom trenutku Bog im je dao obećanje zapisano u Postanku 3,15. Gledajući izravno u Sotonu, Zmiju, rekao je: “I neprijateljstvo zamećem između tebe i žene, i između tvojega sjemena i njezina sjemena: on će ti potirati glavu, a ti ćeš mu potirati petu.” (Varaždinska Biblija) Možda oni u tom trenutku nisu u potpunosti razumjeli što to znači, ali bilo im je jasno da se imaju čemu nadati. Na neki način njihovo će izbavljenje doći preko “ženina roda”.

“Ženin rod” je, naravno, Isus Krist (Galaćanima 3,16). Sotona Ga je na križu, ujeo za petu. Ali Isusova pobjeda jamči nam da će jednog dana glava Zmije biti smrskana i da će se vrata patnje i smrti, koja su Adam i Eva otvorili, jednog dana zatvoriti.

`Pročitajte: Hebrejima 2,9; Galaćanima 3,13; 2. Korinćanima 5,21. Što nam ovi redci govore o razmjerima Kristove žrtve na križu?`

Jeste li se ikad pitali ljubi li vas Bog? Pogledajte na križ. Pogledajte na trnov vijenac koji su Mu stavili i na klinove u Njegovim dlanovima i stopalima. Svakom kaplju krvi koju je Isus prolio na Golgoti, Bog vam govori: Ljubim te. Ne želim biti na Nebu bez tebe. Da, sagriješio si. Prodao si se neprijatelju. Istina je da si nedostojan vječnog života. Ali ja sam platio otkup da bih te ponovno zadobio. Ako pogledaš na križ, nikad više nećeš morati pitati jesi li voljen.

Biblija govori o Isusu koji je došao na ovaj svijet i doživio bol, razočaranje i patnju, zajedničko iskustvo cijelog ljudskog roda. Ona otkriva Krista koji se suočio s istim kušnjama s kojima se i mi suočavamo — Krista koji je i svojim životom i svojom smrću na križu pobijedio poglavarstva i sile pakla za svakoga od nas pojedinačno.

Razmislite: Isus koji je stvorio svemir (vidi Ivan 1,3), sišao je s Neba i ne samo da je došao na ovaj pali svijet, već je i stradao na način na koji nitko od nas nikad neće (vidi Izaija 53,1-5). A učinio je to zato što nas voli — svakoga od nas. Kako je ovo veliki razlog za nadu!

`Kako je Krist odgovorio na Sotonine optužbe na križu? Što je Njegovom smrću postignuto u svjetlu velike borbe između dobra i zla?`