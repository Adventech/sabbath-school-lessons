---
title:  Rat u pozadini svih ratova
date:   30/03/2024
---

### Biblijski tekstovi:
Otkrivenje 12,7-9; Ezekiel 28,12-15; Izaija 14,12-14; Postanak 3,15; Ivan 17,24-26.

> <p></p>
>“Uto se zametnu rat u nebu koji je Mihael sa svojim anđelima morao voditi protiv Zmaja. Zmaj i njegovi anđeli prihvatiše borbu, ali je ne mogoše izdržati. I mjesta za njih više nije bilo u nebu.” (Otkrivenje 12,7.8)

Ako je Bog tako dobar, zašto je ovaj svijet tako loš? Kako Bog ljubavi može dopustiti postojanje tolikog zla? Zašto se loše stvari događaju dobrim ljudima? U pouci za ovaj tjedan istražit ćemo vjekovni sukob između dobra i zla. Počevši od Luciferove pobune na Nebu, istražit ćemo podrijetlo zla i Božje veliko strpljenje u postupanju s tim problemom.

Naš Bog je Bog nevjerojatne ljubavi. Njegova narav je ljubav (1. Ivanova 4,7.8). Svi Njegovi postupci pokretani su ljubavlju (Jeremija 31,3). Ljubav se nikad ne može zadobiti silom ni zakonskim propisima. Ellen G. White to lijepo kaže: “Samo ljubav može probuditi ljubav.” (Isusov život, str. 9; u izvorniku 22) Osporiti moć izbora znači uništiti sposobnost da se voli, a uništiti sposobnost za ljubav znači iskorijeniti svaku mogućnost da budemo istinski sretni. Bog svojom ljubavlju zadobiva našu odanost. On upravlja velikom borbom između dobra i zla na takav način da se grijeh više nikada ne pojavi u svemiru. Božja je namjera da pred cijelim svemirom pokaže da je On uvijek djelovao za najveće dobro svojih stvorenja. Gledanje svijeta kroz leće Božje ljubavi, u svjetlu velike borbe između dobra i zla, pruža sigurnost svakomu od nas da će pravda pobijediti nepravdu i to zauvijek.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 360—369.**