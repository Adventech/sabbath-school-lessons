---
title:  U sukob uvučen i planet Zemlja
date:   02/04/2024
---

Kada je stvarao Zemlju, Bog ju je stvorio savršenom. Biblija kaže: “I vidje Bog sve što je učinio, i bijaše veoma dobro.” (Postanak 1,31) Nigdje nije bilo nikakvog traga grijeha ili zla. Ali Bog je Adamu i Evi dao istu slobodu izbora kakvu je dao i Luciferu. On nije želio robote na Zemlji ništa više nego što ih je želio Nebu.

Potrudio se, zapravo, da im tu slobodu i razjasni. Posadio je stablo u Vrtu i nazvao ga “stablo spoznaje dobra i zla”. Govorio im je o tome s posebnom pozornošću jer ih je želio osvijestiti da imaju izbor.

Međutim, Sotona je došao do tog stabla kada se kraj njega nalazila Eva i rekao joj: “Ne, nećete umrijeti! Nego, zna Bog: onog dana kad budete s njega jeli, otvorit će vam se oči, i vi ćete biti kao bogovi koji razlučuju dobro i zlo.” (Postanak 3,4.5) Ako budete jeli s tog stabla, ući ćete u novu sferu postojanja. Doživjet ćete nešto uzbudljivo. Osjetit ćete ushićenje kakvo prije niste poznavali. Evo, Bog krije nešto od vas. Zato uzmi taj zabranjeni plod i pojedi ga.

Kada je Eva donijela tu odluku, a nakon nje i Adam, oni su otvorili vrata za koja je Bog želio da budu zauvijek zatvorena. Bila su to otvorena vrata za grijeh, patnju, stradanje, bolest i smrt.

`Usporedite Postanak 3,1-3 i Rimljanima 3,23; 5,12. Što je zajedničko ovim tekstovima? Opišite krajnje posljedice grijeha koje muče čitav ljudski rod.`

U svojoj srži grijeh je pobuna protiv Boga. On dovodi do odvajanja od Boga. A budući da je Bog izvor života, odvajanje od Njega vodi u smrt. To vodi i u zabrinutost, strah, patnju i bolest. Patnja na našem svijetu posljedica je življenja na planetu opustošenom grijehom. To svakako ne znači da svaki put kada stradamo ili se razbolimo, do toga dolazi zato što smo u nečemu sagriješili. To samo znači da smo svi mi pogođeni činjenicom da živimo na planetu pogođenom grijehom.

`Pročitajte: Postanak 3,15; Levitski zakonik 5,5.6; Ivan 1,29. Koje je obećanje Bog dao Adamu i Evi u Vrtu nakon što su sagriješili, koje im je pružilo nadu u njihovoj krivnji i očaju? Koju je službu On pokrenuo u Edenu koja im je vjekovima unaprijed usmjerila pozornost na rješenje problema grijeha?`