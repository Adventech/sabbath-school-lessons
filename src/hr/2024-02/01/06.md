---
title:  Naš veliki Svećenik
date:   04/04/2024
---

Ono što je Isus učinio za nas na križu osposobljava Ga da posreduje za nas na Nebu. Naš uskrsli Gospodin je naš Veliki svećenik koji nam osigurava sve što je potrebno da bismo bili spašeni i da bismo zauvijek živjeli u Božjem kraljevstvu.

`Pročitajte Hebrejima 4,15.16; 7,25. Na koji nam način ovi redci pružaju sigurnost u svijetu kušnji, patnje, bolesti i smrti?`

Tekst kaže da je On “bio iskušan u svemu, kao i mi, ali nikada nije sagriješio” (Hebrejima 4,15 — Suvremeni hrvatski prijevod). I dodaje: “Zato odvažno pristupimo prijestolju milosti da bismo primili milost i milosrđe baš kada nam je potrebno.” (Hebrejima 4,16)

Da to kažemo sasvim jednostavno, Isus nas predstavlja pred svemirom kao one koji su obučeni u Njegovu pravednost, spašeni Njegovom smrću i otkupljeni Njegovom krvlju. Sve što smo mi trebali biti, bio je On. U Kristu nema nikakve osude za grijehe iz naše prošlosti. U Kristu je naša krivnja izbrisana i zahvaljujući Njegovom moćnom posredovanju, stisak grijeha nad našim životom je prekinut. Lanci koji nas vezuju olabavljeni su i mi smo slobodni.

`Pročitajte Ivan 17,24-26. Za čim Krist najviše čezne dok traje velika borba između dobra i zla?`

“Kada je velika žrtva prinesena, Krist je uzašao na visinu, odbijajući obožavanje anđela dok nije iznio zahtjev: ‘Oče, htio bih da oni koje si mi dao budu gdje sam ja.’ (Ivan 17,24) Tada je s neizrecivom ljubavlju i silom došao odgovor s Božjeg prijestolja: ‘Neka mu se poklone svi anđeli Božji!’ (Hebrejima 1,6) Na Isusu nije bilo ljage. Kad je Njegovo poniženje završilo, Njegova žrtva položena, dano Mu je jedinstveno ime koje je iznad svakog drugog imena.” (Ellen G. White, Veliki sukob, str. 396; u izvorniku 501,502) Više od ičega Isus želi da mi budemo s Njim na Nebu. Čežnja Njegovog srca, razlog Njegove smrti i posredovanja naše je spasenje. Imate li vi neku posebnu potrebu u svojem životu? Kažite to Isusu. Tamo gdje postoji žalost, On donosi utjehu. Gdje postoji strah, On donosi mir. Gdje postoji krivnja, On donosi oprost. Gdje postoji slabost, On donosi snagu.

`Zašto je Krist žrtvovao sebe za nas? Po čemu smo mi Njemu toliko vrijedni?`