---
title:  Rat na Nebu
date:   31/03/2024
---

`Pročitajte Otkrivenje 12,7-9. Što nam ovaj ulomak otkriva o slobodi koja postoji na Nebu i o podrijetlu zla? Kada se Lucifer pobunio, na koje je načine Bog mogao reagirati?`

Ovi redci opisuju sukob između dobra i zla u svemiru. Sotona i njegovi anđeli zaratili su protiv Krista i na kraju su bili zbačeni s Neba. Djeluje krajnje neobično da je rat mogao izbiti na tako savršenom mjestu kao što je Nebo. Zašto se to dogodilo? Je li Bog pun ljubavi stvorio demonskog anđela koji je pokrenuo taj rat? Je li taj anđeo imao neki koban nedostatak koji ga je naveo na pobunu? Biblija jasno objašnjava podrijetlo zla. Ona povlači zavjesu u stranu i otkriva pozadinu sukoba između dobra i zla.

`Usporedite Ezekiel 28,12-15 i Izaija 14,12-14. Što se zbivalo u umu tog anđeoskog bića po imenu Lucifer, što ga je navelo na pobunu?`

Bog nije stvorio Sotonu. On je stvorio biće blistavog sjaja po imenu Lucifer. To anđeosko biće stvoreno je savršeno. A sastavni dio njegovog savršenstva bila je sloboda izbora — temeljno načelo Božje vladavine koja se provodi uz pomoć ljubavi, a ne prisile. Grijeh je potekao od Lucifera na samom Nebu. Nema logičnog objašnjenja zašto je taj savršeni anđeo dopustio da se u njegovom srcu ukorijene oholost i ljubomora i da prerastu u pobunu protiv Stvoritelja. Lucifer, stvoreno biće, poželio je da ga se obožava kao Stvoritelja. Pokušao je preoteti Božje prijestolje dovodeći u pitanje Božju vladavinu. Njegova pobuna dovela je do otvorenog rata na Nebu. Premda je dugo trpio Lucifera, Bog mu nije mogao dopustiti da iskvari cijelo Nebo svojom pobunom. “Nebeska vijeća preklinjala su Lucifera. Božji ga je Sin uputio na Stvoriteljevu veličinu, dobrotu i pravdu te na svetu, nepromjenjivu narav Njegovog Zakona. Sâm Bog je uspostavio nebeski red; odstupanjem od njega Lucifer bi prezreo svog Stvoritelja i na sebe navukao propast. Ali upozorenje, izgovoreno u neizmjernoj ljubavi i milosrđu, samo je izazvalo duh otpora.” (Ellen G. White, Veliki sukob, str. 391; u izvorniku 494,495)

`Koje pouke o Božjem karakteru možete izvući iz Njegovog postupanja prema zlu?`