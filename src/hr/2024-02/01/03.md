---
title:  "Lucifer obmanjuje — Krist pobjeđuje"
date:   01/04/2024
---

Nema nikakvog logičnog objašnjenja zašto je Lucifer, taj savršeni anđeo, dopustio da se oholost i ljubomora ukorijene u njegovom srcu i da prerastu u pobunu protiv Stvoritelja. Sotonina oholost je sazrela u otvorenu pobunu. On je optužio Boga da je nepravedan i nepošten. I zarazio je anđele svojim sumnjama i optužbama.

`Pročitajte Otkrivenje 12,4. Što nam ovaj redak otkriva o Sotoninoj vještini obmane? Koliko je anđela nasjelo na njegove laži o Bogu?`

Kada je izbio rat na Nebu, anđeli su morali odlučiti hoće li slijediti Isusa ili Lucifera. Kakva je bila narav tog rata na Nebu? Je li to bio fizički rat ili rat ideja — ili oboje? Ne znamo pojedinosti, ali je sukob bio takav da su Sotona i njegovi anđeli konačno bili “zbačeni” i “mjesta za njih više nije bilo u nebu” (Otkrivenje 12,8.9). Taj je rat očito uključivao i neku vrstu fizičkog obračuna. Jedno je sigurno u vezi s ratom na Nebu. Svaki anđeo morao se opredijeliti za ili protiv Krista. Koga će slijediti? Čiji će glas poslušati? Odani anđeli odlučili su ostati poslušni Kristovim zapovijedima prožetim ljubavlju, dok je trećina anđela poslušala glas Lucifera, suprotstavila se Bogu i izgubila Nebo. I mi smo također, u ovom kritičnom trenutku ovozemaljske povijesti, pozvani da donesemo odluku za ili protiv Krista. I mi se također trebamo izjasniti na čijoj smo strani — Kristovoj ili Sotoninoj.

`Pročitajte: Postanak 2,15-17; Izlazak 32,26; Jošua 24,15; 1. O kraljevima 18,20.21; Otkrivenje 22,17. Koja temeljna načela u vezi s velikom borbom ovi redci iznose?`

Kada je stvorio nas ljude, Bog je duboko u naš um usadio sposobnost da mislimo, rasuđujemo i biramo. Bit naše ljudske naravi naša je sposobnost da donosimo moralne odluke. Mi nismo puki roboti. Stvoreni smo na Božju sliku i razlikujemo se od životinjskog svijeta po sposobnosti da donosimo moralne odluke i da živimo u skladu s vječnim duhovnim načelima. Od trenutka Luciferove pobune na Nebu Bog poziva svoj narod da odgovori na Njegovu ljubav i da bude poslušan Njegovim zapovijedima, donoseći odluku da služi Njemu.

`Koje pouke možemo izvući iz rata na Nebu, koje se odnose na naše osobne bitke sa zlom? Ako je Sotona uspio prevariti pravedna, sveta nebeska bića, što nam to govori o njegovim zlokobnim pokušajima da prevari nas?`