---
title:  Ljudsko razmišljanje neovisno o Svetom pismu
date:   17/04/2024
---

Duh Sveti djeluje preko našeg uma. On nas poziva da istražujemo tajne svemira. Netko je zgodno primijetio: “Kao kršćani, mi ne ostavljamo svoj um pred vratima crkve.” Iako može biti sjajno, ljudsko razmišljanje samo po sebi ipak ne može spoznati božanske istine Svetog pisma. Istina nije stvar ljudskog mišljenja. To je stvar božanskog otkrivenja.

`Pročitajte: Izreke 16,25; Suci 21,25; Izaija 53,6. Što nam ovi redci otkrivaju o Sotoninoj strategiji obmane?`

Jedna od đavoljih najuspješnijih prijevara jest da nas navede da povjerujemo kako je ljudsko razmišljanje, bez pomoći Duha Svetoga i pouka iz Božje riječi, dovoljno za razumijevanje Božje volje. Katkad se nama, pa i čitavoj našoj kulturi, čini da je neki put prav, ali on može biti potpuno pogrešan u Božjim očima.

Prije izvjesnog broja godina moja žena i ja odlučili smo krenuti na planinarenje kroz šumu u blizini hotela u kojem smo odsjeli. Ja se uglavnom dobro snalazim u prostoru i nakon otprilike sat vremena pješačenja različitim stazama, bio sam prilično siguran da ću bez mnogo teškoća naći put natrag. Međutim, uskoro smo se našli beznadno izgubljeni u šumi. Sunce je zalazilo i počeo sam strahovati od najgoreg. Srećom, sreli smo neke planinare koji su poznavali put. Bili smo bar osam kilometara udaljeni od svoje staze, ali smo se našli blizu glavnog puta. A s obzirom na to da je njihov automobil bio parkiran u blizini, prevezli su nas do hotela. To što smo našli nekoga tko je poznavao put i tko nas je bio u stanju vratiti na naše odredište, bilo je od presudnog značenja za nas.

Bog nas nije ostavio same na našem putu na Nebo. Duh Sveti upućuje nas na svete spise koji nas vode kući. Istina i zabluda, ispravno i pogrešno, dobro i zlo — to se može pravilno razumjeti jedino u svjetlu Božje riječi. Ono što proturječi Bogu i Bibliji je zabluda, a zabluda je uvijek opasna. Ono što je u skladu s Bogom istinito je i dobro. Koliko je važno da Božju riječ učinimo našim krajnjim mjerilom istine i moralnosti!

`Zašto ljudski um, bez pomoći Duha Svetoga, ne može otkriti božansku istinu? Razgovarajte o odnosu između ljudskog razuma i božanskog otkrivenja. Kako nam razum pomaže da razumijemo božansko otkrivenje? Pogledajte, na primjer, Daniel 2 i proročanstvo koje obuhvaća razdoblje svjetske povijesti od Babilona do daleke budućnosti. U kojem se smislu jedno takvo proroštvo snažno poziva na ljudski razum?`