---
title:  Bitka za um
date:   18/04/2024
---

`Pročitajte 2. Korinćanima 4,3-6. Što znači izraz “kojima je bog ovoga svijeta posve oslijepio nevjerničku pamet” (2. Korinćanima 4,4)? Kako je njihova pamet (oči) oslijepljena? Kako se oči otvaraju?`

Grčka riječ noema, “pamet/um”, u ovom retku doslovno označava naše shvaćanje ili umne sposobnosti. “Između Krista i Sotone vodi se bitka za ljudski um (Rimljanima 7,23.25; 12,2; 2. Korinćanima 3,14; 11,3; Filipljanima 2,5; 4,7.8). Sotonin je glavni posao da ljudima zaslijepi ili pomrači um. On to čini tako što ih sprečava da proučavaju Božju riječ, oslabljuje snage uma prekomjernim iscrpljivanjem tijela i duše, i potpuno zaokuplja um pitanjima ovoga života i pozivanjem na oholost i samouzvišenje.” (SDA Bible Commentary, sv. 6, str. 854)

Izgubljenima nedostaje znanje ne zato što ga nisu mogli steći, već zato što to nisu htjeli. Mnogi su imali priliku da saznaju istinu, ali nisu htjeli povjerovati i Sotona je zaslijepio njihove oči. Sotona vlada kraljevstvom tame. “Evanđelje je jedino sredstvo pomoću kojeg se mogu razotkriti Sotonine demonske spletke i obmane, i pomoću kojeg ljudi mogu ugledati put što vodi iz tame u svjetlo.” (Isto, sv. 6, str. 854) Novi zavjet govori o Isusovom životu, smrti i uskrsnuću. Isus je samo srce Evanđelja i središte Svetog pisma. Cijelo Pismo svjedoči o Njemu (Ivan 5,39).

`Pročitajte Ivan 1,4.5.9.14. Kako ovi redci opisuju Isusa? Zapazite posebno 14. redak.`

Tijekom prvih stoljeća kršćanske Crkve, novozavjetni vjernici bili su potpuno posvećeni Kristu kao Svjetlu u njihovoj tami. Bili su otkupljeni Njegovom milošću, preobraženi Njegovom silom i pokretani Njegovom ljubavlju. Čak ni smrt nije mogla raskinuti njihov zavjet odanosti Kristu. Prepoznavali su đavolje obmane zahvaljujući slavnoj svjetlosti Evanđelja. Krist je uvijek imao muškarce i žene koji su se Njegovom milošću hrabro zalagali za istinu. U tim prvim stoljećima svjetlo Kristove ljubavi, milosti i istine jasno je sjala u mraku.