---
title:  Okrutni vuci
date:   15/04/2024
---

`Pročitajte Djela 20,27-32. Koja je konkretna upozorenja apostol Pavao uputio crkvenim vođama iz Efeza o dolazećem otpadništvu?`

Cilj Pavlovih savjeta bio je pripremiti Crkvu za ono što dolazi. U tim odlomcima on opisuje dva glavna razloga za zabrinutost.

Prvi su “okrutni vuci koji neće štedjeti stada” (Djela 20,29). Drugim riječima, vjernici će se suočiti sa žestokim progonstvom, i to unutar Crkve. To se proročanstvo ispunilo u prvom i drugom stoljeću. Kršćani koji su se odbijali klanjati caru tako što bi se poklonili pred rimskim bogovima, bili su mučeni, zatvarani i spaljivani na lomačama.

Apostol navodi i drugi razlog za zabrinutost: “I između vas samih dići će se neki koji će naučavati opaku nauku da odvuku učenike za sobom.” (Djela 20,30) U crkvu će ući krivovjerje. Lažna učenja zamijenit će božanske istine. Prevladat će poganski običaji. U četvrtom i petom stoljeću u kršćansku Crkvu neprimjetno se uvukao kompromis, pri čemu se napredovanje misije koristilo kao uobičajeno opravdanje. Međutim, strašna posljedica bila je udaljavanje od istina Božje riječi.

`Pročitajte 2. Solunjanima 2,7-12. Kako apostol Pavao opisuje dolazeće otpadništvo? Po čemu se moglo prepoznati?`

Pavlov komentar da “tajna bezakonja već očituje svoju silu” vrlo je značajan. Čak i u Pavlovo vrijeme dolazilo je do postupnog udaljavanja od istina Božje riječi u pogledu poslušnosti Božjem zakonu. To udaljavanje poprimit će značajne razmjere u idućim stoljećima.

Nasuprot drugoj zapovijedi, u kršćansko bogoslužje uvedeni su idoli. Tisućama godina idoli su bili u prvom planu svih poganskih religija. Da bi se kršćanstvo učinilo pristupačnijim poganima koji su dolazili u kršćansku Crkvu, poganska božanstva preimenovana su u takozvane “svece”. Nedjelja, dan obožavanja boga Sunca, vremenom je prihvaćena kao dan kršćanskog bogoslužja u čast uskrsnuća. Taj lažni dan, neutemeljen u Svetom pismu, prevladava čak i danas.

`Koji se kompromisi danas uvlače u Crkvu? Što je još važnije, koje kompromise možda i sami pravite? Dolazi li do toga zbog miješanja istine i zablude?`