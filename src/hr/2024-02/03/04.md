---
title:  Božja riječ kao zaštita
date:   16/04/2024
---

`Usporedite Ivan 17,15-17 i Djela 20,32. Kako se prema Isusu i apostolu Pavlu možemo sačuvati od Sotoninih obmana?`

Biblija je nepogrešiva objava Božje volje. Ona iznosi plan Neba za spasenje čovječanstva. “Svako je Pismo od Boga nadahnuto i korisno za pouku, za karanje, za popravljanje i odgajanje u pravednosti.” (2. Timoteju 3,16) Dakle, “svako je Pismo od Boga nadahnuto”, a ne samo neki dijelovi, niti su neki dijelovi nadahnutiji od drugih. Cijela Biblija mora se prihvatiti kao Božja riječ. U suprotnom vrata za obmanu širom su otvorena.

Biblija jasno otkriva Božju beskrajnu ljubav u svjetlu velike borbe. Ona također raskrinkava sotonske zablude i iznosi na svjetlo njegove obmane. Đavao mrzi Božju riječ i vjekovima je činio sve što je u njegovoj moći kako bi uništio njezin utjecaj.

Uostalom, što bismo uopće znali o planu spasenja da nema Biblije? Koliko bismo toga razumjeli, ako bismo uopće išta razumjeli, o Isusovom rođenju, životu, nauku i službi? Bismo li bez Svetog pisma išta shvatili o veličini Kristove žrtve, o slavi Njegovog uskrsnuća, o sili Njegovog posredovanja i o Njegovom veličanstvenom povratku?

Sve te presudno važne istine su otkrivene, naučavane i naglašene u Božjoj riječi. Ona i jedino ona mora biti konačno i vrhunsko mjerilo za razumijevanje cjelokupne svete istine.

Zato se moramo boriti protiv svakog utjecaja da se potkopa njezin autoritet ili nadahnuće, čak i od strane onih koji, premda se predstavljaju kao veliki ljubitelji Biblije, unose sumnje u vezi s njom, makar i u najmanjoj mjeri. Tragično je što se zahvaljujući prodorima suvremene misli, mnogi teolozi i kršćani toliko usredotočuju na ljudsku stranu Svetog pisma da Biblija za njih postaje ljudska riječ umjesto Božja riječ. Bibliju čine, tvrde oni, spisi kraljeva, pastira, ribara, svećenika, pjesnika i drugih koji su iznosili svoja shvaćanja i zamisli o Bogu, prirodi i životnoj stvarnosti najbolje što su, u svoje vrijeme i na svojem području, mogli razumjeti. A je li doista tako? Ako bi to bilo istina, zašto bismo se mi danas, u 21. stoljeću, uopće obazirali na to što su ti ljudi mislili, a kamoli uzimali njihova shvaćanja za temelj naše nade u vječnost? U tom slučaju to svakako ne bismo trebali činiti.

`Pročitajte Psalam 119,105.116.130.133.160. Kakvo značenje psalmist pripisuje Božjoj riječi u planu spasenja?`