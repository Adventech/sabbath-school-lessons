---
title:  Vjerni usred progonstva
date:   09/04/2024
---

U prvim stoljećima kršćanstva Crkva je brzo rasla usprkos zatvaranju, mučenju i progonstvu. Odani vjernici, potpuno posvećeni Kristu, ispunjeni Duhom Svetim, objavljivali su Njegovu Riječ sa silom. Životi su se mijenjali i obraćali su se deseci tisuća ljudi.

`Pročitajte Djela 2,41; 4,4.31; 5,42; 8,1-8. Čemu nas to uči o izazovima s kojima se suočavala novozavjetna Crkva i zašto je ona tako brzo rasla?`

Učenici su se suočavali s prijetnjama (Djela 4,17), zatvaranjem (Djela 5,17.18), progonstvom (Djela 8,1) i samom smrću (Djela 7,59; 12,2), a ipak su u sili Duha Svetoga hrabro objavljivali uskrslog Krista i crkve su se umnožavale širom Judeje, Galileje i Samarije (Djela 9,31).

Uporišta pakla bila su uzdrmana. Sotonski okovi su se kidali. Pogansko praznovjerje rušilo se pred silom uskrslog Krista. Evanđelje je trijumfiralo čak i u iznimno nepovoljnim okolnostima. Učenici se više nisu prestrašeno skrivali u gornjoj sobi. Njihov strah je iščezao poput izblijedjele sjenke.

Umjesto toga, srca učenika ispunila je vjera. Jedan pogled na njihovog uskrslog Gospodina potpuno ih je promijenio. Isus im je dao novi razlog za život. Naš Gospodin nije im uputio samo Veliki nalog (Marko 16,15), već i veliko obećanje: “Kad Duh Sveti siđe na vas, primit ćete silu i bit ćete moji svjedoci u Jeruzalemu, po cijeloj Judeji i Samariji, i sve do kraja Zemlje.” (Djela 1,8 — Suvremeni hrvatski prijevod)

Evanđelje je prodrlo do najudaljenijih kutaka Zemlje (Kološanima 1,23), iako je posljednji od učenika, Ivan, preminuo krajem prvog stoljeća. Drugi su preuzeli baklju istine i objavljivali živog Krista. Plinije Mlađi, upravitelj rimske pokrajine Bitinije na sjevernoj obali današnje Turske, pisao je caru Trajanu oko 110. godine. Plinijeva izjava je značajna jer je nastala približno osamdeset godina nakon raspeća. On je opisao javna suđenja koja je provodio s ciljem da nađe i pogubi kršćane. Plinije, dakle, navodi: ”... jer su mnoge osobe svih uzrasta, klasa i obaju spolova u opasnosti da budu optužene, i to će se nastaviti. Ovo se praznovjerje (kršćanstvo) poput zaraze proširilo ne samo po gradovima, već i po selima i zaseocima.” (Henry Bettenson, Documents of the Christian Church, New York: Oxford University Press, 2011., str. 4)

Ali usprkos najžešćim đavoljim napadima, kršćanska Crkva je brzo rasla.

`Što možemo naučiti od prve Crkve, što bi moglo pomoći nama, Crkvi posljednjeg vremena?`