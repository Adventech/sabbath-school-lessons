---
title:  Spasitelj slomljenog srca
date:   07/04/2024
---

Dok je sjedio na Maslinskoj gori s pogledom na grad Jeruzalem, Isusovo srce bilo je slomljeno. U Evanđelju po Ivanu stoji: “K svojima dođe, ali ga njegovi ne primiše.” (Ivan 1,11) Isus je učinio sve što je mogao da spasi svoj narod od predstojećeg uništenja njihovog voljenog grada.

Isusova ljubav prema Njegovom narodu potjecala je iz srca beskrajne ljubavi. On ih je uvijek iznova s ljubavlju opominjao da se pokaju i da prihvate Njegov poziv milosti.

`Pročitajte: Luka 19,41-44; Matej 23,37.38; Ivan 5,40. Što vam ovi redci govore o Isusovom stavu prema Njegovom narodu i o njihovom odgovoru na Njegov ljubazni poziv milosrđa i milosti? Kako je ovdje otkriven Božji karakter?`

Teško je takav događaj kakav je bio uništenje Jeruzalema razumjeti u svjetlu Božjeg karaktera ljubavi. Povijest otkriva da su poginuli deseci tisuća ljudi kada je rimski vojskovođa Tit poveo vojsku na taj grad. Jeruzalem je bio opustošen. Muškarci, žene i djeca stradali su u tom pokolju. Gdje je bio Bog kada je Njegov narod toliko patio? Iako je odgovor jasan, nije ga lako u potpunosti razumjeti. Njegovo srce bilo je slomljeno. Njegove oči bile su pune suza. Vjekovima je pružao ruke svojem narodu. Ali oni su zbog pobune protiv Njegove dobrote izgubili pravo na božansku zaštitu. Bog ne djeluje uvijek da bi ograničio posljedice odluka svojeg naroda. On dopušta da se pokažu prirodne posljedice pobune. Bog nije izazvao pokolj nevine djece prigodom razorenja Jeruzalema. Ta tragična smrt nevinih bila je Sotonino, a ne Božje djelo. Sotona uživa u ratu jer on budi najgore strasti ljudskog srca. Njegova je vjekovna namjera da vara i uništava, a da za svoja zlodjela optuži Boga.

`Pročitajte Matej 24,15-20. Koju je uputu Isus dao svojem narodu da bi ga spasio od predstojećeg uništenja Jeruzalema?`

Dobro je imati na umu da je velika većina kršćana koji su živjeli u Jeruzalemu 70. godine bila židovskog podrijetla. Bog pun ljubavi želio je sačuvati što je moguće više pripadnika svojeg naroda. Zato im je dao uputu da pobjegnu iz grada kada se povuče rimska vojska.

`Mi ne sudimo o Božjem karakteru na osnovi onoga što se događa oko nas, već na sva zbivanja gledamo kroz prizmu Njegovog karaktera ljubavi, kakav je otkriven u Bibliji. Zašto je to tako dobar savjet?`