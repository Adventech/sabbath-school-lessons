---
title:  Naslijeđe ljubavi
date:   11/04/2024
---

`Pročitajte: Ivan 13,35; 1. Ivanova 4,21. Što nam ovi redci otkrivaju u svjetlu Sotoninog protivljenja Božjoj vladavini u okviru velike borbe? Što nam oni govore o istinskom kršćanstvu?`

Ljubav je bila mjerilo ponašanja kršćanskih zajednica u prvih nekoliko stoljeća. Tertulijan je tvrdio: “Uglavnom nas po djelima tako plemenite ljubavi mnogi prepoznaju. Vidite, kažu, kako se oni uzajamno vole.” (Tertulijan, Apologija 39; https://www.logoslibrary.org/tertullian/apology/ 39.html.)

Jedno od najvećih otkrivenja Božje ljubavi došlo je do izražaja kada su izbile dvije razorne pandemije, 160. i 265. godine. Kršćani su tada izišli i služili bolesnima i umirućima. Te bolesti ubile su desetke tisuća ljudi i ostavile čitava sela i gradove s jedva ponekim stanovnikom. Ali nesebična, požrtvovna, brižna, svesrdna služba kršćana ostavila je velik dojam na stanovništvo. Postupno su tisuće, zatim stotine tisuća, a onda i milijuni ljudi u Rimskom Carstvu povjerovali u Isusa tijekom tih dviju pandemija. Ljubav, prijateljska briga i organizirana, nesebična skrb za bolesne i umiruće izazivale su divljenje tim vjernicima i Kristu kojega su oni predstavljali.

Knjiga The Rise of Christianity (Uspon kršćanstva) Rodneyja Starka suvremen je povijesni narativ koji te događaje prikazuje u novom i jasnijem svjetlu. U njoj autor opisuje kako je tijekom druge epidemije (260.g.) cijela kršćanska zajednica, koja je velikim dijelom još uvijek bila judeo-kršćanska, postala prava vojska njegovatelja, koja je osiguravala osnovne potrebe za opstanak društva. “Na vrhuncu druge epidemije, oko 260. godine, u jednom uskrsnom pismu, Dionizije je uputio opširnu pohvalu junačkim njegovateljskim naporima kršćana, od kojih su mnogi izgubili život brinući se o drugima:

‘Većina naše braće kršćana pokazala je bezgraničnu ljubav i odanost ne štedeći sebe i misleći samo na druge. Ne obazirući se na opasnost, oni su se brinuli o bolesnima skrbeći o svakoj njihovoj potrebi i služeći im u Kristu. Često su zajedno s njima napuštali ovaj život, spokojni i sretni, pošto su mnogi i sami bili zaraženi tom bolešću. Izlagali su sebe bolesti svojih bližnjih i radosno preuzimali njihove patnje.’” (Rodney Stark, The Rise of Christianity, Princeton, New Jersey: Princeton University Press, 1996., str. 82)

`Koja se jasna poruka tu nalazi za nas? Kako možemo umrijeti sebi da bismo i sami pokazali isti takav nesebičan duh? To nije lako, zar ne?`