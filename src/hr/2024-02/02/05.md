---
title:  Briga za zajednicu
date:   10/04/2024
---

Prva crkva nije rasla samo zato što su njezini članovi propovijedali Evanđelje, već i zato što su živjeli po Evanđelju. Vjernici su služili po ugledu na Krista koji je “obilazio po svoj Galileji učeći u tamošnjim sinagogama, propovijedajući Radosnu vijest o Kraljevstvu te ozdravljujući svaku vrstu bolesti i nemoći u narodu” (Matej 4,23). Isus nije bio ravnodušan prema ljudima, a ni novozavjetna Crkva. Upravo je ta nesebična ljubav i posvećenost zadovoljenju ljudskih potreba, udružena s objavljivanjem Radosne vijesti u sili Duha Svetoga, izvršila tako snažan utjecaj na svijet u prvim stoljećima kršćanske Crkve.

`Pročitajte: Djela 2,44-47; 3,6-9; 6,1-7. Premda su se okolnosti razlikovale, koja načela izvornog kršćanstva možemo naučiti na osnovi ovih redaka?`

Ti novozavjetni vjernici ugledali su se na Krista, kojega je, kao što Petar kaže, “Bog … pomazao Duhom Svetim i snagom te je … prošao čineći dobro i ozdravljujući sve koje đavao bijaše tlačio, je Bog bijaše s njim” (Djela 10,38). Kristova crkva bila je Njegovo tijelo na Zemlji i ona je također u tim prvim stoljećima pokazivala požrtvovnu ljubav i brigu prema palom, napaćenom ljudskom rodu. Ti vjernici bili su živi primjer Kristovog milosrđa.

U tom velikom ratu koji bjesni u svemiru đavao želi nagrditi Božju sliku u ljudima. Ali svrha je Evanđelja da obnovi Božje obličje u čovječanstvu. Ta obnova obuhvaća tjelesno, duševno, emotivno i duhovno iscjeljenje.

U Ivanu 10,10 Isus otkriva svoj plan za svakoga od nas pojedinačno: “Lopov ne dolazi, osim da ukrade, zakolje i uništi. Ja sam došao da ovce imaju život i da ga imaju u izobilju.” On želi da mi budemo tjelesno zdravi, duševno budni, emotivno postojani i duhovno cijeli.

To je posebno važno u svjetlu Njegovog obećanog povratka. Ovaj svijet suočava se s velikom krizom. Isusova proročanstva, zapisana u Mateju 24 i Luki 21, najavljuju katastrofične događaje na Zemlji prije Njegovog povratka. Kada nas Krist dotakne svojom iscjeljujućom milošću, i u nama se javlja želja da dotaknemo druge Kristovim dodirom kako bi i oni bili iscijeljeni. Isus nas šalje da iziđemo u ovaj napaćeni svijet kao Njegovi poslanici i da druge dotaknemo Njegovom ljubavlju. Novozavjetno kršćanstvo odlikovalo se kršćanskom ljubavlju jednih prema drugima, kao i prema svojoj društvenoj zajednici.

`Kako Crkva, u suradnji s Kristom, može dokazati da su Sotonine optužbe lažne?`