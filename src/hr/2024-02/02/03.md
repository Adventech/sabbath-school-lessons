---
title:  Kršćani sačuvani Božjom providnošću
date:   08/04/2024
---

Božja milost, milosrđe, providnost i predznanje jasno su otkriveni u događajima koji su doveli do razorenja Jeruzalema. Cestije Gal i rimska vojska opkolili su grad. Potpuno neočekivano, kad je izgledalo da njihov napad samo što nije počeo, oni su se povukli. Židovska vojska ih je gonila i odnijela veliku pobjedu.

Dok su Rimljani bježali a Židovi ih progonili, kršćani iz Jeruzalema sklonili su se u grad Pelu u Pereji, na drugoj obali rijeke Jordana. “Kršćani koji su čekali vidjeli su obećani znak i sada se pružila prigoda svima koji su htjeli poslušati Spasiteljevo upozorenje. Događaji su se tako odvijali da ni Židovi ni Rimljani nisu mogli spriječiti bijeg kršćana.” (Ellen G. White, Veliki sukob, str. 23; u izvorniku 30)

`Pročitajte: Psalam 46,1; Izaija 41,10. Što nam ovi redci govore o Božjoj skrbi djelovanjem Njegove providnosti?`

Bog je uzvišeni vladar i upravlja događajima na Zemlji na takav način da se Njegovi božanski ciljevi na kraju ipak ostvaruju. Premda On ponekad mijenja svoje prvobitne planove ovisno o našim odlukama, Njegov konačni plan za ovaj planet bit će ostvaren. Bit će i trenutaka kada će Božji narod doživljavati teškoće, progonstvo, zatvaranje, pa i samu smrt zbog Krista. Ali čak i u najizazovnijim trenucima, usred najžešćih napada Sotone, Bog podupire i čuva svoju Crkvu.

`Pročitajte: Hebrejima 11,35-38; Otkrivenje 2,10. Koju nam stvarnost ovi redci otkrivaju u vezi s našom bitkom protiv sila zla? Kako se mogu uskladiti s Božjom zaštitom iz prethodnog pitanja? Postoji li nesuglasje između Božje zaštite i činjenice da On dopušta da se neki od nas suoče s bolnim patnjama, pa čak i s mučeničkom smrću zbog vjernosti Kristu?`

“Uzalud je Sotona pokušavao nasiljem uništiti Božju crkvu. Velika borba u kojoj su učenici dali svoje živote nije prestala kada su ovi vjerni stjegonoše pali na svome položaju. Porazom su pobijedili. Božji su radnici bili pobijeni, ali je Njegovo djelo stalno napredovalo.” (Ellen G. White, Veliki sukob, str. 32; u izvorniku 41)

`Što bi nam trebala značiti činjenica da su biblijski pisci, koji su svakako poznavali bol i patnju, ipak uvijek iznova pisali o Božjoj ljubavi? Kako možemo i sami iskusiti tu istu ljubav?`