---
title:  "Ljubav ili sebičnost?"
date:   06/04/2024
---

### Biblijski tekstovi:
Luka 19,41-44; Matej 23,37.38; Hebrejima 11,35-38; Otkrivenje 2,10; Djela 2,44-47; Ivan 13,35.

> <p></p>
>“Ne boj se, jer ja sam s tobom; ne obaziri se plaho, jer ja sam Bog tvoj. Ja te krijepim i pomažem ti, podupirem te pobjedničkom desnicom.” (Izaija 41,10)

Zamislite da ste pastir koji čuva koze na obroncima Maslinske gore s pogledom na grad Jeruzalem. Čujete neke glasove i istog trenutka prepoznajete Isusov glas. Zapanjeni ste onim što On kaže. I Njegovim učenicima je to teško shvatiti. Dok zalazeće sunce obasjava hram sa zlatnim kupolama i ogleda se u snježnoj bjelini njegovih veličanstvenih mramornih zidova, Isus bez trunke sumnje izjavljuje:

“Zaista, kažem vam: ovdje sigurno neće ostati ni kamen na kamenu. Svaki će se srušiti.” (Matej 24,2) Učenici su zbunjeni, a i vi također. Što Isus uopće misli pod tim riječima? Na koji se način one odnose na kraj svijeta, o čemu su se Isusovi učenici raspitivali?

Zaneseno slušate kako Isus vješto spaja događaje koji će dovesti do uništenja Jeruzalema s događajima koji će se odigrati neposredno prije Njegovog povratka. U razaranju Jeruzalema otkrivamo nagovještaj Sotonine strategije za obmanjivanje i uništenje Božjeg naroda na svršetku vremena. Isus u Mateju 24 u kratkim crtama iznosi događaje posljednjih dana u kontekstu pada Jeruzalema.

Proučit ćemo način na koji Sotona nastoji prevariti i uništiti Božji narod. Ono što ne može postići putem progonstva, Zli želi postići putem kompromisa. Međutim, Bog nikad nije zatečen i iznenađen, tako da čak i u najtežim vremenima On čuva svoj narod.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 370—376.**