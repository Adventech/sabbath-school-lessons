---
title:  "Komu se klanjamo?"
date:   18/06/2024
---

U posljednjim danima odigrat će se dramatična borba oko bogoštovlja. Klanjamo li se Stvoritelju, ili Zvijeri i njezinom kipu? Tu nema sredine. Prvi anđeo iz Otkrivenja 14 poziva muškarce i žene: “Poklonite se Stvoritelju neba i zemlje, mora i izvora voda!” (Otkrivenje 14,7) Kao dodatak tom nebeskom pozivu treći anđeo otkriva strašne posljedice obožavanja Zvijeri: “Pit će vino Božje srdžbe koje stoji natočeno, čisto, u čaši njegova gnjeva. Bit će mučen ognjem i sumporom pred svetim anđelima i pred Janjetom.” (Otkrivenje 14,10) Nasuprot tomu, oni koji se klanjaju Stvoritelju opisani su kao ljudi “koji drže zapovijedi Božje i vjeru Isusovu” (Otkrivenje 14,12 — Šarić).

Stvaranje je temelj pravog bogoštovlja (Otkrivenje 4,11). Budući da je Bog “sve stvorio po Isusu Kristu” (Efežanima 3,9 — Šarić), Sotona mrzi Stvoritelja i preko zemaljskih sila pokušava zamijeniti subotu, uspomenu na stvaranje (Daniel 7,25). Predstojeći sukob oko Božjeg zakona usredotočuje se na autoritet. Kad bi Sotona uspio iskorijeniti subotu kao dan bogoštovlja, mogao bi tvrditi kako je njegov autoritet iznad Božjeg autoriteta. Da bi to postigao, on će pokušati nagovoriti ili prisiliti cijeli svijet da prihvati lažnu subotu.

Koliko god je sada teško uvidjeti da se to doista događa, svijet se, kao što smo već primijetili, dramatično mijenja. Pandemija korone pokazala nam je da se naš svijet može preko noći potpuno promijeniti. Iako ne znamo sve pojedinosti koji će dovesti do primanja žiga Zvijeri, nije teško zamisliti kako će se to događati. Ovaj svijet je vrlo nestalan i uz svu nevjerojatnu tehnologiju koja danas postoji, ono na što Biblija upozorava moglo bi se ostvariti čak i brže nego što mislimo.

`Pročitajte Otkrivenje 13,13-17. Koje kazne čekaju one koji ne budu htjeli primiti žig Zvijeri?`

Oni koji ostanu vjerni Kristu umjesto da slijede Zvijer i njezin kip, suočit će se s gospodarskim zabranama i prijetnjom smrću. Čovječanstvo je i dalje onakvo kakvo je oduvijek bilo — pokvareno, željno moći i nasilno. I premda ne znamo točno kako će se završni događaji odvijati, nije teško zamisliti progonstvo na svršetku vremena. Iako su napisane u potpuno drugačijem kontekstu, sljedeće riječi iz Evanđelja po Ivanu sve nam govore. Misleći na Isusa, Ivan piše da Njemu “nije trebalo da mu tko dadne svjedočanstvo o čovjeku, jer je sam poznavao čovjekovu nutrinu” (Ivan 2,25).

`Razmislite o pokvarenosti čovječanstva i o zlu koje su ljudi sposobni učiniti. Zašto nam to pokazuje kako bi brzo i lako moglo doći do završnih događaja? Što je još važnije, čemu bi nas ta tužna istina trebala naučiti o potrebi da čuvamo vlastito srce?`