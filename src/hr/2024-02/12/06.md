---
title:  Glasna vika
date:   20/06/2024
---

`Pročitajte: Otkrivenje 18,1-4; Habakuk 2,14; Matej 24,14. Što nam se ovdje govori o tome kako će se dovršiti Božje djelo na Zemlji?`

Anđeo koji najavljuje pad Babilona ima “veliku moć” (Otkrivenje 18,1). Poput anđela iz 14. poglavlja Otkrivenja, i ovaj anđeo predstavlja ljudske glasnike. On otkriva Božju slavu i to tako potpuno da cijela Zemlja biva obasjana. Grčka riječ za autoritet ili moć u Novom zavjetu je eksousia. Ona se često koristi kad se opisuje Kristova pobjeda nad poglavarstvima i silama tame. A Isus je koristi u Evanđelju po Mateju u vezi sa slanjem svojih učenika. U Mateju 10,1 Isus daje svojim učenicima vlast nad poglavarstvima i silama tame. Dakle, On ih šalje s božanskom silom da pobjeđuju u borbi između dobra i zla. A u Mateju 28, pošto Mu je “dana … sva vlast, nebeska i zemaljska”, On ih još jedanput šalje riječima: “Zato idite i učinite sve narode učenicima mojim!” (Matej 28,18.19)

Ispunjena silom Duha Svetoga, potpomognuta vlašću živoga Krista, koji je u svojem životu i smrti pobijedio poglavarstva i sile tame, novozavjetna Crkva obasjala je zemlju Božjom slavom. Za samo nekoliko godina učenici su navijestili Evanđelje cijelom tada poznatom svijetu (Kološanima 1,23).

Na svršetku vremena Duh će se Sveti izliti s nezapamćenom silom i Evanđelje će se brzo širiti do svih krajeva Zemlje. Tisuće ljudi obraćat će se u jednom danu, i Božja milost i istina vršit će utjecaj na cijelom planetu. Ljudi će na taj način biti upozoreni, a Evanđelje, zajedno s nadom koju nudi, bit će rasprostranjeno širom svijeta.

“Veliko se djelo Evanđelja neće završiti manjom objavom Božje sile od one koja je pratila njegov početak. Proročanstva koja su se ispunila u izlijevanju rane kiše u samom početku propovijedanja Evanđelja, opet će se pri njegovu završetku ispuniti u kasnoj kiši. …

Božje sluge ozarena lica svetim posvećenjem, žurit će iz mjesta u mjesto objaviti poruku s Neba. Tisuće će glasova, diljem čitave Zemlje, objaviti upozorenje. Činit će se čuda, bolesni će ozdravljati, a znakovi i čudesa pratit će vjerne.” (Ellen G. White, Veliki sukob, str. 481; u izvorniku 611,612)

`Što koči silno izlijevanje Duha Svetoga, kasnu kišu i glasnu viku? Koliko god mala bila naša uloga kao pojedinaca, što ipak možemo učiniti da bismo bili otvoreni za izlijevanje Duha Svetoga?`