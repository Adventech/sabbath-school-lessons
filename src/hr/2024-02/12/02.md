---
title:  Odanost Bogu i Njegovoj riječi
date:   16/06/2024
---

`Pročitajte: Izreke 23,23; Ivan 8,32; 17,17. Koja se zajednička nit provlači kroz sve ove retke?`

Vjekovima se vodi veliki sukob između istine i laži. Sotona je lažov i otac laži (Ivan 8,44). Isus je izvor svekolike istine. On kaže: “Ja sam put, istina i život.” (Ivan 14,6) Istina koja nas oslobađa od sotonskih obmana nalazi se u Božjoj riječi. Biblija razotkriva Sotoninu strategiju i upoznaje nas s Božjim planovima. Sveto pismo rasvjetljava put našim nogama (Psalam 119,105). Psalmist izjavljuje: “Objava riječi tvojih prosvjetljuje, bezazlene urazumljuje.” (Psalam 119,130) Zatim dodaje: “Srž je riječi tvoje istina.” (Psalam 119,160)

`Pročitajte 2. Petrova 1,16-21. Što nam apostol govori o proročanstvima? Kojom se ilustracijom koristi da bi pokazao važnost Božje proročke riječi?`

Mi se ne povodimo za “lukavo izmišljenim bajkama”. Proročanstva Božje riječi osvjetljavaju put pred nama. Pomažu nam da razlikujemo istinu od zablude. Bez Biblije bili bismo podložni hirovima ljudskog mišljenja i lako bi nas bilo prevariti. “Božji je narod upućen na Sveto pismo kao osiguranje od utjecaja lažnih učitelja i obmanjivačkih sila duhova tame. Sotona koristi svako moguće sredstvo da spriječi ljude u stjecanju biblijskog znanja, jer jasni iskazi Biblije otkrivaju njegove obmane. … Ubrzo će se pred nama otkriti posljednja velika obmana. Antikrist će pred našim očima izvesti svoja čudotvorna djela. Njegova će imitacija biti toliko slična izvorniku da će ih biti nemoguće razlikovati, osim pomoću Svetoga pisma. … Samo će oni koji su svoj um utvrdili istinama Biblije moći opstati tijekom posljednjeg velikog sukoba. Svaka će se duša naći pred ozbiljnim ispitom: Trebam li Boga slušati više nego ljude? Odlučujući trenutak je pred vratima. Stoje li naše noge čvrsto na stijeni Božje nepromjenjive Riječi? Jesmo li spremni odlučno stati u obranu Božjih zapovijedi i vjere u Isusa?” (Ellen G. White, Veliki sukob, str. 467; u izvorniku 593,594)

`Razmislite o pitanjima koja Ellen G. White postavlja u navedenom citatu. Što će nas osposobiti da se održimo u posljednjoj nevolji? Što nas odvraća od proučavanja Božje riječi? Kako bismo mogli odbaciti istinu zbog osobnog zadovoljstva?`