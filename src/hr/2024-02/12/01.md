---
title:  Završni događaji na Zemlji
date:   15/06/2024
---

### Biblijski tekstovi:
Ivan 8,32; Ezekiel 20,12.20; Otkrivenje 7,1.2; Otkrivenje 14,1; Joel 2,21-24; Hošea 6,3; Jakov 5,7.8; Otkrivenje 18,1-4.

> <p></p>
>“Pribavi istinu i ne prodaji je, steci mudrost, pouku i razbor.” (Izreke 23,23)

Pretpostavimo da imate kćer tinejdžerku koja se vozi kući iz koledža na ljetni odmor. Dok je čekate, zabrinuto pratite vremenske izvještaje. Postajete sve zabrinutiji jer se vrijeme brzo pogoršava. Na obzoru se naziru olujni oblaci. Zapuhao je olujni vjetar. Nebesa se prolamaju i počinje lijevati kiša. Ruše se stabla. Glavna prometnica do vaše kuće uskoro postaje neprohodna. Onda čujete od nekog susjeda da je moguće proći sporednom cestom. Automobili se kreću između oborenih stabala. Premda je komunikacija otežana, uspijevate poslati tekstualnu poruku svojoj kćeri pažljivo navodeći kako može sigurno stići kući.

Isus nas više od svega želi uspješno provesti kroz životne oluje i sigurno vratiti kući. Ellen G. White piše: “Dolazi oluja, bezobzirna u svojem bijesu. Jesmo li spremni suočiti se s njom?” (Svjedočanstva za Crkvu, sv. 8, str. 283; u izvorniku 315) Svrha je Kristovog života, smrti, uskrsnuća i službe u nebeskom Svetištu da nas vrati kući. Proročke poruke iz Daniela i Otkrivenja sadrže božanske upute namijenjene posebno ljudima posljednjeg vremena, koje nam trebaju pomoći u životnim olujama kako bismo jednog dana osjetili topli zagrljaj Spasitelja punog ljubavi. Pouka za ovaj tjedan otkriva nam što proročka Riječ govori o završnim događajima i ponovno ukazuje na Kristovu snagu koja je dovoljna da nas provede kroz posljednji sukob na Zemlji i da nas vrati kući.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 426—434.**