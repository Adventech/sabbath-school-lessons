---
title:  Rana i kasna kiša
date:   19/06/2024
---

`Pročitajte Joel 2,21-24 i Djela 2,1-4.41-47. Koje se proročanstvo ispunilo u prvom stoljeću? Kakav je to utjecaj imalo?`

Izlijevanje Duha Svetoga na blagdan Pedesetnice snažno je pokrenulo kršćansku Crkvu. Tri tisuće ljudi obratilo se Bogu u jednom danu. U Djelima se nabrajaju brojna čuda Božje milosti koja preobražava: “A mnogi slušatelji govora prigrliše vjeru, tako da broj ljudi naraste otprilike na pet tisuća.” (Djela 4,4) Na molitvi se okupilo samo sto dvadeset vjernika, ali je ta molitva dovela do dramatične promjene. Crkvi su se ubrzo pridružile tisuće novih vjernika. “I mnogi su svećenici prihvaćali vjeru.” (Djela 6,7) A pošto su bili žestoko progonjeni u Jeruzalemu, učenici “su bili raspršeni” i “prolazili su … propovijedajući Evanđelje Riječi” (Djela 8,4). Tako su crkve osnivane po cijeloj Judeji, Samariji i Galileji (vidi Djela 9,31). Nakon svojeg obraćenja, apostol Pavao je propovijedao Krista po cijelom Sredozemlju. U Solunu su neki Židovi koji su se protivili Evanđelju iznijeli sljedeću zapanjujuću tvrdnju: “Došli su i ovamo oni koji su uzbunili sav svijet!” (Djela 17,6) Silom Duha Svetoga učenici su za razmjerno kratko vrijeme navijestili Evanđelje čitavom tada poznatom svijetu. Joelovo proročanstvo o jesenskoj kiši ispunilo se na Pedesetnicu, ali će se proljetna kiša obrušiti s još većom snagom kako bi osigurala konačnu žetvu na Zemlji.

`Pročitajte: Zaharija 4,6; 10,1; Hošea 6,3; Jakov 5,7.8. Kako će se prema ovim redcima dovršiti Božje djelo na Zemlji?`

Izrazi “jesenska i proljetna kiša” preuzeti su iz izraelskog ciklusa žetve. Jesenska, rana kiša činila je da sjeme proklija. U proljeće je padala kasna kiša da bi žetva sazrela. To opisuje rad Duha Svetoga na objavljivanju Evanđelja. “Kao što je ‘rana kiša’ bila dana izlijevanjem Duha Svetoga u početku objavljivanja Evanđelja da izazove klijanje dragocjenog sjemena, tako će ‘kasna kiša’ biti dana pri njenom završetku za dozrijevanje žetve. …

Veliko se djelo Evanđelja neće završiti manjom objavom Božje sile od one koja je pratila njegov početak. Proročanstva koja su se ispunila u izlijevanju rane kiše u samom početku propovijedanja Evanđelja, opet će se pri njegovu završetku ispuniti u kasnoj kiši.” (Ellen G. White,Veliki sukob, str. 481; u izvorniku 611,612)