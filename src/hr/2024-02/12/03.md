---
title:  Zapečaćeni za Nebo
date:   17/06/2024
---

Tijekom predstojeće nevolje Božji vjerni narod neće podleći svjetovnim pritiscima (Otkrivenje 14,12). On će biti zapečaćen Duhom Svetim (Efežanima 4,30), i nitko ga neće moći prevariti. U staro doba pečati su potvrđivali vjerodostojnost službenih dokumenata. Oni su bili prepoznatljiv, osobni znak. A s obzirom na to da se posljednji sukob vodi oko bogoštovlja i Božjeg autoriteta otkrivenog u Njegovom Zakonu, jasno je da je Božji pečat ugrađen u Njegov Zakon (usporedi Izaija 8,16).

`Pročitajte Izlazak 20,8-11. Koji su elementi pečata sadržani u zapovijedi o suboti?`

Ovdje imamo tri elementa autentičnog pečata: (1) Ime Onoga komu pečat pripada — “Jahvi, Bogu tvojemu”. (2) Njegovu titulu kao Onoga koji je sve “stvorio”, Stvoritelja. (3) Njegov teritorij, “nebo, zemlju i more i sve što je u njima”. Pečat se u Bibliji još naziva i znakom (Rimljanima 4,11). Te dvije riječi imaju isto značenje. A budući da se Božji znak ili pečat nalazi u srži Božjeg zakona, subota je u središtu konačnog sukoba oko bogoštovlja (Ezekiel 20,12.20; Otkrivenje 12,17).

`Usporedite Otkrivenje 7,1.2; 14,1 i Otkrivenje 13,16.17. Gdje se primaju Božji pečat i žig Zvijeri? Zašto postoji ta razlika?`

Božji pečat stavlja se na čelo. Čelo je simbol uma i u slikovitom smislu predstavlja svjesnu odluku.

Žig Zvijeri prima se na čelo ili na ruku, što pokazuje da su ljudi razumski uvjereni i da po vlastitom izboru prihvaćaju Sotonine laži, ili u drugom slučaju prihvaćaju lažno bogoštovlje kako ne bi bili ubijeni.

Đavao mrzi one koji su poslušni Bogu. Veliki sukob dostići će svoj vrhunac kada Zmaj (Sotona) zarati protiv pripadnika vjerujućeg ostatka koji vrši “Božje zapovijedi i ima vjeru Isusovu” (Otkrivenje 14,12 — Šarić). Međutim, oni će ostati čvrsti u svojoj odanosti Kristu.

`Zašto je odanost Gospodinu iz dana u dan ključ naše spremnosti za posljednju krizu?`