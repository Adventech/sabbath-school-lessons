---
title: 'Isus, Začetnik I Završitelj Naše Vjere'
date: 10/03/2022
---

`Pročitajte Hebrejima 12,1-3. Na što nas ti redci pozivaju?`

Ovo izlaganje o vjeri pravi vrhunac dostiže s Isusom u 12. poglavlju Poslenice Hebrejima. Pavao počinje govoriti o Isusu kao Onome koji “ima doći” i “neće zakasniti” (Hebrejima 10,37), a završava nazvavši Ga “završiteljem” naše vjere (Hebrejima 12,2). Isus je “začetnik i završitelj vjere”. To znači da Isus vjeru čini mogućom i da je On primjer koji savršeno otkriva što život vjere podrazumijeva. S Isusom vjera dostiže savršeni izraz.

Isus je “začetnik” (ili “onaj koji krči put”) naše vjere iz najmanje tri razloga.

Prvo, On je jedini završio utrku u punom smislu riječi. Ostali o kojima je bilo govora u prethodnom poglavlju još uvijek nisu stigli do cilja (Hebrejima 11,39.40). Isus je, međutim, ušao u Božji počinak na Nebu i sjedi s desne strane Ocu. A i mi ćemo zajedno s ostalim vjernima vladati s Isusom na Nebu (Otkrivenje 20,4).

Drugo, Isusov savršeni život omogućio je vjernima da ostanu u utrci (Hebrejima 10,5-14). Jer da Isus nije došao, utrka svih ostalih bila bi uzaludna.

Treće, Isus je razlog što uopće vjerujemo. Kao jedno s Bogom, On je pokazao Božju vjernost prema nama. Bog nikad nije odustao od svojih napora da nas spasi i upravo to je razlog što ćemo na kraju dobiti nagradu — ako ne odustanemo. Isus je trčao strpljivo i ostao vjeran čak i kad smo mi bili nevjerni (2. Timoteju 2,13). Naša vjera je samo odgovor na Njegovu vjernost.

Konačno, Isus je “završitelj” vjere jer je pružio savršeni primjer kako se trči u utrci vjere. Kako je On trčao? Odbacio je svako breme odrekavši se svega radi nas (Filipljanima 2,5-8). Nikada nije sagriješio — ni jedan jedini put. Čvrsto je upro pogled u nagradu, u radost koja je bila pred Njim — ljudski rod otkupljen Njegovom milošću. Dakle, On je podnio protivljenje i zlostavljanje ne mareći za sramotu križa (Hebrejima 12,2.3).

Sad je na nama red da trčimo. Premda ono što je Isus činio nikad ne možemo postići u vlastitoj sili, ipak imamo pred sobom Njegov savršeni primjer tako da, s pogledom uprtim u Njega (kao i drugi prije nas), vjerom napredujemo uzdajući se u Njegova obećanja o veličanstvenoj nagradi.