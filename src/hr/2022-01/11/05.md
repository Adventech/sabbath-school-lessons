---
title: 'Vjerom Rahaba I Ostali...'
date: 09/03/2022
---

`Pročitajte Hebrejima 11,31; Josua 2,9-11. Zašto je Rahaba, poganska bludnica, dobila mjesto među svetim biblijskim osobama?`

Rahaba je vjerojatno najmanje očekivana osoba na koju nailazimo u 11. poglavlju Poslanice Hebrejima. Ona je jedna od dviju žena koje se tu spominju po imenu. Navedena je deseta po redu. Prije nje nabrajaju se preci i patrijarsi Izraela, koji su se smatrali pravednima. A kada dođemo do nje, saznajemo da ona nije bila samo žena, već i poganka i bludnica. Međutim, najviše iznenađuje što je ona istodobno i tematsko središte i vrhunac čitavog poglavlja. Niz navedenih osoba ustrojen je na jedinstven način. Svaki novi opis počinje riječju “vjerom” koja se ponavlja. Osnovni obrazac glasi: “Vjerom je taj-i-taj učinio to-i-to” ili “vjerom se to-i-to dogodilo tome-i-tome”. Taj obrazac koji se ponavlja povećava čitateljevo iščekivanje da na kraju, kao vrhunac izlaganja, čuje kako je “vjerom Josua uveo narod u Obećanu Zemlju”.

Ali to u tekstu ne nalazimo. Umjesto toga, Jošua je zaobiđen, a bludnica je zauzela njegovo mjesto. Nakon Rahabe izvještaj naglo završava riječima: “I što da još kažem?” (Hebrejima 11,32) Zatim Pavao užurbano nabraja još neka imena i događaje koje ne objašnjava detaljno. Rahabin čin vjere sastojao se u tome što je čula, povjerovala i poslušala a da nije vidjela. Nije vidjela egipatska zla, ni prelazak preko Crvenog mora, ni vodu koja je potekla iz stijene, ni kruh koji je silazio s neba. A ipak je vjerovala. Bila je dobar primjer za čitatelje Poslanice Hebrejima koji nisu čuli Isusa kako propovijeda niti su Ga vidjeli kako čini čuda. A dobar je primjer i za nas koji također nismo vidjeli ništa od toga.

“Rahaba je bila bludnica koja je živjela na jerihonskim zidinama. Sakrila je dvojicu izraelskih uhoda koji su došli ispitati obranu grada. Zbog ljubaznosti koju je pokazala prema njima i izjave da vjeruje u Boga, uhode su obećali Rahabi da će njezin život i životi članova njezine obitelji biti pošteđeni prigodom napada na Jerihon.” (Ellen G. White, Daughters of God, str. 35) Pavao zatim dalje (Hebrejima 11,35-38) nabraja teškoće s kojima su se mnogi suočavali. Izraz “odbijajući oslobođenje” (Hebrejima 11,35) nagovještava da su se neki mogli izbaviti, ali nisu, jer su gledali na Božju nagradu.

`Premda nismo vidjeli kako se išta od ovoga dogodilo — šesto- dnevno stvaranje, izlazak iz Egipta, Kristov križ — zašto imamo toliko dobrih razloga da u sve to vjerujemo? `