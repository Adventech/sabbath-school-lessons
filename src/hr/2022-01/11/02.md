---
title: 'Pravednik će živjeti Od Vjere'
date: 06/03/2022
---

`Pročitajte Hebrejima 10,35-39. ©ta nam Bog govori u ovim redcima?`

Izdržljivost ili “postojanost” karakteristika je Božjeg naroda posljednjeg vremena bez koje neće moći primiti obećanja (Otkrivenje 13,10; 14,12). Međutim, da bi izdržali do kraja, vjernici se moraju “nepokolebljivo” držati svoje vjere (Hebrejima 10,23; 4,14). Pavao pokazuje da pustinjski naraštaj nije mogao primiti obećanje jer im je nedostajala vjera (Hebrejima 3,19). Prema Poslanici Hebrejima vjernici stoje na pragu ispunjenja obećanja (Hebrejima 9,28; 10,25.36-38) i zato trebaju pokazati vjeru ako žele primiti obećanja (Hebrejima 10,39).

Pavao započinje izlaganje o vjeri pozivajući se na Habakuk 2,2-4. Habakuk pita Boga zašto trpi bezbožne ljude koji tlače pravednike (Habakuk 1,12-17). Prorok i njegov narod pate i žele da Bog djeluje. Međutim, Bog odgovara da postoji određeno vrijeme za ispunjenje Njegovog obećanja i da trebaju pričekati (Habakuk 2,2-4). Habakuk i njegov narod živjeli su poput nas, u vremenu između davanja i ispunjenja obećanja. Božja poruka nastavlja se u Poslanici Hebrejima: “Doći će onaj koji ima doći; neće zakasniti.” (Hebrejima 10,37; vidi također Habakuk 2,3)

Ta se poruka odnosi na Isusa. On je Pravednik, utjelovljenje vjere koja je Bogu ugodna i daje život (Hebrejima 10,5-10).

Zašto bi On onda “zakasnio”? On to neće učiniti. Već je došao i umro za nas (Hebrejima 9,15-26) i sigurno će u određeno vrijeme ponovno doći (Hebrejima 9,27.28; 10,25).

Božja poruka nastavlja se riječima: “Moj će pravednik živjeti od vjere.” (Hebrejima 10,38) Pavao iznosi istu tvrdnju u Rimljanima 1,17 i Galaćanima 3,11. Tekst u Rimljanima 1,16.17 baca posebno svjetlo jer objašnjava da se pravednost Božja “očituje iz vjere u vjeru”. Pavao ovdje kaže da se Božja vjernost Njegovim obećanjima nalazi na prvom mjestu, a da je naša vjera zapravo samo rezultat te Njegove vjernosti.

Zato što Bog ostaje vjeran svojim obećanjima (2. Timoteju 2,13), i pravednici će u odgovor na Božju vjernost također ostati vjerni.

`Zašto je važno razumjeti da naša vjera proizlazi iz Božje vjernosti i da se njome hrani? Kako se možemo više uzdati u Njegovu vjernost prema nama i u obećanja koja nam je dao?`