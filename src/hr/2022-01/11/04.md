---
title: 'Mojsije Je Vjerovao U Ono što Se Ne Vidi'
date: 08/03/2022
---

`Pročitajte Hebrejima 11,20-28. Što su ti vjerni ljudi činili? Na koji su način njihova djela povezana s nadom u ono što se ne vidi?`

Mojsije je drugi veliki primjer u ovom poglavlju o vjeri. Početak i završetak Mojsijevog života u Egiptu obilježila su dva djela kojima se prkosilo faraonu. Roditelji su sakrili Mojsija kad se rodio jer se “ne pobojaše kraljeve odredbe” (Hebrejima 11,23), a poslije je Mojsije napustio Egipat “ne bojeći se kraljeve srdžbe” (Hebrejima 11,27). Najznačajniji Mojsijev postupak bio je, međutim, što je odbio nazvati se “sinom faraonove kćeri” (Hebrejima 11,24). Spominjanje “faraonove kćeri” kao Mojsijeve posvojiteljice pokazuje da je on trebao biti sljedeći faraon. Međutim, tu priliku da postane vladar najmoćnijega kraljevstva onog vremena, Mojsije je zanemario i umjesto toga odlučio postati vođa tek oslobođenih robova — izbjeglica.

`Usporedite Hebrejima 11,24-27 i Hebrejima 10,32-35. Koje su sličnosti postojale između tog Mojsijevog iskustva i stanja u kojem su se nalazili prvi slušatelji Poslanice Hebrejima?`

Mojsijeva veličina ogledala se u tome što je vidio dalje od obećanja egipatskog vladara i svoj pogled upro u nevidljivo — u Božja obećanja. Poslanica Hebrejima navodi da je ključ bio u tome što je Mojsijev pogled bio prikovan za “nagradu”, a ne za egipatska bogatstva. A to je ista ona nagrada koja se spominje u Hebrejima 10,35 i koju je Bog obećao svima koji vjeruju u Njega.

Pavlove riječi o Mojsijevoj odluci sigurno su snažno odjeknule u srcima njegovih prvobitnih čitatelja. Oni su trpjeli mnoge optužbe i uvrede zbog svoje vjere u Krista. Bili su i napadani i ostajali su bez imovine (Hebrejima 10,32-34). Neki su završili u tamnici (Hebrejima 13,3). Slično tome, i Mojsije je odlučio trpjeti nevolje zajedno s Božjim narodom zamijenivši bogatstvo Egipta za život pun uvreda povezanih s Kristom, jer je vjerovao da je Kristova nagrada veća od bilo čega što je Egipat mogao ponuditi.

`S kakvim ste se vi bitkama suočili zbog svoje vjere? Čega ste se morali odreći? Zašto je obećana nagrada vrijedna svega toga čak i ako je u ovom trenutku ne vidite?`