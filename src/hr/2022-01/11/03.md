---
title: 'Vjerom Abraham...'
date: 07/03/2022
---

U Poslanici Hebrejima vjera se definira kao “jamstvo za ono čemu se nadamo, dokaz za one stvarnosti kojih ne vidimo” (Hebrejima 11,1). Pavao zatim navodi niz ljudi iz izraelske prošlosti koji su primjerom pokazali što je vjera te kojim su djelima oni tu svoju vjeru dokazali.

`Pročitajte Hebrejima 11,1-19. Što su ti “junaci” vjere činili da bi svoju vjeru pokazali na djelu? Na koji su način njihovi postupci povezani s nadom u ono što ne vidimo?`

Abraham je vjerojatno najvažniji lik u ovom poglavlju. Posljednji Abrahamov čin vjere posebno je poučan u pogledu prave naravi vjere.

Poslanica Hebrejima kao da nagovještava da postoji određena proturječnost u tome što Bog nalaže Abrahamu da prinese Izaka na žrtvu (Hebrejima 11,17.18). Izak nije bio jedini Abrahamov sin. Jišmael je bio Abrahamov prvorođenac, pa ipak Bog kaže Abrahamu neka na Sarin zahtjev izbaci Jišmaela i njegovu majku zato što će se On pobrinuti za njih, a također i zato što će se Abrahamovo potomstvo nazvati po Izaku (Postanak 21,12.13). Međutim, već u sljedećem poglavlju Bog traži od Abrahama da prinese Izaka kao žrtvu paljenicu. Stječe se dojam da je Božja uputa u Postanku 22 u potpunoj suprotnosti s Njegovim obećanjima koja čitamo od 12. do 21. poglavlja Postanka.

Pisac Poslanice Hebrejima primjećuje da je Abraham na izvanredan način riješio tu zagonetku zaključivši da će Bog sigurno uskrisiti Izaka nakon što ga on bude žrtvovao. To je upravo nevjerojatno budući da dotad još nitko nije uskrsnuo. Čini se, međutim, da je Abrahama njegovo prethodno iskustvo s Bogom dovelo do tog zaključka. U Hebrejima 11,12 napominje se da je Izak začet Božjom silom od nekoga tko je bio “gotovo mrtav”. Pavao također primjećuje da Abraham, usprkos tome što je bio već “gotovo mrtav” i što je Sara bila nerotkinja, “protiv svake nade, oslonjen na Nadu, povjerova, da tako postane ocem mnogih naroda”, uzdajući se da Bog “oživljuje mrtve i iz ničega stvara bića” (Rimljanima 4,17-20). Abraham je vjerojatno pošao od pretpostavke da bi Bog, koji je u određenom smislu već dao Izaku život iz mrtvih, sigurno mogao to ponovno učiniti. Prema onome kako ga je Bog vodio u prošlosti, Abraham je vidio nagovještaj onoga što bi On mogao učiniti u budućnosti.

`Zašto je prisjećanje na to kako je Bog usmjeravao naš život u prošlosti tako presudno za očuvanje naše vjere i uzdanje u Njega u sadašnjosti?`