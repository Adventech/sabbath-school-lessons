---
title: 'Za Daljnje Proučavanje'
date: 11/03/2022
---

“Vjerom ste postali Kristovi i vjerom trebate rasti u Njemu — dajući i uzimajući. Da biste se predali Njemu i bili poslušni svim Njegovim zahtjevima, trebate dati sve: svoje srce, svoju volju, svoju službu. Vi morate i uzeti sve: puninu svih blagoslova — Krista, da stanuje u vašem srcu, da bude vaša snaga, vaša pravednost, vaš vječni Pomoćnik i da vam daruje snagu da biste bili poslušni.” (Ellen G. White, Put Kristu, str. 72; u izvorniku 70)

“Ako nam ne pruži dovoljno dokaza na kojima možemo temeljiti svoju vjeru, Bog nikad ne traži da vjerujemo. Njegovo postojanje, Njegov karakter, istinitost Njegove Riječi, sve je to potvrđeno mnogim dokazima koji su upućeni našem razumu. Ipak, Bog nikad nije uklonio mogućnost sumnje. Naša vjera mora počivati na osobnom osvjedočenju, a ne na nabrajanju dokaza. Oni koji žele sumnjati, imat će priliku; a oni koji stvarno žele upoznati istinu, naći će obilje dokazne građe na koju mogu položiti svoju vjeru.

Ograničenom umu nemoguće je u potpunosti shvatiti karakter ili djela Beskonačnoga. I najoštrijem i najobrazovanijem umu sveto Biće uvijek će ostati obavijeno velom tajanstvenosti. ‘Možeš li dubine Božje proniknuti, dokučiti savršenstvo Svesilnoga? Od neba je više: što još da učiniš? Od Šeola dublje: što još da mudruješ?’ (Job 11,7.8)” (Ellen G. White, Put Kristu, str. 112,113; u izvorniku 105)

**Pitanja za razgovor**

`1.	Jedan ranokršćanski učenjak je zapisao: Credo ut intelli- gam, što na latinskom znači: “Vjerujem da bih razumio.” U Hebre- jima 11,3 stoji da “vjerom shvaćamo” (Suvremeni hrvatski prijevod). Kakav je odnos između vjere i spoznaje? Zašto vjera često prethodi spoznaji? Odnosno, zašto katkad moramo vjerom prihvatiti nešto što, makar u početku, ne razumijemo, da bi nam to potom postalo mnogo jasnije?`

`2.	Grčka riječ pistis označava istodobno “vjeru” i “povjerenje”. Zašto su oba pojma važna u našem nastojanju da shvatimo što znači živjeti “vjerom”? Kako su ljudi spomenuti u 11. poglavlju Poslanice Hebrejima upravo povjerenjem pokazali istinitost svoje vjere? Kako i mi možemo učiniti isto?`

`3.	Premda nam je jasno da je vjera Božji dar (Rimljanima 12,3), koju ulogu mi imamo, ako uopće imamo neku ulogu, u primanju i čuvanju tog dara?`