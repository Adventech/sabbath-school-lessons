---
title: 'Isus Je Naš Kralj'
date: 02/01/2022
---

Glavna je poruka Poslanice Hebrejima da je Isus Vladar koji sjedi s desne strane Ocu (Hebrejima 8,1). Kao Bog, Isus je oduvijek bio vladar svemira. Međutim, kad su Adam i Eva sagriješili, Sotona je postao vladar ovoga svijeta (Ivan 12,31; 14,30; 16,11). Ali Isus je došao i pobijedio Sotonu na križu povrativši svoje pravo da vlada nad onima koji Ga prihvate kao svojega Spasitelja (Kološanima 2,13-15).

Prva dva poglavlja Poslanice Hebrejima posebno se usredotočuju na ustoličenje Isusa kao Kralja.

`Pročitajte Hebrejima 1,5-14. Što se tu događa?`

Ovi su redci razdijeljeni na tri odlomka. Svaki odlomak opisuje jedan aspekt svečanosti ustoličenja Sina. Prvo, Bog postavlja Isusa kao svojeg Sina (Hebrejima 1,5). Drugo, Bog uvodi Sina u nebeski dvor gdje Mu se klanjaju (Hebrejima 1,6.8), dok Otac proglašava Sina za vječnog Stvoritelja i Vladara (Hebrejima 1,8-12). Treće, Bog ustoličuje Sina, što prikazuje stvarni prijenos vlasti nad Zemljom (Hebrejima 1,13.14).

Jedno od najvažnijih novozavjetnih vjerovanja jest da je Bog preko Isusa ispunio obećanja dana Davidu (vidi 2. Samuelova 7,8-16; Luka 1,30-33). Isus je rođen iz Davidove loze u Davidovom gradu (Matej 1,116; Luka 2,10.11). Tijekom Njegove službe, ljudi su Ga često nazivali “Davidovim sinom”. Pogubljen je pod optužbom da se predstavljao kao “kralj židovski” (Matej 27,37). Petar i Pavao propovijedali su da je Isus, uskrsnuvši iz mrtvih, ispunio obećanja dana Davidu (Djela 2,22-36; 13,2237). A Ivan je u Isusu prepoznao Lava “iz Judina plemena” (Otkrivenje 5,5).

Poslanica Hebrejima, naravno, tvrdi to isto. Bog je preko Isusa ispunio obećanja upućena Davidu: dao Mu je veliko “ime” (Hebrejima 1,4), proglasio Ga svojim Sinom (Hebrejima 1,5), potvrdio da je On vječni Stvoritelj i Gospodin (Hebrejima 1,8-12) i postavio Ga sebi “s desne” (Hebrejima 1,13.14). Nadalje, prema Hebrejima 4, Isus uvodi ljude u Božji počinak i podsjeća nas da je On graditelj Božjeg doma (Hebrejima 3,3.4).

Isus je, dakle, legitimni Vladar ovoga svijeta koji je stupio u rat sa Sotonom, uzurpatorom, kako bi zadobio našu odanost.

`Kako možemo, pogotovo usred kušnji, crpiti utjehu iz spoznaje da je Isus Vladar svemira?`