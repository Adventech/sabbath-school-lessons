---
title: 'Isus Je Naš Junak'
date: 04/01/2022
---

`Usporedite 1. Samuelovu 8,19.20 i Hebrejima 2,14-16. Što su Izraelci tražili u kralju i kako su se te želje ispunile u Isusu?`

Izraelci su željeli da im kralj bude sudac i vođa u ratu jer su zaboravili da je Bog njihov Kralj. Potpuna obnova Božje vladavine nad Njegovim narodom došla je tek s Isusom. Kao naš Kralj, Isus nas predvodi u borbi protiv neprijatelja.

U Hebrejima 2,14-16 Isus se opisuje kao junak slabih ljudskih bića. Krist se suočava sa Sotonom, pobjeđuje ga u borbi “jedan na jedan” i izbavlja nas iz ropstva. Taj opis podsjeća nas na bitku između Davida i Golijata. Nakon što je bio pomazan za kralja (1. Samuelova 16), David je, pobijedivši Golijata, spasio svoju braću od ropstva. Prema dogovoru, pobjednik u toj borbi stjecao je pravo da porobi narod suprotne strane (1. Samuelova 17,8-10). Tako se David ponio kao junak Izraela. On je zastupao svoj narod.

`Pročitajte Izaija 42,13; 59,15-20. Na koji način Jahve opisuje sebe u ovim redcima?`

Ulomak u Hebrejima 2,14-16 kao da upućuje na misao da će Bog spasiti Izrael u borbi “jedan na jedan”. Zapazite sljedeći redak iz Knjige proroka Izaije: “Da, ovako govori Jahve: ‘Bit će oduzet sužanj junaku, pobjeći će plijen pobjedniku! S onima koji se s tobom spore ja ću se sporiti, tvoju djecu ja ću izbaviti.’” (Izaija 49,25)

Kao kršćani često mislimo da mi sa Sotonom vodimo bitku “jedan na jedan”. Kad čitamo Efežanima 6,10-18, vidimo da se mi doista borimo s đavolom. Ali Bog je naš Junak i On ulazi u bitku prije nas. Mi smo dio Njegove vojske i zato moramo koristiti Njegov oklop. Mi se ne borimo sami. U Efežanima 6 koristi se množina. Mi kao crkva uzimamo oklop i borimo se zajedno iza našeg Junaka, Boga.

`Što znači obući Božji oklop? Kako u svakidašnjoj borbi sa samim sobom, s kušnjama i svim ostalim, možemo biti vjerni oslanjajući se na Božju silu?`