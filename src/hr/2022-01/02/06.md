---
title: 'Isus Je Posrednik Boljeg Saveza'
date: 06/01/2022
---

Poslanica Hebrejima od 8. do10. poglavlja usredotočuje se na Isusovo djelo kao Posrednika novog Saveza. Problem sa starim Savezom ogledao se jednostavno u tome što je on bio samo nagovještaj nečeg dobrog što će doći. On je trebao unaprijed prikazati, dočarati djelo koje će Isus obaviti u budućnosti. Tako su svećenici bili slika Isusa bez obzira na to što su bili samo smrtni i grešni ljudi. Oni nisu mogli postići savršenstvo kakvo je Isus postigao, i služili su u Svetištu koje je bilo samo “slika i sjena” (Hebrejima 8,5) nebeskog Svetišta.

Za razliku od njih, Isus služi u pravom Svetištu i omogućuje nam pristup Bogu. Životinjske žrtve pretkazivale su Isusovu smrt kao žrtve u našu korist, ali njihova krv nije mogla očistiti savjest. Isusova krv, međutim, čisti našu savjest i preko Njega, na osnovi vjere u Njega i prihvaćanja Njegovog posredničkog djelovanja, mi slobodno pristupamo Bogu (Hebrejima 10,19-22).

`Pročitajte Hebrejima 8,8-12. Što nam je Bog obećao u sklopu novog Saveza?`

Postavivši Isusa za našeg Velikog svećenika, Otac je označio početak novog Saveza u okviru kojega će se ostvariti ono što je stari Savez mogao samo nagovijestiti. Novi Savez pruža ono što samo savršeni, vječni, božansko-ljudski Svećenik može ponuditi. Taj Veliki svećenik ne samo da tumači Božji zakon, već ga usađuje u naše srce. On prinosi žrtvu koja donosi oprost. On nas čisti i mijenja. On naše kameno srce pretvara u srce od mesa (Ezekiel 36,26). On nas iznova stvara (2. Ko- rinćanima 5,17). Taj Svećenik blagoslivlja nas na najnevjerojatniji način dovodeći nas u Očevu prisutnost.

Bog je učinio stari Savez kako bi ukazao na budućnost, na Isusovo djelo. On je bio prelijepo osmišljen i imao je plemenitu namjenu. Međutim, neki su pogrešno razumjeli njegovu svrhu. Nespremni da napuste slike i sjene i da prihvate istine na koje su slike ukazivale, propustili su divne prednosti koje im je Isusova služba nudila. “Krist je bio utemeljitelj hramskog života. Njegove su službe bile slika žrtve Božjeg Sina. Svećeničko je zvanje uspostavljeno da prikaže Kristov posrednički karakter i djelo. Cjelokupan plan žrtvenog bogoslužja bio je predslika Spasiteljeve smrti za otkupljenje svijeta. Ove žrtve neće imati nikakvo značenje kad bude ispunjen veliki događaj na koji su vjekovima upućivale.” (Ellen G. White, Isusov život, str. 121; u izvorniku 165)