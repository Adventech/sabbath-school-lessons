---
title: 'Za Daljnje Proučavanje'
date: 07/01/2022
---

Usprkos svim sjajnim i ohrabrujućim istinama koje sadrži Poslanica Hebrejima, u njoj nalazimo i niz upozorenja, koja svoj vrhunac dostižu u poglavljima 10—12.

Ovaj odlomak ima najmanje dva zajednička elementa. Prvo, svi oni uspoređuju pustinjski naraštaj Hebreja s čitateljima ove Poslanice. Drugo, oni sve nas potiču da vjerujemo.

Pustinjski naraštaj bio je svjedok nevjerojatne Božje sile koja se silno očitovala u znakovima i čudesima prigodom njihovog izbavljenja iz Egipta. Također su slušali kako Bog sa Sinajske gore izgovara Deset zapovijedi. Noću su viđali stup od ognja, a danju oblak koji ih je štitio. Jeli su manu, kruh s Neba. Pili su vodu koja je izvirala iz stijena gdje god bi se utaborili. Ali kad su stigli na granicu Obećane Zemlje, nisu smogli snage da povjeruju Bogu. Nedostajalo im je vjere, a to je bit onoga što Bog zahtijeva. “Bez vjere nemoguće mu je ugoditi.” (Hebrejima 11,6)

Pavao kaže da se mi, kao i pustinjski naraštaj, nalazimo na granici Obećane Zemlje (Hebrejima 10, 37-39). Međutim, naše prednosti i odgo-vornosti ipak su veće. Mi nismo slušali Boga kako progovara sa Sinaja, ali smo u Svetom pismu sagledali otkrivenje Boga još veće od onoga na gori Sionu — Boga u tijelu, Isusa Krista (Hebrejima 12,18-24). Zato se postavlja pitanje: Hoćemo li mi vjerovati? Pisac ove poslanice ohrabruje nas da slijedimo primjer niza junaka vjere na čijem je vrhu sam Isus Krist.

**Pitanja za razgovor**

`1.	Saznali smo da je Isus naš Junak koji stupa ispred nas u bitku protiv Sotone. Kako se možemo boriti zajedno, ujedinjeni, kao Crkva koja stoji iza svojeg Junaka? Što nas sprečava da do tog jedinstva dođe? Na koje nas načine Sotona može oslabiti kao Crkvu? Kako je Sotona u prošlosti oslabljivao Izrael?`

`2.	Kao vjernici, mi smo zajednica svećenika pod Božjim vodstvom. Na koje načine vaša mjesna crkva može Bogu prinijeti još bolje žrtve zahvalnice i činiti još bolja djela? Budite konkretni i praktični u svojim prijedlozima.`

`3.	U čemu je naša situacija slična situaciji pustinjskog naraštaja neposredno prije ulaska u Obećanu Zemlju? Koje pouke možemo izvući iz tih sličnosti?`