---
title: 'Isus Naš Posrednik'
date: 03/01/2022
---

Starozavjetna teologija njeguje zanimljivu misao da će obećani Kralj iz Davidove loze predstavljati ljude pred Bogom.

`Usporedite sljedeće tekstove: Izlazak 4,22.23 i 2. Samuelova 7,12-14; Ponovljeni zakon 12,8-10 i 2. Samuelova 7,9-11; Ponovljeni zakon 12,13.14 i Psalam 132,1-5.11-14. Koja su se obećanja dana Izraelu trebala ispuniti preko tog obećanog Kralja iz Davidova plemena?`

Izrael je bio Božji sin i Bog mu je dao mjesto na kojem će počinuti od svojih neprijatelja. Bog će također odabrati mjesto na kojem će Njegovo ime prebivati među njima. Ta obećanja dana Izraelu bila su prenesena na obećanog Kralja iz Davidove loze. On će biti Božji Sin, Bog će Mu dati odmor od Njegovih neprijatelja i On će sagraditi hram na Sionu gdje će prebivati Božje ime. To znači da je Bog trebao ispuniti svoja obećanja Izraelu preko tog obećanog Kralja iz Davidove loze. A taj Kralj iz Davidove loze trebao je predstavljati Izrael pred Bogom.

Posrednik između Boga i Izraela omogućio je očuvanje njihovog zavjetnog odnosa. Savez s Mojsijem zahtijevao je da cijeli Izrael bude vjeran kako bi uživao Božju zaštitu i primio blagoslove (vidi Jošua 7,113). Međutim, Savez s Davidom osigurao je Božji zavjetni blagoslov nad Izraelom na osnovi vjernosti jedne Osobe — Kralja iz Davidove loze.

Nažalost, kraljevi iz Davidove loze uglavnom nisu bili vjerni i Bog nije mogao blagosloviti Izrael onako kako je htio. Stari zavjet je pun izvještaja o nevjeri mnogih izraelskih kraljeva.

Ali radosna je vijest da je Bog poslao svojeg Sina da se rodi kao “sin Davidov”, i On je bio savršeno vjeran. Zato je Bog preko Njega mogao ispuniti sva obećanja koja je dao svojem narodu. Kad Bog blagoslovi nekog kralja, cijeli njegov narod ima od toga koristi. Zato je Isus Posrednik Božjih blagoslova namijenjenih nama. On je prijenosnik blagoslova koje nam šalje Bog. Naša nada u spasenje nalazi se samo u Isusu i onome što je On učinio za nas.

`Sjetite se koliko ste često bili nevjerni zahtjevima Saveza. Na koji nas način to uči da se za svoje spasenje moramo osloniti isključivo na Isusa?`