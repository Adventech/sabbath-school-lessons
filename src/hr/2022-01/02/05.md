---
title: 'Isus Je Naš Veliki Svećenik'
date: 05/01/2022
---

U Hebrejima od 5. do 7. poglavlja govori se o drugoj Isusovoj ulozi. On je naš Veliki svećenik. Pisac objašnjava da je to ispunjenje Božjeg obećanja danog budućem kralju iz Davidove loze, da će On biti “svećenik zauvijek, po redu Melkisedekovu” (Psalam 110,4 — citirano u Hebrejima 5,5.6).

`Pročitajte sljedeće tekstove: Levitski zakonik 1,1-9; 10,8-11; Malahija 2,7; Brojevi 6,22-26; Hebrejima 5,1-4. Koje je službe vršio svećenik?`

Svećenici su postavljani u ime ljudskih bića da bi ih predstavljali i posredovali pred Bogom u svemu što se odnosilo na Njega. Svećenik je bio posrednik. To je vrijedilo za bilo koji sustav svećenstva, bilo hebrejski, grčki, rimski ili neki drugi. Svećenik nam omogućava da se pove- žemo s Bogom i sve što on radi ima za cilj olakšati taj odnos između nas i Boga.

Svećenik prinosi žrtve u ime ljudskih bića. Ljudi ne mogu donijeti te žrtve Bogu sami. Svećenik zna kako treba prinijeti “ugodnu” žrtvu da bi naši prinosi bili Bogu prihvatljivi i da bi osigurali očišćenje i oprost.

Svećenici su također poučavali narod Božjem zakonu. Oni su bili stručnjaci za Božje zapovijedi i bili su zaduženi za njihovo tumačenje i primjenu.

Konačno, svećenici su imali dužnost da blagoslivljaju u Jahvino ime. Bog je preko njih pokazivao svoju dobru volju i blagonaklonost prema ljudima.

Međutim, u 1. Petrovoj 2,9 vidimo nešto drugo. Mi koji vjerujemo u Isusa nazvani smo “kraljevskim svećenstvom”. Ta uloga podrazumijeva nevjerojatne prednosti. Svećenici su nekad pristupali Bogu u Svetištu. Mi danas možemo s povjerenjem pristupiti Bogu u molitvi (Hebrejima 4,14-16; 10,19-23). Imamo i važne odgovornosti. Moramo surađivati s Bogom u Njegovom djelu spašavanja svijeta. On želi da mi poučavamo druge i da im objašnjavamo Božje zakone i propise. On također želi da prinosimo žrtve zahvalnice i činimo dobra djela koja su Njemu ugodna. Kakva prednost i kakva odgovornost!

`Do kakve bi promjene u našem životu trebalo doći zato što smo “kraljevsko svećenstvo”? Kako bi ta istina trebala utjecati na naš način života?`