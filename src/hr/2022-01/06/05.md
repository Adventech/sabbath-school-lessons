---
title: 'Vječni Svećenik'
date: 02/02/2022
---

`Pročitajte Hebrejima 7,16. Po kojoj je osnovi Isus postao Svećenik?`

Isus je primio svećeništvo na osnovi neuništivog života i vječne službe koju vrši. Posljedice tih činjenica su zapanjujuće. To znači da Isusova služba nikad neće biti nadmašena niti prevladana. Isus spašava potpuno, do krajnjih granica, “zauvijek” (Hebrejima 7,25). Spasenje koje Isus pruža potpuno je i konačno. Ono doseže najdublje aspekte ljudske naravi (Hebrejima 4,12; 9,14; 10,1-4). Isusovo posredovanje pred Bogom uključuje sve prednosti predviđene novim Savezom.

To uključuje mnogo više od opraštanja grijeha. Pod tim se podrazumijeva i upisivanje Zakona u naše srce, stvaranje novih ljudi u Njemu i naviještanje Evanđelja cijelom svijetu (Hebrejima 8,10-12). Kao jedno s Bogom i ljudskim bićima, On nas predstavlja pred Ocem. Kao Onaj koji je prinio svoj život na žrtvu, Isus uživa Božju neprolaznu naklonost.

`Pročitajte Hebrejima 7,22. U kakvom je Isus odnosu prema novom Savezu?`

Isus je Jamac novog Saveza jer se Bog zakleo da će On biti Svećenik “zauvijek” (Hebrejima 7,21). Važnost te zakletve lako može biti pogrešno shvaćena. Pavao je već spominjao zakletve koje je Bog dao pustinjskom naraštaju i Abrahamu (Hebrejima 3,7-11; 6,13-15). Razlika između tih zakletvi i one kojom se zakleo Sinu ogleda se u tome što su one bile dane smrtnim ljudima. Zakletve ostaju na snazi sve dok su oni kojima su dane živi. Božja zakletva pustinjskom naraštaju bila je obvezujuća sve dok je bilo živih pripadnika tog naraštaja, kao što je i Božja zakletva Abrahamu obvezujuća sve dok postoje njegovi potomci (vidi Galaćanima 3,29).

U slučaju Sina, međutim, čiji je život “vječan”, zakletva koju Mu je Bog dao bit će obvezujuća zauvijek. Osoba koja je bila jamac za nekoga drugog bila je podložna istim kaznama kao i osoba za koju je jamčila, uključujući smrt. Međutim, Otac je postavio Isusa da bude naš Jamac da ne bi nikad odstupio od svojih obećanja. Tako možemo biti sigurni u spasenje koje nam je dano u Isusu.