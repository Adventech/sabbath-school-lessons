---
title: 'Svećenik U Korist Ljudskih Bića'
date: 30/01/2022
---

`Pročitajte Hebrejima 5,1-10. Koja je uloga svećenstva i kako, prema ovim redcima, Isus ispunjava tu ulogu?`

Osnovna svrha levitskog svećenstva bila je posredovanje između grešnih ljudi i Boga. Svećenike je Bog postavljao da bi služili u korist ljudi. Zato su oni trebali biti milostivi i puni razumijevanja za ljudske slabosti.

U Hebrejima 5,5-10, Pavao pokazuje da Isus savršeno ispunjava tu ulogu: postavio Ga je Bog (Hebrejima 5,5.6), a osim toga, Isus nas razumije jer je i On postradao (Hebrejima 5,7.8).

Međutim, ima i nekih važnih razlika. Isus nije bio izabran između ljudi (Hebrejima 5,1), već je On sam uzeo ljudsku narav da bi, između ostalog, služio kao naš Svećenik. Isus nije prinosio žrtve za svoje grijehe (Hebrejima 5,3), već samo za naše, jer je On bio bezgrešan (Hebrejima 4,15; 7,26-28).

Poslanica Hebrejima navodi da se Isus molio “Onomu koji ga je mogao spasiti od smrti” (Hebrejima 5,7). Tu je riječ o drugoj smrti, od koje je Bog spasio Isusa kada Ga je uskrisio (Hebrejima 13,20). Poslanica Hebrejima također kaže da se Isus “iskustveno nauči poslušnost od onoga što je pretrpio” (Hebrejima 5,8). Poslušnost je bila nešto novo za Isusa ne zato što je bio neposlušan, već zato što je On Bog. Kao uzvišeni vladar svemira, Isus nije bio poslušan nikome. Umjesto toga, svi su bili poslušni Njemu.

Isusove patnje i smrt na križu ključni su dio Njegove svećeničke službe. Patnje nisu usavršile Isusa u smislu da je On zbog toga napredovao u moralnom ili etičkom smislu. Patnje Ga nisu učinile milostivim. Naprotiv, Isus je došao na Zemlju zato što je oduvijek bio milostiv, zbog čega se i sažalio na nas (Hebrejima 2,17). U Poslanici Hebrejima tvrdi se da su Isusova bratska ljubav, autentičnost Njegove ljudske naravi i dubina Njegovog pokoravanja Ocu kao predstavnika ljudskog roda, istinski izražene i otkrivene upravo u patnjama. On se “usavršio” u smislu da su Ga Njegove patnje kvalificirale da bude naš Veliki svećenik. Jer Njegov život savršene poslušnosti i Njegova smrt na križu bile su žrtva koju je Isus prinio Ocu kao naš Svećenik.

`U 1. Petrovoj 2,9 čitamo da smo mi “kraljevsko svećenstvo”. Što nam, dakle, Isusov život govori o odnosu koji bismo trebali imati prema drugim ljudima, jer i mi imamo tu svetu ulogu?` 