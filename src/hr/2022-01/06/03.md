---
title: 'Sličan Melkisedeku'
date: 31/01/2022
---

`Pročitajte Postanak 14,18-20; Hebrejima 7,1-3. Tko je bio Melkisedek i u kojem je on smislu bio predslika Isusa?`

Melkisedek je bio i kralj i svećenik. On je bio viši po položaju od Abrahama budući da mu je Abraham dao desetinu. Slično tome, i Isus je Kralj i Svećenik (Hebrejima 1,3). Međutim, za razliku od Melkisedeka, Isus je bio bezgrešan (Hebrejima 7,26-28).

U Hebrejima 7,15 objašnjava nam se da je Isus svećenik “sličan Melkisedeku”. To je značenje prije spomenutog izraza “kakav je bio Melkisedek” (Hebrejima 5,6 — Suvremeni hrvatski prijevod). Isus nije bio Melkisedekov nasljednik, već je Njegovo svećeništvo bilo slično Melkisedekovom.

Na primjer, Pavao kaže da je Melkisedek bio bez oca, bez majke, bez rodoslovlja, koji nema ni početka ni svršetka života. Neki smatraju da je Melkisedek bio Isusovo utjelovljenje u Abrahamovo vrijeme. Ali ta se misao ne uklapa u izlaganje razloga u Poslanici Hebrejima. Melkisedek je “sličan” Isusu, što znači da se on ipak razlikovao od Isusa (Hebre- jima 7,3).

Također se čuje mišljenje da je Melkisedek bio nebesko biće, ali to bi srušilo tvrdnje Poslanice Hebrejima. Ako bi Melkisedek bio bez oca, bez majke, bez početka i kraja, on bi bio Bog. To stvara problem. Melkisedekovo nebesko, u potpunosti božansko svećeništvo prethodilo bi Isusovoj službi. Kad bi bilo tako, kao što kaže Poslanica Hebrejima, “kakva bi bila još potreba da ustaje drugog roda svećenik” (Hebrejima 7,11)? Umjesto toga, Poslanica Hebrejima šuti. kao i cijelo Sveto pismo u vezi s Melkisedekovim rođenjem, smrću i rodoslovljem prikazujući ga kao protulik, simbol Isusove svećeničke službe (Postanak 14,18-20) i otkriva da je sam Isus vječan. Ukratko, Melkisedek je bio kanaanski kralj-svećenik koji je poslužio kao protulik Krista.

“Krist je govorio preko Melkisedeka, svećenika Svevišnjeg Boga. Melkisedek nije bio Krist, ali je bio Božji glas na ovom svijetu, predstavnik Oca. Krist je govorio svim naraštajima u prošlosti. On je vodio svoj narod i bio je svjetlo svijeta.” (Ellen G. White, Selected Messages, sv. 1, str. 409)

`Što na osnovi ovog otkrivenja o Melkisedeku možemo naučiti o tome kako Bog radi među onima kojima ljudski misionari nikad nisu propovijedali?`