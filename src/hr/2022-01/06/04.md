---
title: 'Savršeni Svećenik'
date: 01/02/2022
---

“Pa da je savršenstvo bilo ostvareno levitskim svećeništvom — izabrani je naime narod primio Zakon u uskoj povezanosti s njime — kakva bi bila još potreba da ustaje drugog roda svećenik, sličan Melkisedeku, o kome se ne bi moglo kazati da je sličan Aronu?” (Hebrejima 7,11)

Svećenici su posrednici između Boga i ljudskih bića. Poslanica Hebrejima, međutim, ukazuje da levitski svećenici nisu mogli pružiti potpun, siguran pristup Bogu, jer nisu mogli ponuditi savršenstvo (Hebrejima 7,11.18.19). Uostalom, ni oni sami nisu bili savršeni, pa kako bi onda mogli prenijeti savršenstvo drugima?

Isto tako, ni životinjske žrtve nisu mogle očistiti savjest grešnika. Njihova svrha bila je da ukažu na Isusovu službu i Njegovu žrtvu, koja će jedina omogućiti istinsko očišćenje od grijeha (Hebrejima 9,14; 10,13.10-14). Uloga levitskih svećenika i njihovih žrtava bila je privremena i slikovita. Bog je njihovom službom želio usaditi u ljude vjeru u buduću službu koju će obavljati Isus: “Evo Jaganjca Božjeg koji uzima grijeh svijeta!” (Ivan 1,29)

`Pročitajte Hebrejima 7,11-16. Zašto se javila potreba za promjenom zakona?`

U Hebrejima 7,12 objašnjava se da je zbog promjene svećenstva bila nužna i promjena zakona. Zašto? Zato što je postojao vrlo strogi zakon koji je zabranjivao da netko tko ne potječe iz Levijeva plemena, odnosno Aronove obitelji, služi kao svećenik (Brojevi 3,10; 16,39.40). U Hebrejima 7,13.14 objašnjava se da je Isus potekao iz Judina plemena tako da Mu je, prema tom zakonu, bilo zabranjeno služiti kao levitski svećenik. Dakle, Pavao tvrdi da je imenovanje Isusa za svećenika značilo da je Bog promijenio zakon o svećenstvu.

Isusov dolazak podrazumijevao je i promjenu zakona o žrtvama. Od grešnika se zahtijevalo da prinose različite vrste žrtava za oprost (Levitski zakonik 1—7), ali sada kad je Isus došao i prinio savršenu žrtvu, zakon o životinjskim žrtvama također je prestao vrijediti (Hebrejima 10,17.18), kao rezultat novog Saveza i potpunijeg otkrivenja plana spasenja.

`Pomislite na bezbrojne životinjske žrtve prinošene u stara vre-mena, koje su ukazivale na Isusa, a ipak nijedna od njih, kao ni sve zajedno, nisu mogle platiti naše grijehe. Zašto ih je samo Isusova smrt mogla platiti?`