---
title: 'Bezgrešni Svećenik'
date: 03/02/2022
---

`Pročitajte Hebrejima 7,26. Kojih se pet Isusovih odlika navodi u ovom retku?`

Isus je bio “svet”. To znači da je bio bez krivnje u odnosu prema Bogu (Hebrejima 2,18; 4,15; 5,7.8). U prijevodu Starog zavjeta na grčki jezik istim su se izrazom označavali oni koji su ostajali u zavjetnom odnosu s Bogom i drugim ljudima.

Isus je bio “nevin”. Ostao je čist i nedotaknut zlom usprkos tome što je iskušan “u svemu” (Hebrejima 4,15; 2,18). Isusova savršena bezgrešnost važna je za Njegovo svećeništvo. Stari zavjet je propisivao da životinje za žrtvu moraju biti “bez mane” da bi bile ugodne Bogu (Levit- ski zakonik 1,3.10 itd.). Isusova savršena poslušnost tijekom Njegovog ovozemaljskog života omogućila Mu je da prinese sebe kao žrtvu ugodnu Bogu (Hebrejima 9,14).

Isus je bio “neokaljan” kada je uzašao na Nebo. Glagolsko vrijeme u izvornom tekstu na grčkom jeziku pokazuje da je to i sadašnje Isusovo stanje koje je otpočelo u određenom trenutku. Isus je tijekom svojega ovozemaljskog života trpio neprijateljstvo grešnika, ali je pobijedio, i tada je sjeo Bogu s desne strane (Hebrejima 12,2.3). Isus je “različit od grešnika” i po tome što je bio savršeno bezgrešan (Hebrejima 4,15).

Isus je “uzvišeniji od nebesa”. To znači da je uzvišen iznad svega što postoji te je stoga jedno s Bogom. Jer u Psalmima čitamo da je Bog uzvišen “nad nebesima” (Psalam 57,6.12; 108,6).

Isus je bio u potpunosti čovjek, ali nije bio grešno ljudsko biće poput nas (Hebrejima 2,14-16; 4,15). Isus je savršen ne samo zato što nikad nije sagriješio, već i zato što nije bio iskvaren grijehom kao mi.

A opet, zato što je bio u potpunosti čovjek, On je također i naš Uzor. On nam pokazuje kako trebamo trčati u životnoj utrci (Hebrejima 12,1-	4). Dao nam je primjer koji moramo slijediti (1. Petrova 2,21-23). Budući da je “svet, nevin, neokaljan, sasvim različit od grešnika” (Hebrejima 7,26), On je naš Spasitelj, ali mi možemo odražavati Njegov karakter.

`Premda je bio ljudsko biće poput nas, Isus nikada nije sagriješio. Kako možemo shvatiti tu nevjerojatnu misao? Zamislite samo koliko je svet On morao biti! Zašto bi nas, onda, obećanje da nam se Njegova svetost pripisuje na osnovi vjere trebalo uvjeriti u sigurnost spasenja?`