---
title: 'Za Daljnje Proučavanje'
date: 04/02/2022
---

“Krist sve budno prati. On zna sve o našim teretima, opasnostima i teškoćama. Njegova su usta puna dokaza u našu korist. On svoje posredovanje prilagođava potrebama svake duše, kao što je to činio u slučaju Petra. ... Naš Zagovornik ima usta puna dokaza da bi svoje male koji prolaze kroz kušnje i teškoće naučio kako da se odupru Sotoninim kušnjama. On tumači svaki potez neprijatelja. On upravlja događajima.” (Ellen G. White, SDA Bible Commentary, sv. 7, str. 931; Letter 90, 1906.).

“Sotonina je namjera bila da prouzroči vječnu razdvojenost između Boga i čovjeka; ali u Kristu mi smo se mnogo prisnije sjedinili s Bogom no što bi to bilo da nikada nismo pali. Time što je uzeo našu prirodu, Spasitelj se povezao s čovječanstvom vezom koja se neće nikada raskinuti. ... To je zalog da će Bog ispuniti svoju riječ. ‘Jer, dijete nam se rodilo, sina dobismo; na plećima mu je vlast.’ (Izaija 9,5) Bog je usvojio ljudsku prirodu u osobi svojega Sina i prenio je u najviše Nebo. ‘Sin Čovječji’ dijeli prijestolje svemira. ‘Sin Čovječji’ će ponijeti ime ‘Savjetnik divni, Bog silni, Otac vječni, Knez mironosni’. (Izaija 9,5) JA SAM je Posrednik između Boga i čovječanstva, polažući svoje ruke na oboje. On koji je ‘svet, nevin, neokaljan, sasvim različit od grešnika’ ne stidi se nazvati nas braćom (Hebrejima 7,26; 2,11). U Kristu su međusobno povezane zemaljska i nebeska obitelj. Proslavljeni je Krist naš Brat. Nebo je obavijeno ljudskom prirodom, a ljudsko je privijeno na grudi Bezgranične ljubavi.” (Ellen G. White, Isusov život, str. 12,13; u izvorniku 25,26)

**Pitanja za razgovor**

`1.	U prvom citatu odsjeka za petak čitamo: “Njegova su (Isusova) usta puna dokaza u našu korist.” Koliko vam to obećanje znači? Razmislite čemu nas to uči o Božjoj ljubavi. Zašto je ta misao tako ohrabrujuća? Zašto nam je potreban netko tko se zauzima za nas?`

`2.	U drugom citatu čitamo: “U Kristu mi smo se mnogo prisnije sjedinili s Bogom no što bi to bilo da nikada nismo pali.” Što to znači? Kako možemo iskusiti tu prisnost i kakvu utjehu možemo crpiti iz tog iskustva? Opišite u razredu što je prisnost i kakav je to doživljaj. Kako nam Njegovi dokazi “u našu korist” pomažu da to doživimo`