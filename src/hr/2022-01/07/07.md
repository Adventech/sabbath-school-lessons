---
title: 'Za Daljnje Proučavanje'
date: 11/02/2022
---

Pročitajte poglavlje pod naslovom “Ljubljeni Ivan” u knjizi Ellen G. White Djela apostolska, str. 339—343 (u izvorniku 539—545), kao i poglavlje pod naslovom “Juda” u njezinoj knjizi Isusov život, str. 591— 597 (u izvorniku 716—722).

“Borba protiv samoga sebe najveća je borba koja se ikada vodila. Odricanje od samoga sebe i podređivanje svega Božjoj volji ne ide bez borbe. Duša se mora pokoriti Bogu prije no što se može preporoditi i postati sveta.” (Ellen G. White, Put Kristu, str. 43)

“Ivan je želio biti sličan Isusu i pod preobražavajućim utjecajem Kristove ljubavi postao je krotak i ponizan. Njegovo ‘ja’ bilo je skriveno u Kristu. Više od svih svojih drugova Ivan se pokorio sili tog čudesnog života. ...

Duboka ljubav prema Kristu navela je Ivana da uvijek želi biti u Njegovoj blizini. Spasitelj je ljubio svu Dvanaestoricu, ali Ivanov je duh bio najprimljiviji. Bio je mlađi od ostalih i s više je djetinjeg povjerenja otvorio svoje srce Isusu. Tako je Krista volio sve više pa je preko njega ljudima upućen Spasiteljev najdublji duhovni nauk. ...

S njega je Kristovom svjetlošću zračila ljepota svetosti koja ga je preobrazila. S obožavanjem i ljubavlju gledao je Spasitelja dok sličnost Kristu i zajednica s Njim nije postala njegovom jedinom željom i dok mu karakter nije odražavao karakter njegovog Učitelja.” (Ellen G. White, Djela apostolska, str. 342,343; u izvorniku 544, 545)

**Pitanja za razgovor**

`1.	Život Ivana, voljenog učenika, i život Jude Iskariotskoga u velikoj su suprotnosti. Kad je Isus prvi put ugledao Ivana i njegovog brata, nazvao ih je Boanerges, Sinovi groma. Ivan je imao ozbiljne nedostatke. Juda je također imao nedostatke i oni nisu bili ništa dramatičniji i ozbiljniji od Ivanovih. Zašto je Ivan ipak poprimio Isusov lik, dok je Juda počinio grijeh protiv Duha Svetoga? U čemu je bila razlika?`

`2.	Isus poziva vjernike da uzmu svoj križ i pođu za Njim. U čemu je razlika između uzimanja križa i svjesnog izlaganja zlostavljanju od strane drugih?`

`3.	Zašto Bog zahtijeva da Mu potpuno predamo svoj život? Kakav je odnos između slobodne volje i spasenja? `