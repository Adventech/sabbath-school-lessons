---
title: 'Nema Više žrtve Za Grijehe'
date: 08/02/2022
---

Upozorenje u Hebrejima 6,4-6 vrlo je slično upozorenju u Hebre- jima 10,26-29. Pavao objašnjava da će odbacivanje Isusove žrtve ostaviti čitatelje bez ikakvih izgleda za oprost grijeha jer ne postoji drugi način da se oprost dobije osim po Isusu (Hebrejima 10,1-14).

`Pročitajte Hebrejima 10,26-29. Na koja tri načina pisac opisuje grijeh za koji nema oprosta?`

Pavao ne kaže da nema pomirenja ni za jedan grijeh počinjen nakon spoznaje istine. Bog je imenovao Isusa za našeg Zagovornika (1. Ivanova 2,1) i zahvaljujući Njemu imamo oprost grijeha (1. Ivanova 1,9). Međutim, grijeh za koji nema žrtve ni pomirenja opisan je kao gaženje Božjega Sina, nazivanje krvi Saveza nečistom i vrijeđanje Duha Svetoga (Hebrejima 10,29). Pogledajmo značenje ovih izraza.

Izraz “pogaziti Sina Božjega” (Hebrejima 10,29) opisuje odbacivanje Isusove vladavine. Naziv “Sin Božji” podsjetio je Pavlove čitatelje da je Bog Isusa postavio sebi s desne strane i obećao Mu da će Njegove neprijatelje “postaviti podnožjem Njegovim nogama” (Hebrejima 1,13; vidi također Hebrejima 1,5-12.14). Međutim, gaženje Isusa podrazumijeva da se otpadnik koji to čini odnosi prema Isusu kao prema neprijatelju. U kontekstu tvrdnji koje se iznose u Poslanici (Hebrejima 1,13), moglo bi se reći da je u životu takvog otpadnika Isus svrgnut s prijestolja (koje sada zauzima on sam) i umjesto toga postavljen u podnožje. To je Lucifer htio učiniti na Nebu (Izaija 14,12-14), a “Čovjek grijeha” pokušat će to učiniti u budućnosti (2. Solunjanima 2,3.4).

Izraz “smatrati nečistom krv Saveza” odnosi se na odbacivanje Isusove žrtve (Hebrejima 9,15-22). To pokazuje da je Isusova krv lišena sile očišćenja.

Izraz “smatrati nečistom krv Saveza” vrlo je snažan. Grčki izraz enibrisas (“uvreda, ogorčenje”) odnosi se na pokazivanje oholosti, što upućuje na “drskost” ili “aroganciju”. Taj izraz u potpunoj je suprotnosti s opisom Duha Svetoga kao “Duha milosti”. To pokazuje da je otpadnik uvredom odgovorio na Božju ponudu milosti.

Prema tome, otpadnik se nalazi u neobranjivom položaju jer odbacuje Isusa, Njegovu žrtvu, i Duha Svetoga.