---
title: 'Nešto Bolje'
date: 09/02/2022
---

Nakon snažnog i iskrenog upozorenja iznesenog u Hebrejima 6,48, Pavao izražava uvjerenje da čitatelji njegove Poslanice nisu otpali od Sina i da to neće učiniti ni u budućnosti. On vjeruje da će njegovi čitatelji prihvatiti upozorenje i donijeti odgovarajuće plodove. Oni su poput “zemlje” koju Bog obrađuje i na kojoj uzgaja plodove koje očekuje. Ti će ljudi dobiti blagoslov od Boga (Hebrejima 6,7), a to je “spasenje” (Hebrejima 6,9).

`Pročitajte Hebrejima 6,9-12. Navedite dobra djela koja su činili Pavlovi čitatelji i objasnite što ona sve podrazumijevaju.`

Vjernici su svoju ljubav prema Božjem “imenu”, to jest prema samom Bogu, pokazali služeći svetima. To nisu bila pojedinačna djela u prošlosti, već trajno ponašanje koje se nastavilo i u sadašnjosti. Pojedinačni postupci ne otkrivaju pravu sliku osobe. Najjači dokaz ljubavi prema Bogu nisu neka “pobožna” djela sama po sebi, već djela ljubavi prema bližnjima, posebno prema onima koji se nalaze u nepovoljnom položaju (Matej 10,42; 25,31-46). Tako Pavao opominje vjernike da ne “zaboravljaju” činiti dobro (Hebrejima 13,2.16).

`Pročitajte Hebrejima 6,12. Ovdje pisac upozorava svoje čitatelje da ne budu “mlitavi” ili “lijeni”, što je znakovito za one koji ne dostižu zrelost i kojima prijeti opasnost da otpadnu (Hebrejima 5,11; 6,12). Nada se ne održava živom uz pomoć razumskog ispovijedanja vjere, već uz pomoć vjere izražene u djelima ljubavi (Rimljanima 13,8-10).`

Pavao je želio da se njegovi čitatelji ugledaju na one koji vjerom i strpljenjem baštine obećanja. On je već naveo pustinjski naraštaj kao negativan primjer onih koji zbog nedostatka vjere i ustrajnosti nisu baštinili ono što im je bilo obećano. Zatim je naveo Abrahama (Hebrejima 6,13-15) kao primjer nekoga tko je “strpljivo čekajući” dobio obećanje. Nabrajanje se nastavlja s junacima vjere u 11. poglavlju, a vrhunac dostiže u 12. poglavlju, s Isusom kao najboljim primjerom vjere i strpljenja (Hebrejima 12,1-4). U Otkrivenju 14,12 navode se vjera, postojanost i vršenje zapovijedi kao odlike svetaca posljednjeg vremena.

`Ljudima koje volimo katkad moramo uputiti riječi upozorenja. Što možemo naučiti od apostola kad je riječ o upozoravanju i hra- brenju drugih?`