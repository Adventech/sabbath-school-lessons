---
title: 'Nije Moguće Obnoviti'
date: 07/02/2022
---

`Usporedite sljedeće tekstove: Hebrejima 6,4-6; Matej 16,24; Rimljanima 6,6; Galaćanima 2,20; 5,24 i 6,14. ©to znači nanovo razapinjati Krista?`

U grčkom izvorniku naglašava se izraz “nemoguće je”. Bogu je nemoguće obnoviti one koji su “otpali” zato što “za svoj vlastiti račun razapinju Sina Božjega i javno ga izlažu ruglu” (Hebrejima 6,6). Pavao želi naglasiti da ne postoji drugi način spasenja osim po Kristu (Djela 4,12). Spasenje ni na koji drugi način nije moguće, isto kao što “Bog ne može prevariti” (Hebrejima 6,18), i kao što “bez vjere nemoguće mu je ugoditi” (Hebrejima 11,6). Slikoviti izraz “raspinjati Sina Božjega” opisuje što se događa u osobnom odnosu između Isusa i vjernika.

Vjerski poglavari razapeli su Isusa zato što je On bio prijetnja njihovoj nadmoći i autonomiji. Nadali su se da će ukloniti Isusa kao osobu i time uništiti moćnog i opasnog neprijatelja. Na sličan način Evanđelje osporava suverenitet i samoopredjeljenje pojedinca na najosnovnijoj razini. Srž kršćanskog života je uzimanje križa i odricanje sebe (Matej 16.24)	. To znači razapeti “svijet” (Galaćanima 6,14), “starog čovjeka” (Rimljanima 6,6) i “svoje tijelo sa slastima i požudama” (Galaćanima 5.24)	. Cilj je kršćanskog života izložiti se nekoj vrsti smrti. Ako ne doživimo smrt vlastitog “ja”, ne možemo primiti ni novi život koji nam Bog želi dati (Rimljanima 6,1-11).

Između Isusa i našeg “ja” vodi se borba do smrti (Rimljanima 8,7.8; Galaćanima 5,17). To je teška bitka koja se ne dobiva odjednom. Tekst u Hebrejima 6,4.5 ne odnosi se na osobu koja povremeno doživi neuspjeh u borbi protiv “starog čovjeka” i “tijela”. Tu je riječ o grijehu nekoga tko, nakon što je iskusio istinsko spasenje i sve što ono podrazumijeva, ipak zaključi da je Isus prijetnja za onakav život kakav je njemu drag i zato donese odluku da potpuno prekine svoj odnos s Njim. To jest, dokle god se netko konačno ne odvrati od Krista, još uvijek postoji nada u njegovo spasenje.

`Što znači umrijeti sebi i uzeti križ? Što vam je najteže prepustiti Kristovoj vlasti?`