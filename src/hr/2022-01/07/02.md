---
title: 'Okusiti Koliko Je Božja Riječ Dobra'
date: 06/02/2022
---

`Pročitajte Hebrejima 6,4.5. Što je vjernicima bilo dano u Kristu dok su Mu bili odani?`

Biti “prosvijetljen” znači doživjeti obraćenje (Hebrejima 10,32). Taj izraz odnosi se na one koji su se od “tame” Sotonine vlasti okrenuli k Božjem “svjetlu” (Djela 26,17.18). A to podrazumijeva izbavljenje od grijeha (Efežanima 5,11) i neznanja (1. Solunjanima 5,4.5). Oblik upo- trijebljenog glagola ukazuje da je prosvjetljenje Božji čin postignut preko Isusa koji je “odsjev njegova sjaja” (Hebrejima 1,3).

Izrazi “okusili nebeski dar” i “postali dionici Duha Svetoga” imaju isto značenje. Božji “dar” može se odnositi na Njegovu milost (Rimljanima 5,15) ili na Duha Svetoga preko kojega Bog daje tu milost (Djela 2,38). Oni koji su “okusili” Duha Svetoga (Ivan 7,37-39; 1. Korinćanima 12,13) iskusili su “milost” Božju, što uključuje i silu za ispunjenje Njegove volje (Galaćanima 5,22.23).

Okusiti “dobru riječ Božju” (Hebrejima 6,5) znači osobno doživjeti istinu Evanđelja (1. Petrova 2,2.3). “Okusiti nebeski dar” odnosi se na čuda koja će Bog učiniti za vjernike u budućnosti — uskrsnuće (Ivan 5,28.29), preobraženje tijela i vječni život. Vjernici to, međutim, počinju “kušati” već u sadašnjosti. Oni su već doživjeli duhovno uskrsnuće (Kološanima 2,12.13), obnovljeni um (Rimljanima 12,2) i vječni život u Kristu (Ivan 5,24).

Pavao ovdje vjerojatno ima na umu pustinjski naraštaj koji je okusio Božju milost i spasenje. Pustinjski naraštaj bio je “prosvijetljen” stupom od ognja (Nehemija 9.12.19; Psalam 105,39), uživao je u nebeskom daru mane (Izlazak 16,15), iskusio je Duha Svetoga (Nehemija 9,20), doživio je sva “obećanja što ih je Jahve dao” (Jošua 21,45), kao i “sile onoga svijeta” u “čudesima i znacima” učinjenima u vrijeme njihovog izbavljenja iz Egipta (Djela 7,36). Međutim, kao što se pustinjski naraštaj odmetnuo od Boga usprkos svim tim dokazima (Brojevi 14,1-35), Pavao napominje da su i čitatelji Poslanice Hebrejima u opasnosti da učine isto usprkos svim dokazima Božje naklonosti koju su uživali.

`Kakvo je vaše osobno iskustvo u vezi sa svime o čemu govore navedeni redci iz Poslanice Hebrejima? Na primjer, kako ste doživjeli prosvjetljenje koje se spominje u tekstu?`