---
title: 'Isus — Sidro Duše'
date: 10/02/2022
---

Upozorenje protiv otpadništva i poticanje na ljubav Pavao završava lijepim, poletnim izlaganjem o sigurnosti koju imamo u Kristu.

`Pročitajte Hebrejima 6,17-20. Čime je Bog potvrdio svoja obećanja?`

Bog nam je svoja obećanja potvrdio na nekoliko načina. Prvo, potvrdio ih je zakletvom (Hebrejima 6,17). Prema Svetom pismu, Božje zakletve Abrahamu i Davidu postale su osnovica povjerenja u Božju trajnu naklonost prema Izraelu. U nastojanju da izmoli Božji oprost za Izraelce nakon otpadništva sa zlatnim teletom, Mojsije se pozvao na Božju zakletvu Abrahamu (vidi Izlazak 32,11-14; Postanak 22,16-18). Snaga njegove molitve počivala je na neopozivosti Božje zakletve (Rimljanima 9,4; 11,28.29).

Slično tome, kada se psalmist zauzimao pred Bogom za Izrael, on se pozvao na Božju zakletvu Davidu. Bog je rekao: “Neću povrijediti Saveza svojega i neću poreći obećanja svoga. Jednom se zakleh svetošću svojom: Davida prevariti neću: potomstvo će njegovo ostati dovijeka, prijestolje njegovo preda mnom kao sunce, ostat će dovijeka kao mjesec, vjerni svjedok na nebu.” (Psalam 89,35-38) Obje zakletve ispunjene su u Isusu, Abrahamovom potomku, koji je uzašao i sjeo na Davidovo prijestolje (Galaćanima 3,13-16; Luka 1,31-33.54.55).

Drugo, Bog nam je svoja obećanja potvrdio time što je Isusa postavio sebi s desne strane. Isusovo uzašašće potvrdilo je obećanje dano vjernicima, jer je On uzašao “u svojstvu preteče” (Hebrejima 6,20). Dakle, uzašašće nam otkriva sigurnost spasenja koje Bog planira za nas. Bog je vodio Isusa do slave kroz patnju jer je “za sve okusio smrt”, da bi mogao privesti “k slavi mnoge sinove” (Hebrejima 2,9.10). Isusova prisutnost pred Ocem je “sidro duše” (Hebrejima 6,19), pričvršćeno za Božje prijestolje. Čast Božje vladavine uključena je u ispunjenje Njegovog obećanja preko Isusa. Treba li nam veća sigurnost?

`Što osjećate kad pomislite da vam se Bog zakleo? Zašto je samo ta misao dovoljna da vam ulije sigurnost u spasenje, čak i kada se osjećate nedostojnim?`