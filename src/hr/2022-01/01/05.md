---
title: 'Zbijanje Redova'
date: 29/12/2021
---

Što je apostol savjetovao čitateljima s obzirom na njihovu situaciju? Što možemo naučiti iz Poslanice Hebrejima, što će nam biti od koristi? Pogledajmo kako je Bog pomogao Iliji da se oporavi nakon svojeg obeshrabrenja.

`Pročitajte 1. o kraljevima 19,5-18. Što je Bog poduzeo kako bi obnovio vjeru Ilije, svojega sluge?`

Izvještaj o Božjem postupanju s Ilijom nakon Karmela zadivljuje jer pokazuje nježnu brigu i mudrost kojom Bog služi onima koji su u nevolji i koji se bore sa svojom vjerom. Bog je za Iliju učinio nekoliko stvari. Prvo, pobrinuo se za njegove tjelesne potrebe. Osigurao mu je hranu i pustio ga da se odmori. Zatim ga je u špilji blago ukorio: “Što ćeš ti ovdje, Ilija?” — i pomogao mu da stekne dublje razumijevanje načina na koji On postupa i ispunjava svoje namjere. Bog nije bio u vjetru, potresu ni u ognju, već u tihom glasu. Zatim je uposlio Iliju i umirio ga.

`Pročitajte sljedeće tekstove: Hebrejima 2,1; 3,12-14; 5,11-6,3; 10,19-25. Što Pavao smatra da bi vjernici trebali činiti?`

Na više mjesta u Poslanici Hebrejima nalazimo upute koje apostol daje čitateljima kako bi im pomogao da povrate svoju prvobitnu snagu i vjeru. Pavao posebno naglašava brigu o tjelesnim potrebama drugih vjernika. On im predlaže da njeguju gostoprimstvo i da posjećuju zatvorenike, što podrazumijeva i zadovoljenje njihovih potreba. Apostol potiče čitatelje da budu velikodušni imajući na umu da ih Bog neće napustiti (Hebrejima 13,1-6). Pavao ih ujedno ukorava i ohrabruje. Upozorava ih da ne “promaše cilj” (Hebrejima 2,1) i da nemaju “pokvareno, nevjerno srce” (Hebrejima 3,12), i ohrabruje ih da rastu u razumijevanju vjere (Hebrejima 5,11-6,3). On također napominje važnost dosljednog prisustvovanja crkvenim sastancima (Hebrejima 10,25). Ukratko, poziva ih da se međusobno podupiru, da jedni druge ohrabruju i potiču na ljubav i dobra djela, a također veliča Isusa i službu koju On u nebeskom Svetištu vrši u njihovu korist (Hebrejima 8,1.2; 12,1-4).