---
title: Malaksalost
date: 28/12/2021
---

Čitatelji Poslanice Hebrejima održali su vjeru i posvećenost Kristu usprkos odbacivanju i progonima. Ipak, sukob je, dugoročno gledano, uzeo svoj danak. Borili su se u dobroj borbi i izišli kao pobjednici, ali su se i umorili.

`Pročitajte sljedeće tekstove: Hebrejima 2,18; 3,12.13; 4,15; 10,25; 12,3.12.13; 13,1-9.13. S kojim su se izazovima vjernici suočavali?`

U Poslanici Hebrejima govori nam se da su njezini prvi čitatelji doživljavali teškoće. Verbalni, a vjerojatno i drugi napadi na njihovu čast nastavili su se (Hebrejima 13,13). Neki vjernici bili su u tamnici (Hebrejima 13,3), što je crkvu iscrpljivalo financijski i psihički. Bili su umorni (Hebrejima 12,12.13) i njihova je duša lako mogla “klonuti duhom” (Hebrejima 12,3). Uobičajeno je među pojedincima i zajednicama da nakon što ushićenje zbog pobjede prođe, popuste psihološke i druge vrste obrane tako da ljudi postaju ranjiviji na protunapad neprijatelja. Snagu koju su pojedinac ili zajednica prikupili kako bi se suočili s nadolazećom prijetnjom, još je teže prikupiti po drugi put.

`Pročitajte 1. o kraljevima 19,1-4. Što se dogodilo Iliji?`

“Međutim, reakcija kakva se često javlja nakon čvrste vjere i velikog uspjeha sustigla je i Iliju. Uplašio se da obnova koja je započela na Karmelu neće biti trajna; i obuzela ga je malodušnost. Bio je uzdignut do samoga vrha Pisge, a sad se nalazio u dolini. Dok je bio pod nadahnućem Svemogućega, izdržao je najžešći ispit vjere; ali u ovom trenutku obeshrabrenja, dok su mu Izebeline prijetnje odjekivale u ušima i dok mu je izgledalo da Sotona pobjeđuje koristeći se spletkama ove pokvarene žene, izgubio je svoj oslonac u Bogu. Bio je uzdignut bez mjere, i reakcija je bila strašna. Zaboravljajući Boga, Ilija je bježao sve dalje, dok se nije našao sam u strašnoj pustinji.” (Ellen G. White, Proroci i kraljevi, str. 103,104; u izvorniku 162)

`Prisjetite se trenutaka kad ste doživjeli neuspjeh u svojem kršćanskom životu i pokušajte razumjeti okolnosti i čimbenike koji su doprinijeli tom padu. Što ste mogli učiniti drugačije? `