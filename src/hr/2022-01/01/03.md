---
title: Borba
date: 27/12/2021
---

Pošto bi priznali svoju vjeru u Krista i pridružili se Crkvi, vjernici su postavljali neku vrstu graničnika koji ih je jasno odvajao od ostatka društva. Nažalost, to je postalo izvor sukoba jer je dovodilo do stvaranja negativne slike o njihovoj zajednici i njezinim vrijednostima.

`Pročitajte Hebrejima 10,32-34; 13,3. Kakvo je bilo iskustvo onih pred kojima je čitana Poslanica nakon njihovog obraćenja?`

Vrlo je vjerojatno da su čitatelji Poslanice Hebrejima trpjeli verbalne i fizičke napade od strane mnoštva koje su podbunjivali njihovi protivnici (na primjer Djela 16,19-22; 17,1-9). Bili su zatvarani, katkad i pretučeni jer su javni službenici bili opunomoćeni da tijekom prikupljanja dokaza kažnjavaju i zatvaraju ljude, često bez poštovanja odgovarajućih zakonskih propisa (na primjer Djela 16,22.23).

`Pročitajte Hebrejima 11,24-26; 1. Petrova 4,14.16. Kako nam iskustva Mojsija i čitatelja 1. Petrove poslanice pomažu da razumijemo zašto su kršćanski vjernici bili progonjeni?`

“Nositi sramotu Kristovu” jednostavno je značilo poistovjetiti se s Kristom, trpjeti sramoćenje i zlostavljanje koje je to povlačilo za sobom. Javno neprijateljstvo prema kršćanima bilo je rezultat vjerskih opredjeljenja po kojima su se oni razlikovali od drugih. Ljude vrijeđaju vjerski običaji koje ne razumiju, ili način života i moralnost drugih ljudi koji u njima izazivaju osjećaj stida i krivnje. Sredinom prvog stoljeća Tacit je optuživao kršćane za “mržnju prema čovječanstvu” (Anali 15.44.1). Bez obzira na to koji je točno bio razlog za tu optužbu, svakako lažnu, mnogi prvi kršćani, poput onih kojima je Pavao napisao ovu poslanicu, stradali su zbog svoje vjere.

`Svi ljudi pate, bili kršćani ili ne. Ali što znači stradati za Krista? U kojoj mjeri doista stradamo za Krista, a u kojoj su patnje s kojima se suočavamo izazvane našim vlastitim odlukama?`