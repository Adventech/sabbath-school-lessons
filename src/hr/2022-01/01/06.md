---
title: 'U Ove Posljednje Dane'
date: 30/12/2021
---

`Pročitajte sljedeće tekstove: Hebrejima 1,2; 9,26-28; 10,25.3638; 12,25-28. Koju poruku Pavao tu naglašava, posebno u pogledu vremena?`

Apostol naglašava nešto vrlo važno što njegovim savjetima daje prizvuk žurnosti — da čitatelji žive u “posljednjim danima” (Hebrejima 1,1 — Suvremeni hrvatski prijevod) i obećanja će se ubrzo ispuniti (Hebrejima 10,36-38). Zanimljivo je, kao što ćemo vidjeti, da Pavao u čitavom ovom djelu uspoređuje svoje slušatelje s pustinjskim naraštajem koji je stajao tik uz granicu Kanaana, spreman za ulazak u Obećanu Zemlju. On ih podsjeća: “Još malo, vrlo malo, i doći će onaj koji ima doći; neće zakasniti.” (Hebrejima 10,37) A zatim ih ohrabruje: “A mi ne pripadamo onima koji otpadaju da propadnu, nego onima koji vjeruju da spase dušu.” (Hebrejima 10,39) Ova posljednja opomena podsjetila je čitatelje i nas na opasnosti koje je Božji narod u povijesti iskusio neposredno prije ispunjenja Božjih obećanja.

Knjiga Brojevi govori upravo o tome. Biblijski izvještaj kaže da je Izrael, neposredno prije ulaska u Obećanu Zemlju, doživio dva značajna poraza. Prvi put se to dogodilo, kao što je zabilježeno u Brojevima 13 i 14, kada je nekoliko vođa proširilo svoje sumnje među narodom i time dovelo do slabljenja vjere Izraelaca. Narod je zbog toga odlučio postaviti novog vođu i vratiti se u Egipat, baš u trenutku kad su se spremali za ulazak u Kanaan.

Drugi put se narod prepustio putenosti i upleo u lažno bogoštovlje u Baal Peoru (Brojevi 24; 25). Premda Bileam nije uspio baciti kletvu na Izraelce, Sotona je upotrijebio kušnje putenosti kako bi ih naveo na grijeh i lažno bogoštovlje, čime su na sebe navukli Božje negodovanje.

Pavao upozorava čitatelje na obje opasnosti. Prvo, poziva ih da se čvrsto drže priznanja svoje vjere i da upru pogled u Isusa (Hebrejima 4,14; 10,23; 12,1-4). Drugo, opominje ih da se klone nemorala i koristoljublja (Hebrejima 13,4-6). Na kraju ih poziva da se ugledaju na svoje vođe i budu im poslušni (Hebrejima 13,7.17).

`Uzimajući u obzir naše razumijevanje stanja mrtvih — da će, nakon što sklopimo oči u trenutku smrti, prvo sljedeće čega ćemo postati svjesni biti Isusov drugi dolazak — zašto možemo slobodno reći da svi ljudi žive u “posljednje dane”?`