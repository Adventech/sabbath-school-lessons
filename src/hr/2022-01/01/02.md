---
title: 'Slavni Početak'
date: 26/12/2021
---

Da bismo tu propovijed razumjeli i njezinu poruku primijenili na sebe, moramo sagledati povijest te zajednice vjernika i stanje u kojem su se nalazili u trenutku kad su primili poslanicu od apostola.

`Pročitajte Hebrejima 2,3.4. Kakvo su iskustvo oni pred kojima je čitana Poslanica Hebrejima imali neposredno nakon svojeg obraćenja?`

Taj tekst nagovještava da oni pred kojima se čitala Poslanica Hebrejima nisu slušali samog Isusa kako propovijeda, već su Božju riječ primili od drugih evanđelista koji su im objavili vijest o “spasenju”.

Pavao također kaže da su im evanđelisti “utvrdili” tu poruku, a i sam Bog ju je “zajamčio čudesnim znakovima”. To znači da je Bog osigurao iskustvenu potvrdu Evanđelja znacima i drugim silnim djelima — između ostalog i darovima “Duha Svetoga”. Novi zavjet govori o tome da su propovijedanje Evanđelja u novim mjestima često pratili znaci poput čudesnih iscjeljenja, egzorcizma (istjerivanja zlih duhova) i izlijevanja duhovnih darova.

Na početku povijesti kršćanske Crkve, Bog je izlio svojega Duha na apostole u Jeruzalemu pa su činili čuda i objavljivali Evanđelje na njima nepoznatim jezicima (Djela 2; 3). Filip je činio slična čuda u Samariji (Djela 8), Petar u Jopi i Cezareji (Djela 9; 10), a Pavao tijekom svoje službe u Maloj Aziji i Europi (Djela 13—28). Ova moćna djela bila su iskustveni dokaz koji je potvrdio poruku “spasenja” o uspostavljanju Božjeg kraljevstva, spasenju od osude i oslobođenju od zlih sila (Heb- rejima 12,25-29).

Duh je prvim kršćanskim vjernicima pružio osvjedočenje da su im grijesi oprošteni. Zato se nisu plašili suda, pa su njihove molitve bile smjele i pune pouzdanja, a njihovo vjersko iskustvo radosno (Djela 2,37-47). Duh je također izbavljao one koji su robovali zlim silama, što je bilo uvjerljiv dokaz o Božjoj nadmoći nad silama tame i otkrivalo da je u njihovom životu uspostavljeno Božje kraljevstvo.

`Kakvo je vaše iskustvo obraćenja? Na koji ste način utvrđeni u svojoj vjeri i pouzdanju u Isusa Krista kao svojeg Spasitelja i Gospodina? Zašto je dobro sjetiti se katkada kako je Bog prvi put djelovao u vašem životu da bi vas privukao k sebi?`