---
title: 'Ne Stidi Se Nazvati Ih Braćom'
date: 17/01/2022
---

Prema Poslanici Hebrejima, Isus se ne stidi nazvati nas svojom braćom (Hebrejima 2,11). Bez obzira na to što je jedno s Bogom, Isus nas je prigrlio kao dio svoje obitelji. To poistovjećivanje u potpunoj je suprotnosti s javnim sramoćenjem koje su čitatelji Poslanice Hebrejima trpjeli u svojoj sredini (Hebrejima 10,33).

`Pročitajte Hebrejima 11,24-26. U kojem su smislu Mojsijeve odluke bile primjer onoga što je Isus učinio za nas?`

Jeste li ikad razmišljali što je za Mojsija značilo to što se zvao “sin kćeri faraonove”? On je bio utjecajan čovjek u najmoćnijem kraljevstvu onog vremena. Prošao je najvišu civilnu i vojnu poduku i postao iznimna osoba. Stjepan kaže da je Mojsije bio “silan u riječima i u djelima” (Djela 7,22). Ellen G. White također kaže da je bio “omiljen u egipatskoj vojsci” i da je faraon “odlučio da svog usvojenog unuka učini nasljednikom prijestolja” (vidi Patrijarsi i proroci, str. 198; u izvorniku 245). Ipak, Mojsije je napustio sve te prednosti i poistovjetio se s Izraelcima, narodom robova bez obrazovanja i moći.

`Pročitajte sljedeće retke: Matej 10,32.33; 2. Timoteju 1,8.12; Hebrejima 13,12-15. Što Bog traži od nas?`

To je bio dio problema među prvim čitateljima Poslanice Hebrejima. Pošto su doživjeli progon i odbacivanje, mnogi od njih počeli su se stidjeti Isusa. Neki su bili u opasnosti da svojim postupcima “razapinju Sina Božjeg i javno ga izlažu ruglu” umjesto da Ga proslavljaju (Hebre- jima 6,6). Zato Pavao neprestano poziva svoje slušatelje da se “drže čvrsto” “ispovijedanja” svoje vjere (Hebrejima 4,14; 10,23).

Bog želi da Isusa priznamo za svojeg Boga i Brata. Kao Otkupitelj, Isus je otplatio naš dug. Kao Brat, pokazao nam je kako trebamo živjeti da bismo bili “jednaki slici njegova Sina, da ovaj bude prvorođenac među mnogom braćom” (Rimljanima 8,29).

`Razmislite na trenutak o odluci koju je Isus morao donijeti da bi nas prigrlio kao “braću i sestre”. Zašto se onim što je učinio Isus ponizio mnogo više nego Mojsije, i čemu nas to uči o Božjoj ljubavi prema nama?`