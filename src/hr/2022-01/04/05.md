---
title: 'Usavršen U Patnjama'
date: 19/01/2022
---

`Pročitajte Hebrejima 2,10.17.18; 5,8.9. Koja je bila svrha stradanja u Isusovom životu?`

Apostol Pavao kaže da je Bog Isusa “patnjama učinio savršenim”. To je neočekivan izraz. Jer za Isusa je rečeno da je “odsjev njegova sjaja i otisak njegove biti” (Hebrejima 1,3), da je bezgrešan, nevin, neokaljan i svet (Hebrejima 4,15; 7,26-28; 9,14;10,5-10). Isus nije morao svladavati bilo kakvu moralnu ili etičku nesavršenost. On je bio savršen u moralnom i etičkom smislu.

Pa ipak, Poslanica Hebrejima navodi da je Isus prošao proces usa-vršavanja, što Mu je omogućilo da nas spasi. Isus je učinjen savršenim u smislu da se osposobio da bude naš Spasitelj.

1.	Isus je bio usavršen patnjama kako bi postao Vođa našeg spasenja (Hebrejima 2,10). On je morao umrijeti kao žrtva na križu kako bi Otac imao zakonsko pravo da nas spasi. Isus je bio savršen žrtveni prinos. Kao Bog, mogao nas je osuditi, ali zahvaljujući svojoj žrtvi, On nas može i spasiti.

2.	Isus se u patnji naučio poslušnosti (Hebrejima 5,8). Poslušnost je bila nužna zbog dva razloga. Prvo, poslušnost je Njegovu žrtvu učinila prihvatljivom (Hebrejima 9,14; 10,5-10). Drugo, stradanje Mu je omogućilo da postane uzrok našeg spasenja (Hebrejima 5,9). Isus se “naučio” poslušnosti jer je nikada prije nije iskusio. Kome je On kao Bog morao biti poslušan? Njega su slušali kao vječnog Sina koji je jedno s Bogom i Vladar svemira. Prema tome, Isus nije napredovao od neposlušnosti do poslušnosti, već od suvereniteta i vladavine do pokornosti i poslušnosti. Uzvišeni Božji Sin postao je poslušni Sin Čovječji.

3.	To što je podnosio kušnje i pobjeđivao ih, osposobilo je Isusa da bude milosrdni i vjerni Veliki svećenik (Hebrejima 2,17.18). Međutim, stradanje nije Isusa učinilo milosrdnijim. Naprotiv, On je baš zbog svojeg milosrđa dragovoljno umro na križu kako bi nas spasio (Hebrejima 10,510; usporedi Rimljanima 5,7.8). Ipak, u patnjama je stvarnost Isusove bratske ljubavi u pravom smislu izražena i otkrivena.

`Ako je bezgrešni Isus stradao, sigurno je da ćemo i mi kao grešnici stradati. Kako možemo podnositi životne tragedije, dok istodobno nalazimo nadu i sigurnost u Gospodinu koji nam je svoju ljubav otkrio tako silno i na tako mnogo načina?`