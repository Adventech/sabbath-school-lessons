---
title: 'Brat Kao Naš Uzor'
date: 20/01/2022
---

Isus je uzeo našu ljudsku narav i živio među nama zato da bi mogao biti naš uzor, jedini koji nam je primjerom mogao pokazati kakav je način života ispravan pred Bogom.

`Pročitajte Hebrejima 12,1-4. Kako bismo prema apostolu Pavlu trebali trčati utrku kršćanskog života?`

U ovom odlomku Isus se nalazi na vrhu dugačkog niza ljudi koje apostol navodi kao uzore vjere. Isus se tu naziva “začetnikom” i “zavr- šiteljem” naše vjere. Grčka riječ arhegos (“začetnik”) također se može prevesti i kao “pionir”. Isus je pionir — predvodnik utrke u smislu da On trči ispred vjernika. U Hebrejima 6,20 Isus je nazvan našim “pretečom” ili “poglavarom”. Riječ “završitelj” upućuje na misao da je Isus vjeru u Boga pokazao u najčistijem mogućem obliku. Isus je prvi koji je uspješno trčao našu utrku, ali On je i onaj koji je usavršio vještinu života u vjeri.

U Hebrejima 2,13 čitamo: “I još: ‘Ja ću se uzdati u njega’, i dalje: ‘Evo mene i djece moje koju mi je dao Bog.’” Isus tu tvrdi da će se On uzdati u Boga. Taj navod upućuje na Izaiju 8,17.18.

Izaija je te riječi izgovorio suočen sa strašnom prijetnjom od invazije sjevernog izraelskog kraljevstva i Sirije (Izaija 7,1.2). Prorokova vjera bila je u zamjetnoj suprotnosti s nedostatkom vjere kralja Ahaza (2. o kraljevima 16,5-18). Bog je poticao Ahaza da se uzda u Njega i da zatraži znak da će ga On izbaviti (Izaija 7,1-11). Kao Davidovom sinu, Bog je Ahazu već obećao da će ga zaštititi poput vlastitog sina. A sada mu je milostivo nudio da to obećanje potvrdi znakom. Ahaz je, međutim, odbio zatražiti znak i umjesto toga je poslao glasnike k asirskom kralju Tilgat-Pileseru rekavši: “Ja sam tvoj podanik i sin.” (2. o kraljevima 16,7 — Hrvatski suvremeni prijevod) Kako tužno! Ahaz je radije bio “sin” Telgat-Pilesera nego Božji sin.

Isus se, međutim, uzdao u Boga i u obećanje da će On položiti neprijatelje pod Njegove noge (Hebrejima 1,13; 10,12.13). Bog je i nama dao isto obećanje i trebamo Mu vjerovati, baš kao Isus (Rimljanima 16,20).

`Kako se možemo uzdati u Boga tako što ćemo svakodnevno donositi odluke koje potvrđuju to pouzdanje? Koji je sljedeći važan izbor koji trebate učiniti i kako možete biti sigurni da on otkriva vaše povjerenje u Boga?`