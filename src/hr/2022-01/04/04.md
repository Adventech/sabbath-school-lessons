---
title: 'Tijelo I Krv Poput Nas'
date: 18/01/2022
---

Poslanica Hebrejima tvrdi da je Isus uzeo našu ljudsku narav kako bi nas mogao predstavljati i umrijeti za nas (Hebrejima 2,9.14-16; 10,510). To je temelj plana spasenja i naša jedina nada za vječni život.

`Pročitajte sljedeće tekstove: Matej 16,17; Galaćanima 1,16; 1. Korinćanima 15,50; Efežanima 6,12. S kojim nedostacima ljudske naravi ti tekstovi povezuju izraz “tijelo i krv”?`

Izraz “tijelo i krv” naglašava krhkost ljudske naravi, njezinu slabost (Efežanima 6,12), nesposobnost razumijevanja (Matej 16,17; Galaćanima 1,16) i podložnost smrti (1. Korinćanima 15,50). Isus je bio sličan svojoj braći “u svemu” (Hebrejima 2,17). Taj izraz podrazumijeva da je On u potpunosti postao čovjek. Isus nije jednostavno “izgledao” ili “djelovao” kao čovjek. On je stvarno bio čovjek — jedan od nas.

Međutim, Poslanica Hebrejima također navodi da se Isus razlikovao od nas u pogledu grijeha. Prvo, Isus nije počinio nikakav grijeh (Hebrejima 4,15). Drugo, On je i u svojoj ljudskoj naravi bio “svet, nevin, neokaljan, sasvim različit od grešnika” (Hebrejima 7,26). Mi smo svi sagriješili i svi imamo sklonosti k zlu. Naše robovanje grijehu začinje se duboko unutar našeg bića. Čovjek je “tjelesan, prodan u ropstvo grijeha” (Rimljanima 7,14; vidi također Rimljanima 7,15-20). Ponositost i druge grešne pobude često kvare čak i naša najbolja djela. Isusova narav, međutim, nije bila iskvarena grijehom. Tako je moralo biti. Jer da je Isus bio poput nas “tjelesan, prodan u ropstvo grijeha”, i Njemu bi trebao Spasitelj. Ali umjesto toga, On je došao kao Spasitelj i prinio sebe “bez mane” Bogu kao žrtvu za nas (Hebrejima 7,26-28; 9,14).

Zatim je srušio moć đavla umrijevši kao bezgrešna žrtva za naše grijehe, čime nam je omogućio oprost i pomirenje s Bogom (Hebrejima 2,14-17). Isus je slomio i moć grijeha tako što nam je dao silu da živimo pravednim životom, ispunjavajući novozavjetno obećanje da će upisati Zakon u naše srce (Hebrejima 8,10). Dakle, Isus je pobijedio neprijatelja i uspješno nas oslobodio tako da sada možemo “služiti živome Bogu” (Hebrejima 9,14). A do potpunog uništenja Sotone doći će na konačnom sudu (Otkrivenje 20,1-3.10).

“Sad, budući da djeca imaju zajedničku krv i meso, jednako i sam postade sudionik u tome da smrću uništi onoga koji ima vlast nad smrću, to jest đavola.” (Hebrejima 2,14)