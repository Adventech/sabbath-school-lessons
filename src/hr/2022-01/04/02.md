---
title: 'Brat Kao Otkupitelj'
date: 16/01/2022
---

`Pročitajte Levitski zakonik 25,25-27.47-49. Tko je mogao otkupiti osobu koja je zbog siromaštva izgubila svoje imanje ili slobodu?`

Mojsijev je zakon propisivao da oni koji toliko osiromaše da su prisiljeni prodati svoju imovinu — ili čak sebe same — kako bi preživjeli, tu svoju imovinu ili slobodu mogu povratiti svake pedesete, jubilej- ske godine. Jubilejska godina bila je “velika subota” tijekom koje su se dugovi opraštali, imovina se vraćala, a robovi proglašavani slobodnim.

Međutim, pedeset godina je dugo razdoblje za čekanje. Zato je Mojsijev zakon također propisivao da najbliži rođak može vratiti preostali dio duga i tako otkupiti svojeg rođaka mnogo ranije.

Najbliži rođak je također jamčio pravdu u slučaju ubojstva. On je bio osvetnik krvi koji je trebao goniti ubojicu svojega bližnjeg i kazniti ga (Brojevi 35,9-15).

`Pročitajte Hebrejima 2,14-16. Kako smo Isus i mi opisani u ovom ulomku?`

U ovim se redcima mi opisujemo kao robovi đavla, a Isus kao naš Otkupitelj. Kad je Adam sagriješio, ljudska bića pala su pod vlast Sotone. Zato se mi nemamo snage oduprijeti grijehu (Rimljanima 7,14-24). Što je još gore, naš prijestup zahtijeva smrtnu kaznu koju ne možemo izbjeći (Rimljanima 6,23). Dakle, naše je stanje naizgled beznadno.

Međutim, Isus je uzeo našu ljudsku narav i postao tijelo i krv poput nas. On je postao naš najbliži rođak i otkupio nas. Nije se stidio nazvati nas “braćom” (Hebrejima 2,11).

Time što je uzeo našu narav i otkupio nas, Isus je otkrio i svoju božansku narav. U Starom zavjetu pravi otkupitelj Izraelaca, njihov najbliži rođak, zapravo je Jahve (na primjer Psalam 19,14; Izaija 41,14; 43,14; 44,22; Jeremija 31,11; Hošea 13,14).

`Kako možete dublje iskusiti bliskost s Kristom? Zašto je to iskustvo toliko važno za vašu vjeru?`