---
title: 'Za Daljnje Proučavanje'
date: 21/01/2022
---

U Hebrejima 2,13 nalaze se riječi koje Isus upućuje Ocu govoreći o svojoj braći: “Evo mene i djece moje koju mi je dao Bog.” Patrick Gray tumači da je Isus ovdje opisan kao čuvar svoje braće. U okviru rimskog prava bilo je propisano da nakon očeve smrti “učitelj, često stariji brat, postaje odgovoran za brigu o malodobnoj djeci i njihovom naslijeđu sve do njihove punoljetnosti, čime je naglašena prirodna dužnost starijeg brata da preuzme brigu o svojoj mlađoj braći i sestrama.” (Godly Fear: The Epistle to the Hebrews and Greco-Roman Critiques of Superstition, Atlanta: Society of Biblical Literature, 2003., str. 126) To objašnjava zašto nas Poslanica Hebrejima naziva Isusovom braćom i sestrama, kao Njegovom djecom. Kao naš stariji Brat, Isus je istodobno i naš Učitelj, Skrbnik i Zaštitnik.

“Krist je došao na Zemlju, uzeo ljudsku narav i postao čovjekov predstavnik da bi u sukobu sa Sotonom pokazao da čovjek, takav kakvog ga je Bog stvorio, kada je povezan s Ocem i Sinom, može poslušati svaki božanski zahtjev.” (Ellen G. White, Selected Messages, sv. 1, str. 253)

“U svom životu i poukama Krist je dao savršeni primjer nesebične službe koja ima svoje podrijetlo u Bogu. Bog ne živi za sebe. Stvaranjem svijeta i održavanjem onoga što je stvorio, On stalno služi drugima. On ‘čini da njegovo sunce izlazi nad zlima i dobrima, i da kiša pada pravednima i nepravednima.’ (Matej 5,45) Ovaj ideal služenja Bog je povjerio svojem Sinu. Isusu je bilo dano da stoji na čelu ljudskog roda, da bi svojim primjerom mogao poučiti što znači služiti.” (Ellen G. White, Isusov život, str. 538,539; u izvorniku 649)

**Pitanja za razgovor**

`1.	Poslanica Hebrejima govori o tome da nam je Isus postao Brat kako bi nas spasio. Razmislite što to znači u smislu onoga što je Bog učinio za nas kako bi nas spasio. Zašto bi, dakle, okretanje leđa toj nevjerojatnoj istini bila tako tragična pogreška?`

`2.	Zašto je za nas važno to što Isus nije po rođenju “prodan u ropstvo grijeha” kao mi (Rimljanima 7,14)? Razmislite o Mojsiju i o tome zašto je za Izraelce bilo važno to što on nije bio rob poput njih. Kako nam izvještaj o Mojsiju pomaže da donekle razumijemo što je Isus učinio za nas?`

`3.	Zadržite se više na razmišljanju o ulozi patnje u našem životu. Zašto ne bismo smjeli pomisliti kako je patnja sama po sebi dobra, bez obzira na to što iz nje katkad može proizići nešto dobro? `