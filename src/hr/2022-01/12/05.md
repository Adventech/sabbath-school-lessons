---
title: 'Kraljevstvo Koje Se Ne Može Uzdrmati'
date: 16/03/2022
---

Bog je najavio da će “potresti” Nebo i Zemlju, što znači da će uništiti neprijateljske narode. Međutim, postoji nešto što neće biti ni poljuljano ni uništeno.

`Pročitajte sljedeće tekstove: Psalam 15,5; 16,8; 21,8; 62,3; 112,6; Hebrejima 12,27. Što neće biti poljuljano?`

Mnogi suvremeni prijevodi Hebrejima 12,27 upućuju da potresanje Neba i Zemlje znači da će oni biti uklonjeni i da će zauvijek nestati.

Međutim, Biblija jasno govori o tome da će Bog stvoriti novo Nebo i novu Zemlju (Izaija 65,17; Otkrivenje 21,1-4), a da ćemo mi uskrsnuti i imati novo tijelo (1. Solunjanima 4,13-17; Filipljanima 3,20) ovdje na Zemlji. Dakle, “potresanje” podrazumijeva čišćenje i obnavljanje stvorenog svijeta, a ne njegovo potpuno uklanjanje. Ovo što već postoji bit će obnovljeno i tu će živjeti otkupljeni.

Ipak, postoji nešto što neće biti uzdrmano. To su pravednici. Oni neće biti uzdrmani jer se uzdaju u Boga. Stvoritelj ih održava i jamči njihov opstanak.

Zapazite da su u Poslanici Hebrejima trajnost i stabilnost povezani s Isusom. U Hebrejima 1,10-12 čitamo o Isusu: “Ti si, Gospodine, u početku udario temelje zemlje, a nebesa su djelo ruku tvojih; ona će proći, a ti ostaješ. I sve će ostaijeti kao ogrtač. Ti ćeš ih smotati kao plašt, kao ogrtač. I oni će se promijeniti, a ti ostaješ isti, i tvoje godine neće prestati.” Poslanica Hebrejima također napominje da Isusova svećenička služba ostaje zauvijek (Hebrejima 7,3.24) kao i baština otkupljenih (Hebrejima 10,34). Oni koji na posljednjem sudu budu “u Isusu”, neće biti poljuljani (Psalam 46,6).

U Hebrejima 12,28 stoji da ćemo dobiti “kraljevstvo koje se ne može uzdrmati”. To se odnosi na Daniela 7,18, gdje se tvrdi da će sveti posjedovati “kraljevstvo za vijeke vjekova”. To je kraljevstvo spomenuto u Danielu 2,44: “... samo će stajati dovijeka.” Ono pripada Sinu, ali On će ga podijeliti s nama. U Otkrivenju 20,4 stoji da ćemo zajedno s Njim suditi zlim silama koje su nas progonile (1. Korinćanima 6,3).

`Koliko vam trenutačno dobro ide kad je riječ o toj uzdrmanosti? Ako vam ne ide baš dobro, koje odluke morate donijeti da biste dobili pomoć u tom važnom području? (Vidi Efežanima 4,14.)`