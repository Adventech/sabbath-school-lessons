---
title: 'Pristupili Smo K Sionskoj Gori'
date: 13/03/2022
---

`Pročitajte Hebrejima 12,22-24. Što Pavao tu opisuje?`

Poslanica Hebrejima potvrđuje da smo već stigli na Sionsku goru i pridružili se velikoj proslavi. “Naprotiv, pristupili ste k Sionskoj gori, gradu Boga života, nebeskom Jeruzalemu: k bezbrojnim anđelima, svečanom zboru.” (Hebrejima 12,22) Pristupili smo vjerom preko našeg Predstavnika, Isusa. Na tom svečanom zboru nalazimo bezbroj anđela, Boga i Isusa, koji je središte proslave. Dolazimo kao dio zbora “sastanku prvorođenaca koji su upisani na nebesima” (Hebrejima 12,23). Naša imena upisana su u nebeske knjige, gdje su popisani svi oni koji se izjašnjavaju kao Božji narod (Izlazak 32,32; Psalam 56,8; Daniel 12,1; Malahija 3,16; Luka 10,20; Otkrivenje 13,8; 17,8).

Mi smo “prvorođenci” jer dijelimo baštinu Prvorođenca u pravom smislu riječi — Isusa Krista (Hebrejima 1,6). Dakle, došli smo ne kao gosti, već kao građani (usporedi Filipljanima 3,20). Također smo opisani i kao duše “pravednika koji su učinjeni savršenima” (Hebrejima 12,23). Ovo je jezična figura prema kojoj se jedna dimenzija naše ljudske naravi uzima za cjelinu. To je analogno izrazu “Ocu naših duša” u Hebrejima 12,9, koji se odnosi na Boga kao Oca svih nas ljudskih bića koja su duhovna po naravi.

Na tom okupljanju slavi se početak Isusovog kraljevanja i svećeničke službe, kao i uspostavljanje novog Saveza. U Poslanici Hebrejima Sionska gora je mjesto na kojem se odvijaju svi ti događaji. Tri psalma koji se navode u Hebrejima 1,5-14 opisuju ustoličenje Sina i navode Sionsku goru kao mjesto gdje se to dogodilo (Psalam 2,6.7; 110,1.2; 102,22-28).

Sionska gora je također mjesto na kojem je Sin imenovan kao “svećenik zauvijek” (Hebrejima 5,6), što je citat iz Psalma 110,4. Prema Psalmu 110, Sin je imenovan Velikim svećenikom također na Sionskoj gori (Psalam 110,2). I konačno, Poslanica Hebrejima tvrdi da uspostavljanje Isusovog svećeništva označava uspostavljanje novog Saveza (Hebrejima 7,11-22). Dakle, Sionska gora je, između ostalog, mjesto na kojem je novi Savez službeno potvrđen. Prema tome, u Hebrejima 12,22-24 opisuje se svečano okupljanje na Nebu povodom Isusovog uzašašća.

`Na koje praktične načine možemo u svojem životu i bogoštovlju proslavljati Isusovo postojanje, svećeničku službu i novi Savez? Zašto radovanje toj velikoj istini utvrđuje vjeru? `