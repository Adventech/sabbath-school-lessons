---
title: 'Potresanje Zemlje I Neba'
date: 15/03/2022
---

Nakon što je opisao svečani zbor na Nebu, Pavao upozorava čitatelje da moraju obratiti pozornost na Božji glas jer će Bog još jednom “potresti ne samo zemlju nego i nebo” (Hebrejima 12,26). Pavao kaže da bez obzira na to što je Isus ustoličen na Nebu, naše spasenje još uvijek nije dovršeno. Moramo biti posebno pažljivi jer jedan važan događaj tek se treba odigrati.

`Usporedite sljedeće tekstove: Hagaj 2,6-9.20-22; Psalam 96,9.10; 99,1; Hebrejima 12,26.27. Kakva je svrha Božjeg potre- sanja Neba i Zemlje? Što to znači?`

U Starom zavjetu podrhtavanje zemlje bilo je uobičajena pojava u prisutnosti Boga koji je dolazio izbaviti svoj narod. Kada su se Debora i Barak borili protiv Sisere, Bog se s Neba borio na njihovoj strani (Suci 5,20). To je opisano kao snažan potres, podrhtavanje zemlje i rastapanje gora zbog Božje prisutnosti (Suci 5,4.5). Vidimo da se ista slika javlja u cijelom Starom zavjetu kad god Bog ustane da izbavi potlačene (Psalam 68,7.8; 60,2; 77,17.18). Dakle, podrhtavanje najavljuje Božji sud kojim On potvrđuje svoju vlast nad zemaljskim narodima. Proroci su pretka- zali da će se to dogoditi i u Dan Gospodnji (Izaija 13,13; 24,18-23).

Prema Poslanici Hebrejima, “potresanje” Neba i Zemlje odnosi se na uništenje Božjih neprijatelja. To je Bog obećao prigodom Isusovog ustoličenja. Rekao Mu je: “Sjedi mi s desne dok ne postavim neprijatelje tvoje podnožjem nogama tvojima.” (Hebrejima 1,13) Dakle, Isus je pobijedio neprijatelja (Hebrejima 2,14-16) i ustoličen je (Hebrejima 1,5-14), ali neprijateljske snage još nisu potpuno uništene (Hebrejima 10,11-14; 1. Korinćanima 15,23-25).

Bog će te neprijatelje uništiti u budućnosti, kada uzdrma Nebo i Zemlju. Potresanje Neba i Zemlje, dakle, označava uništenje zemaljskih sila koje progone Božji narod i, što je još važnije, uništenje nebeskih sila (Sotone i njegovih anđela) koje stoje iza zemaljskih sila i upravljaju njima.

`Zašto obećanje da će pravda jednog dana biti zadovoljena i da će zlo koje je tako rasprostranjeno u našem svijetu jednog dana biti uništeno, pruža nadu svima nama, a posebno onima koji neposredno trpe zlo?`