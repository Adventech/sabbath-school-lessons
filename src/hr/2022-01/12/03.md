---
title: 'Pristupili Ste K Bogu, Sucu Svih'
date: 14/03/2022
---

`Pročitajte Hebrejima 12,23. Ako je to proslava, zašto je Bog opisan kao Sudac? Kako jedan sudac, između ostalog, može pružati razlog za slavlje? Pročitajte i Daniel 7,9.10.13-22.`

Svečani zbor opisan u Hebrejima 12,22-24 ukazuje na budući sud. Bog kao Sudac predsjeda i otvaraju se knjige, a kao rezultat budućeg suda, na osnovi izvještaja iz tih knjiga, Božji narod prima u posjed kraljevstvo (Hebrejima 12,28).

Taj prizor podsjeća na veliki predadventni sud opisan u Danielu 7, gdje se prikazuje prizor suda u kojem Bog, “Pradavni” (Daniel 7,9), sjedi na prijestolju od “plamenova ognjenih” i okružen je s “tisuću tisuća” (Daniel 7,10) anđela. Otvaraju se knjige (Daniel 7,10) i donosi presuda u korist “Svetaca Svevišnjega”, koji će tada “zaposjesti kraljevstvo” (Da- niel 7,22).

Slično tome, u Hebrejima 12,22-29 opisuje se prizor suda na Sionskoj gori, u nebeskom Jeruzalemu, gdje je Bog, “sudac svega”, okružen “bezbrojnim anđelima”. I tu se također spominje oganj (Hebrejima 12,29). Prizor uključuje i knjige jer su sveti “upisani” u njih (Hebrejima 12,23), što znači da će presuda biti donesena u njihovu korist.

Isus je u samom središtu prizora (Hebrejima 12,24). On je u Hebrejima 2 opisan kao “Sin čovječji” koji je “ovjenčan slavom i čašću” nakon što je okusio “smrt” umjesto nas (Hebrejima 2,9). Prema Hebrejima 2,10, “Sin čovječji” (vidi Hebrejima 2,6) je postradao da bi mogao dovesti “mnoge sinove na slavu”, odnosno da bi i vjerni mogli biti ovjenčani slavom i čašću. “Sin” je sada, putem milosti novog Saveza, doveo vjerne na Sion, u nebeski Jeruzalem (Hebrejima 12,22-24), gdje im je obećano da će primiti kraljevstvo u posjed (Hebrejima 12,28).

Taj sud je, dakle, radosna vijest za vjerne jer je donesena presuda u njihovu korist. Ona ih opravdava. Taj sud osuđuje njihovog protivnika Zmaja, što se krije iza strašnih nemani koje su progonile vjerne u prošlosti (Daniel 7) i koje će to činiti i u budućnosti (Otkrivenje 13).

`Kako nam to što smo danas proučavali pomaže da uvidimo zašto je Božji sud, o kojem je riječ u porukama trojice anđela, “radosna vijest” za ovo vrijeme (Otkrivenje 14,6.7; usporedi Ponovljeni zakon 32,36; 1. Ljetopisa 16,33-35)?`