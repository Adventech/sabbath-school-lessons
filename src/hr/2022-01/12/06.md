---
title: 'Budimo Zahvalni'
date: 17/03/2022
---

Na kraju 12. poglavlja Poslanice Hebrejima ističe se da je zahvalnost, koja se izražava službom ugodnom Bogu, prikladan odgovor na sve ono divno što je On učinio za nas.

`Pročitajte Hebrejima 12,28; 13,15.16. Kakva je služba ugodna Bogu?`

U starozavjetnom sustavu ljudi su žrtvovanjem životinja izražavali pokajanje i zahvalnost, ali su te žrtve trebale biti samo vanjski znak zahvalnosti i pokajanja koji su postojali u srcu vjernika. Zato im je Bog preko psalama i proroka jasno stavljao do znanja da Njemu nije ugodna krv životinja, već zahvalnost, dobra djela i pravednost onih koji žrtve prinose (Psalam 50,7-23; Izaija 1,11-17).

Zato nas i Pavao poziva da Bogu u nebeskom Svetištu prinosimo na žrtvu priznanje grijeha, hvalospjeve, zahvalnost i dobra djela, što je pravo bogoštovlje kakvo je Njemu ugodno. Mi te žrtve prinosimo ovdje na Zemlji, ali one bivaju prihvaćene kao ugodne Bogu na Nebu. Taj poziv obuhvaća sve opomene koje je pisac upućivao u cijeloj Poslanici potičući nas da priznamo Isusovo ime (Hebrejima 3,1; 4,14; 10,23) i da nastavimo činiti dobra djela (Hebrejima 6,10-12; 13,1.2.16).

Pavlov poziv čitateljima da “i dalje štuju Boga” (Hebrejima 12,28) podrazumijeva da su vjernici u tom trenutku bili svećenički narod koji je usavršen i posvećen Isusovom žrtvom (Hebrejima 10,10-14.19-23). Time je ispunjena Božja prvobitna namjera za Izrael — da budu svećenički narod preko kojega će Bog moći objaviti svijetu Radosnu vijest o spasenju (Izlazak 19,4-6; 1. Petrova 2,9.10; Otkrivenje 1,6; 5,10).

U Hebrejima 13,1-6 na praktičan se način opisuje što znači činiti dobro i dijeliti ono što imamo. To znači pokazivati bratsku ljubav kakvu je Isus pokazao prema nama (Hebrejima 2,11.12). To znači biti gostoljubiv, posjećivati one prema kojima se loše postupa ili su u tamnici (Hebrejima 13,3) i odreći se bluda i koristoljublja.

`Zašto činjenje dobra i dijeljenje onoga što imamo treba biti sastavni dio našeg bogoštovlja? S druge strane, na koje načine naše duhovne žrtve Bogu mogu biti iskvarene (Izaija 1,11-17)?`