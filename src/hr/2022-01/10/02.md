---
title: 'Isus Pred Ocem'
date: 27/02/2022
---

`Pročitajte Hebrejima 9,24. Prema ovom retku, koja je bila svrha Isusovog uzašašća na Nebo?`

Bog je zapovjedio da svi muškarci u Izraelu triput godišnje idu u Jeruzalem “pred Jahvu” sa žrtvama i prinosima. To se događalo uvijek u određeno vrijeme: na blagdan Pashe (beskvasnih kruhova), Blagdan sedmica (Duhovi) i Blagdan sjenica (Izlazak 23,14-17; Ponovljeni zakon 16,16). Tijekom Pashe slavilo se oslobođenje Izraela iz Egipta. U vrijeme Pedesetnice slavila se žetva ječma, a do vremena Novog zavjeta ovaj se blagdan počeo povezivati i s davanjem Zakona na Sinaju. Na Blagdan sjenica proslavljala se Božja skrb za Izraelce tijekom njihovog boravka u pustinji. Međutim, prema Novom zavjetu, svi ti starozavjetni blagdani imali su i svoje proročko značenje.

U Hebrejima 9,24 opisuje se Isusov ulazak u Očevu prisutnost. On je ušao u nebesko Svetište — ono “pravo”, “da posreduje za nas pred licem Božjim” s boljom žrtvom (Hebrejima 9,23.24) — vlastitom krvlju.

Isus je s nevjerojatnom preciznošću ispunio proročko značenje hodočasničkih blagdana. Umro je na dan pripreme za Pashu u deveti sat, u trenutku kada je žrtvovana pashalna janjad (Ivan 19,14; Matej 27,45-50). Uskrsnuo je trećeg dana i uzašao na Nebo kako bi primio uvjerenje da je Njegova žrtva prihvaćena (Ivan 20,17; 1. Korinćanima 15,20), upravo u trenutku kada je svećenik trebao prinijeti snop zrelog ječma kao prvi plod (Levitski zakonik 23,10-12). Zatim je, četrdeset dana kasnije, uzašao da bi sjeo s desne strane Bogu i uspostavio novi Savez na blagdan Pedesetnice (Djela 1; 2).

Svrha hodočašća u starom Izraelu bila je “lice Božje gledati” (Psalam 42,2). To je značilo doživjeti Božju naklonost (Psalam 17,15). Slično tome, hebrejski izraz “tražiti lice Božje” značio je tražiti pomoć od Boga (2. Ljetopisa 7,14; Psalam 27,8; 105,4). Prema Poslanici Hebrejima, to je smisao Isusovog uzašašća. Isus je izišao pred Boga sa savršenom žrtvom. Uzašao je na Nebo i kao naš preteča ušao u Božju prisutnost (Hebrejima 6,19.20). On je ispunio obećanje upućeno vjernicima koji putujući “teže za boljom”, i “nebeskom (domovinom)”, “jer iščekivaše grad kojemu je graditelj i tvorac Bog” (Hebrejima 11,10.13-16 — Varaždinska Biblija).

`I opet, zašto bi nam ono što je Krist učinio ne samo na križu, već i ono što sada čini na Nebu, trebalo pružiti sigurnost u spasenje?`