---
title: 'Oni će Vidjeti Njegovo Lice'
date: 03/03/2022
---

`Pročitajte Hebrejima 12,22-24. U kojem smo mi smislu pristupili nebeskom Jeruzalemu i ušli u Božju prisutnost?`

Tvrdi se da su sveti vjerom “pristupili” Sionskoj gori, nebeskom Jeruzalemu. U tom je smislu njihovo iskustvo najava budućnosti. Dakle, nebeski Jeruzalem pripada poretku stvari kojima se “nadamo” i stvarnosti “koje ne vidimo”, ali su nam osigurane na osnovi vjere (Hebrejima 11,1).

Međutim, premda je istinito, to ipak nije cjelovito značenje ovog teksta. I mi smo prispjeli na Sionsku goru i ušli u Božju prisutnost preko našeg predstavnika Isusa (Efežanima 2,5.6; Kološanima 3,1). Isusovo uzašašće nije pitanje vjere, to je činjenica. Upravo ta povijesna dimenzija Isusovog uzašašća daje neodoljivu snagu riječima kojima nas Poslanica Hebrejima potiče da se čvrsto držimo svojeg priznanja vjere (Hebrejima 4,14; 10,23). Pavao kaže: “Budući dakle da imamo uzvišena velikog svećenika, Isusa, Sina Božjega, koji je prošao kroz nebesa. ... Pristupajmo s pouzdanjem k prijestolju milosti.” (Hebrejima 4,14.16)

Prema tome, mi smo preko našeg predstavnika već stigli tamo pa bismo se u skladu s tim trebali i ponašati. Po Njemu smo “okusili nebeski dar ... i dobru riječ Božju i čudesa budućeg svijeta” (Hebrejima 6,4.5). Isusovo uzašašće i služba u nebeskom Svetištu “pouzdano je i čvrsto sidro duše” (Hebrejima 6,19), jamstvo da su obećanja čvrsto utemeljena i dostojna vjerovanja (Hebrejima 7,22). Za nas je vjera povijesno sidro.

U svakom slučaju, Božji cilj ispunit će se ne samo u Isusu, već i u nama. Rekli smo da je Isusovo uzašašće ispunilo tipologiju prva dva godišnja hodočašća u Izraelu — Pashe i Pedesetnice. Ali prema Poslanici Hebrejima i Otkrivenju, posljednje hodočašće, Blagdan sjenica, tek se treba ispuniti. Njega ćemo proslaviti zajedno s Isusom kad budemo u gradu “kojemu je Bog graditelj i tvorac” — u nebeskoj domovini (Hebrejima 11,10.13-16). Nećemo mi praviti sjenice, nego će se Božja sjenica ili šator spustiti s Neba i otada ćemo živjeti s Njim zauvijek. (Otkrivenje 7,15-17; 21,1-4; 22,1-5; Brojevi 6,24-26)

`Kako to obećanje o vječnom životu može postati naša stvarnost u ovom trenutku, usred svijeta tako punog boli i patnje? Koji odgovor možete dati onima koji kažu da je sve to samo mašta koja nam pomaže da se osjećamo bolje u životu ovdje i sada?`