---
title: 'Božji Poziv'
date: 28/02/2022
---

`Pročitajte Hebrejima 12,18-21. Kakvo je iskustvo Izrael imao na Sinajskoj gori?`

Kada je Bog pozvao Izrael iz Egipta, želio je izgraditi osobni, blizak odnos s njima. Poručio im je: “Vi ste vidjeli što sam učinio Egipćanima; kako sam vas nosio na orlovskim krilima i k sebi vas doveo.” (Izlazak 19,3.4)

Zato je Bog preko Mojsija dao potrebne upute da bi se ljudi pripremili za susret s Njim. Narod se trebao prvo posvetiti (Izlazak 19,10-15). Oni koji bi bez pripreme stupili u podnožje gore, poginuli bi. A onda, pošto su se dva dana pripremali, Bog je naredio da trećeg dana “na otegnuti zvuk trube neka se na brdo penju” (Izlazak 19,13). Želio je da i oni imaju iskustvo koje su imali Mojsije i ostali vođe kad su “slobodno Boga motrili i jeli i pili” (Izlazak 24,9-11). Narod je poslije shvatio da je vidio Božju slavu i da “čovjek može ostati na životu iako mu Bog govori” (Ponovljeni zakon 5,24). Međutim, u presudnom trenutku nedostajalo im je vjere. Mojsije je godinama kasnije objasnio: “Jer se vi u strahu od ognja niste htjeli peti na brdo.” (Ponovljeni zakon 5,5) Umjesto toga, tražili su od Mojsija da bude njihov posrednik (Ponovljeni zakon 5,2527; usporedi Izlazak 20,18-21).

Očitovanje Božje svetosti na Sinaju trebalo je naučiti narod da Ga se “plaši”, odnosno da Ga poštuje. “Strah Gospodnji” donosi život, mudrost i čast (Ponovljeni zakon 4,10; usporedi Psalam 111,10; Izreke 1,7; 9,10; 10,27). A trebali su također naučiti da je On milostiv i blagonaklon (Izlazak 34,4-8). Ali dok je Bog želio da mu Izrael priđe, narod se uplašio i zatražio od Mojsija da bude njihov posrednik. Opis događaja na Sinaju u Poslanici Hebrejima prvenstveno prati Mojsijevo izlaganje u kojem on podsjeća narod na njihov nedostatak vjere i otpadništvo sa zlatnim teletom napomenuvši da se i sam uplašio susreta s Bogom zbog njihovog grijeha (Ponovljeni zakon 9,19). Reakcija naroda nije bila ishod Božjeg plana, već posljedica njihovog bezvjerja.

`Zašto mi zahvaljujući Isusu, ne bismo trebali sa strahom pristupati svetom Bogu? Koji uvjeti ipak postoje da bismo Mu mogli pristupiti?`