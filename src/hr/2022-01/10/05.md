---
title: 'Novi I živi Put Kroz Zavjesu'
date: 02/03/2022
---

`Pročitajte Hebrejima 10,19-22. Koji poziv nalazimo u ovim redcima?`

Poslanica Hebrejima tvrdi da je Isus ušao u nebesko Svetište i poziva nas da Ga u tome slijedimo. Ta je zamisao u skladu s ranije iznesenom činjenicom da je Isus vođa i preteča vjernika (Hebrejima 2,10; 6,19.20; 12,2). “Novi i živi put” je novi Savez koji je Isus uspostavio svojom žrtvom i uzašašćem. Izraz “novi i živi” suprotstavljen je opisu starog Saveza kao “starog i zastarjelog” (Hebrejima 8,13). Jer novi Savez pruža oprost grijeha i upisuje Zakon u naše srce, omogućava nam da s povjerenjem pristupamo Bogu ne zahvaljujući nama samima niti bilo čemu što smo učinili, već samo onome što je Isus učinio za nas ispunivši sve obveze Saveza.

Poslanica Hebrejima primjećuje da je stari Savez zahtijevao izgradnju Svetišta i posvećenje svećenika (Hebrejima 9,18-21; usporedi Izlazak 40; 8; 9). Svrha Saveza bila je stvaranje bliskog odnosa između Boga i Njegovog naroda (Izlazak 19,4-6). Kada je Izrael prihvatio taj odnos, Bog je odmah zapovjedio da se sagradi Svetište kako bi mogao prebivati među njima. Posvećenje Svetišta i Božja prisutnost usred Njegovog naroda bio je trenutak kada je Savez između Boga i Izraela dovršen.

Isto vrijedi i za novi Savez. Novi Savez također podrazumijeva uspostavljanje Isusove svećeničke službe za nas (Hebrejima 5,1-10; 7,1-8,13).

Isusovim dolaskom u Božju prisutnost otpočelo je novo razdoblje za Božji narod. U Zahariji 3 opisuje se Sotona kako stoji u Božjoj prisutnosti i optužuje Njegov narod prikazan u liku velikog svećenika Jošue. To je isti onaj tužitelj koji je pokrenuo pitanja o Jobovoj odanosti Bogu (Job 1—2). Međutim, Isusovom žrtvom Sotona je istjeran s Neba (Otkrivenje 12,7-12; usporedi Ivan 12,31; 16,11). Sada je Isus taj koji se zauzima za nas i na osnovi svoje žrtve i vjernosti, traži da budemo spašeni!

`Kakve bi optužbe protiv vas Sotona mogao iznijeti pred Boga kad bi mu bilo dopušteno? Premda je klevetnik, koliko bi morao lagati o vama da bi tražio vašu osudu? U čemu je vaša jedina nada?`