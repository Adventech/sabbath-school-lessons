---
title: 'Potreba Za Zavjesom'
date: 01/03/2022
---

Zavjesa ima dvostruku ulogu. Izraz koji se u Poslanici Hebrejima koristi za zavjesu (katepetasma) mogao se odnositi na zavjesu koja se nalazila na ulazu u dvorište (Izlazak 38,18), zatim na onu kroz koju se ulazilo u vanjsku odaju Svetišta (Izlazak 36,37), ili na unutarnju zavjesu koja je odvajala Svetinju od Svetinje nad svetinjama (Izlazak 26,31-35). Te tri zavjese bile su istodobno ulaz, ali i granica koju su samo pojedinci mogli prijeći.

`Pročitajte Levitski zakonik 16,1.2; 10,1-3. Koje upozorenje tu nalazimo?`

Zavjesa je pružala zaštitu svećenicima dok su služili pred svetim Bogom. Nakon grijeha sa zlatnim teletom, Bog je rekao Mojsiju da ih neće pratiti na putu u Obećanu Zemlju da ih ne bi istrijebio, jer su “narod tvrde šije” (Izlazak 33,3). Zato je Mojsije morao premjestiti Šator sastanka i postaviti ga daleko izvan tabora (Izlazak 33,7). Pa ipak, pošto se zauzeo za narod, Bog je pošao s njima (Izlazak 33,12-20), ali je odredio nekoliko mjera za zaštitu ljudi dok je boravio među njima.

Na primjer, izraelski tabor bio je uređen prema strogom rasporedu, tako da je u sredini ostavljen prazan kvadrat gdje je postavljen Šator. Osim toga, leviti su se nastanili oko Šatora kako bi Svetište i njegov namještaj zaštitili od upada stranaca (Brojevi 1,51; 3,10). Oni su zapravo bili neka vrsta žive “zavjese” koja je štitila izraelski narod: “Levijevci neka borave oko Prebivališta svjedočanstva, da se gnjev ne obori na izraelsku zajednicu. Neka tako Levijevci stražu straže oko Prebivališta svjedočanstva.” (Brojevi 1,53)

Isus kao naš Svećenik također je naša zavjesa. Svojim utjelovljenjem Bog je podigao svoj šator među nama i pružio nam priliku da promatramo Njegovu slavu (Ivan 1,14-18). To je svetom Bogu omogućilo da živi usred nesavršenog naroda.

`Razmislite što je značilo to što je Bog Stvoritelj, Onaj koji je stvorio svemir, boravio među svojim narodom koji je u to vrijeme bio narod odbjeglih robova. Čemu nas to uči o tome koliko nam Bog može biti blizak?`