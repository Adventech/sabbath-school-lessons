---
title: 'Pohlepa Za Novcem I Spolni Nemoral'
date: 21/03/2022
---

`Pročitajte sljedeće tekstove: Hebrejima 13,4.5; Luka 16,10-18; 1. Korinćanima 5,1; Efežanima 5,3-5; Kološanima 3,5. Koja se dva zla povezuju u ovim redcima?`

Pavao upozorava svoje čitatelje protiv požude i bludnosti, jer su to bile dvije ozbiljne prijetnje bratskoj ljubavi. I novozavjetni pisci i drevni moralisti zapazili su povezanost između tih dviju pojava.

Pavlov poziv na poštovanje braka podrazumijevao je izbjegavanje bilo čega što bi umanjilo važnost te ustanove. To je uključivalo suzdržavanje od kršenja bračne zakletve, ali i od neopravdanih razvoda (usporedi Matej 19,9). Poziv da se bračna postelja čuva čistom ozbiljno je upozorenje protiv oskvrnjenja braka izvanbračnim spolnim vezama. U Novom zavjetu izraz “bludnost” odnosi se na svaki oblik spolnog nemorala (1. Korinćanima 5,9-11; 6,9.10; Efežanima 5,5; 1. Timoteju 1,9.10; Otkrivenje 21,8 ; 22,15). S druge strane, grčko-rimsko društvo bilo je prilično nehajno u pogledu spolne etike. Dvostruka mjerila bila su uobičajena. Muškarci su se smjeli upuštati u spolne veze dokle god su bili diskretni. Međutim, Pavao upozorava da će Bog suditi preljubnicima. Vjernici ne smiju dopustiti da im društveni običaji određuju moralna mjerila.

“Ljubav prema novcu” (Suvremeni hrvatski prijevod) bila je jedan od glavnih poroka u grčko-rimskom svijetu. Pavao u jednoj od svojih poslanica čak navodi “ljubav prema novcu” kao “izvor svih zala” (1. Timoteju 6,10).

Pavao govori protiv tog poroka u nekoliko svojih poslanica. Prvo, kršćani bi trebali biti “zadovoljni” onim što imaju (vidi također 2. Korinćanima 9,8; Filipljanima 4,11.12). Štoviše, oni trebaju vjerovati i prihvatiti Božje obećanje da ih On nikada neće “ostaviti” — “nipošto te neću zapustiti” (Hebrejima 13,5). To je obećanje dano Njegovom narodu na više mjesta i u raznim okolnostima, a upućeno je i nama danas (Postanak 28,15; Ponovljeni zakon 31,6.8; Jošua 1,5; 1. Ljetopisa 28,20). Vjernici su, dakle, pozvani da na Božje obećanje odgovore riječima iz Psalma 118,6: “Jahve je sa mnom, i ja ne strahujem: što mi tko može?” Ovo je pozivanje sasvim prikladno jer psalmist izražava svoje povjerenje u Boga usprkos patnjama koje su mu nanijeli nevjernici.

`Na koje sve načine suvremeno društvo podriva spolnu čistoću i istodobno hrani ljudsku pohlepu za novcem? Kako možemo na praktičan način ojačati svoju obranu od ta dva opasna poroka?`