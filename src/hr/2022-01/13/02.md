---
title: 'Briga Za Božji Narod'
date: 20/03/2022
---

`Pročitajte sljedeće tekstove: Hebrejima 13,1.2; Rimljanima 12,13; 1. Timoteju 3,2; Titu 1,8; 1. Petrova 4,9. Koja je bila uloga gostoljubivosti u prvoj Crkvi?`

Kršćanstvo je bilo putujući pokret koji je često ovisio o gostoljubivosti kršćana i nekršćana. Poziv da se “ne zaboravlja” gostoljubivost vjerojatno se ne odnosi samo na nehotičan propust da se netko ugosti, već na svjesno zanemarivanje.

Pavao ne govori o gostoljubivosti samo prema onima s kojima dijelimo istu vjeru. On podsjeća svoje čitatelje da su neki ljudi ugostivši strance, nesvjesno ugostili anđele (Hebrejima 13,2). Vjerojatno je imao na umu posjet trojice tajanstvenih stranaca Abrahamu i Sari (Postanak 18,2-	15). Gostoljubivost podrazumijeva dijeljenje imovine s drugom osobom, pa i stradanje s drugima, kao što je Isus postradao za nas (Hebrejima 2,10-18).

Bratska ljubav prema onima koji su bili u tamnici nije podrazumijevala samo da ih se vjernici sjete u svojim molitvama, već i da im pruže olakšanje materijalnom i emocionalnom potporom. Postojala je opasnost da zatvorenici budu svjesno zanemareni. Jer oni koji su pružali materijalnu i emocionalnu potporu ljudima koje je društvo osudilo, poistovjećivani su s njima. U određenom smislu bili su smatrani njihovim suradnicima, čime su se izlagali opasnosti od društvenog zlostavljanja (Hebrejima 10,32-34).

Određenim slikama i posebnim načinom izražavanja Pavao svoje čitatelje potiče i ohrabruje da se brinu o zatvorenicima. Prvo, on ih podsjeća na pomoć koju su pružali svojoj zatočenoj braći u prošlosti. Bili su “supatnici” i “stajali rame uz rame” s onima koji su bili “javno izvrgnuti izrugivanjima i nevoljama” (Hebrejima 10,33 — Suvremeni hrvatski prijevod). Drugo, spominjanje “nevolja” podsjeća na primjer Mojsija koji “je odabrao da bude zlostavljan s narodom Božjim nego da ima časovito grešno uživanje” (Hebrejima 11,25). Konačno, Pavao oslikava ideal bratske ljubavi. On podsjeća svoje čitatelje da i “sami žive u tijelu” (Hebrejima 13,3). Drugim riječima, oni dijele istu ljudsku narav i zato se trebaju ophoditi prema drugima onako kako bi željeli da se prema njima postupa u istim okolnostima, to jest u tamnici. Trebali bi, dakle, pružati materijalnu i emocionalnu potporu sužnjevima pokazujući im da nisu napušteni.

`Što još možemo učiniti za one koji su lišeni slobode, bili oni članovi crkve ili ne?`