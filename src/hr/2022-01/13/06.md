---
title: 'Iziđimo K Isusu Izvan Tabora'
date: 24/03/2022
---

`Pročitajte sljedeće tekstove: Hebrejima 13,10-14; Marko 8,34; Matej 10,38; Luka 14,27; Galaćanima 2,20. ©to znači izići k Isusu izvan tabora?`

Prostor izvan ulaza u tabor bio je najnečistije moguće mjesto. Tu su spaljivani leševi životinjskih žrtava (Levitski zakonik 4,12). Gubavci su također bili istjerivani izvan tabora (Levitski zakonik 13,46), a tu su vršena i pogubljenja bogohulnika i drugih zločinaca (Levitski zakonik 24,10-16.23; 1. o kraljevima 21,13; Djela 7,58). Takvi propisi zasnivali su se na pretpostavci da Bog prebiva u taboru. Zato je sve što je bilo nečisto izbacivano van, jer Bog u njemu nije želio nikakvu “nečistoću” (Brojevi 5,3; Ponovljeni zakon 23,14).

Isus je stradao na križu izvan Jeruzalema (Ivan 19,17-20). To naglašava sramotu koja je na Njega bačena (Hebrejima 12,2). Osuđen je zato što je izgovorio “hulu na Boga” pa ga je Izrael odbacio i pogubio izvan zidina (Marko 14,63.64; vidi Levitski zakonik 24,11.16). Isus je izbačen iz tabora kao nešto “sramotno”, “nečisto” ili “dostojno prijezira” (Hebrejima 12,2). Pavao potiče vjernike da slijede Isusa tim putom, da iziđu izvan tabora podnoseći sramotu koju je On podnio (Hebrejima 12,2; 13,13). Tim putom je išao i Mojsije koji je “sramotu Kristovu smatrao većim bogatstvom od egipatskog blaga” (Hebrejima 11,26).

Paradoksalno, Poslanica Hebrejima pokazuje da se Božja prisutnost sada pokazuje izvan tabora. Slijediti Isusa izvan tabora ne znači samo “nositi njegovu sramotu”, već i izlaziti “k njemu” (Hebrejima 13,13), baš kao što su Izraelci koji su se htjeli “obratiti Jahvi” odlazili „izvan tabora” u pustinji kad je Mojsije uklonio Božji šator iz tabora nakon spora zbog zlatnog teleta (Izlazak 33,7). Prema tom izvještaju odbacivanje Isusa od strane nevjernika podrazumijevalo je i odbacivanje Boga, kao što je to Izrael učinio klanjajući se zlatnom teletu (Izlazak 32; 33). Dakle, put patnje i stida ujedno je i put k Bogu.

Pavao poziva svoje čitatelje da slijede Isusa kao “začetnika i za- vršitelja” svoje vjere (Hebrejima 12,2) pozivajući ih samim tim da svoje sadašnje patnje smatraju trenutačnom stegovnom mjerom koja će im donijeti “plod pun mira — pravednost” (Hebrejima 12,11). Oni ostavljaju iza sebe iskvareni grad ili tabor u potrazi za “budućim” gradom, čiji je graditelj Bog (Hebrejima 13,14; 11,10.16).

`Što za vas znači slijediti Isusa “izvan tabora”? Koji vam aspekti života vjere u Isusa mogu donijeti “prijezir” ili “sramotu” od strane onih koji vas okružuju? `