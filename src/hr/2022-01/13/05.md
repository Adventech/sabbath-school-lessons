---
title: 'čuvajte Se “raznih Stranih Nauka”'
date: 23/03/2022
---

`Pročitajte sljedeće tekstove: Hebrejima 13,9; 2,9; 4,16; 6,19.20. Gdje se dobiva milost? Kako naša srca bivaju osnažena?`

Odnos između “stranih nauka” i “jela”, spomenut u Hebrejima 13,9, vjerojatno se ne odnosi na razliku između čiste i nečiste hrane.

`Zašto?`

Prvo, čini se da Pavla u ovoj poslanici ne zanima toliko razlika između čiste i nečiste hrane. Na osnovi Djela 15 znamo da je ranokršćanska Crkva zastupala stav da se vjernici spašavaju milošću (Djela 15,7-11), ali da se trebaju i dalje pridržavati nekih propisa o hrani (Djela 15,19.20). Razlikovanje čiste i nečiste hrane i drugi biblijski propisi nisu u suprotnosti s milošću. Pavao tu zapravo tvrdi da novi Savez usađuje Zakon u srce (Hebrejima 8,10-12). Međutim, vrlo se jasno naglašava da su životinjske žrtve i levitsko svećeničko posredovanje u Svetištu zamijenjeni savršenom Isusovom žrtvom i Njegovim svećeničkim posredovanjem (Hebrejima 8,4.5; 10,1-18).

Drugo, kontekst pokazuje da Pavao ne kritizira svoje čitatelje zato što se suzdržavaju od određene hrane, već zato što to čine s nadom da će im to nekako pribaviti milost (Hebrejima 13,9). On tu vjerojatno upozorava protiv sudjelovanja u židovskim ritualnim objedima koji su se prakticirali kao produžetak prinošenja životinjskih žrtava u hramu, i od kojih se očekivalo da donesu duhovnu korist, odnosno milost. Ali milost se ne prima objedovanjem. Milost dolazi samo putem žrtve i svećeničkog posredovanja Isusa Krista. Vjernici imaju “žrtvenik” (Hebrejima 13,10), Kristov križ, od kojeg mogu jesti (Ivan 6,47-58).

U Poslanici Hebrejima “milost” dolazi od Božjeg prijestolja (Hebrejima 4,16). Ta milost ostvarena po Kristu, “pouzdano je i čvrsto sidro”, pričvršćeno za Božje prijestolje (Hebrejima 6,19.20; usporedi Hebrejima 4,16). To je ta milost koju primamo na osnovi Kristove žrtve koja pruža stabilnost i sigurnost našem srcu. Kada se srce “utvrdi” na taj način, ono neće pristajati uz “razne strane nauke” (Hebrejima 13,9) niti će “otpasti” od Boga (Hebrejima 2,1).

`Zadržite se u mislima na punini Kristove žrtve. Zašto je onda svaka pomisao da bi bilo koje naše djelo moglo nešto “dodati” toj žrtvi suprotna Evanđelju i milosti koja se nalazi u Isusu?`