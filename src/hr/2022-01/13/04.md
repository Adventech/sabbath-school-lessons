---
title: 'Ne Zaboravljajte Svoje Vođe'
date: 22/03/2022
---

`Pročitajte Hebrejima 13,7-17. Kakav bismo odnos trebali imati prema svojim vođama?`

U Hebrejima 13,7-17 vjernici se opominju da poštuju i slušaju vođe svoje zajednice. Ulomak počinje pozivom da se “sjećaju svojih starješina” iz prošlosti koji su im propovijedali Božju riječ, a završava pozivom da ih “slušaju” u sadašnjosti (Hebrejima 13,17). Starješine iz prošlosti najvjerojatnije su bili oni koji su prvi objavljivali Riječ i osnovali zajednicu vjernika. Poziv da ih se “sjećaju” nije se odnosio samo na umno vježbanje pamćenja niti na vanjsko iskazivanje počasti. Pavao objašnjava da se njih trebaju “sjećati” promatranjem ishoda njihovog življenja i ugledanjem na njihovu vjeru.

Za Pavla je ugledanje najuzvišeniji čin nasljedovanja i ukazivanja časti. Na taj način on pridodaje starješine i osnivače crkve listi junaka vjere koje kršćani trebaju oponašati. Ta lista obuhvaća junake vjere iz 11. poglavlja Poslanice Hebrejima i Isusa kao savršeni Uzor vjere iz 12. poglavlja. Autor dalje primjećuje da je Isus “isti ... jučer i danas i zauvijek” (Hebrejima 13,8). On stoji u oštroj suprotnosti s lažnim učiteljima koji se vremenom mijenjaju i “zavode raznim stranim naukama” (Heb- rejima 13,9).

Poziv da se sjećamo vođa u Hebrejima 13,7 ponovljen je još snažnije na kraju tog ulomka (Hebrejima 13,7-17). Vjernici se potiču da budu poslušni vođama jer se oni brinu za njihove duše. Tu su vođe opisani kao pastiri zaduženi za duhovno blagostanje zajednice vjernika — njihovog stada, kao oni koji će Bogu polagati račun za njihovo duhovno stanje (vidi također 1. Petrova 5,1-4; 1. Korinćanima 3,10-15). Ta bi se misao trebala primijeniti na sve naše crkvene vođe kao i na sve razine današnje crkvene organizacije.

Kontekst također pokazuje da su ti vođe pomoćni pastiri u službi Isusa, “velikog pastira ovaca” (Hebrejima 13,20). Briga i vjernost vođa s jedne strane, i poslušnost i povjerenje vjernika s druge, rezultirat će radošću. To može značiti da će vođe služiti zajednici “s radošću”, ili da će Bogu položiti račun o zajednici s radošću, a ne s tugom.

`Kako vi možete sa svoje strane ojačati ili poboljšati odnose između vođa i vjernika u vašoj zajednici, kao i odnos prema vođama iz cijelog svijeta?`