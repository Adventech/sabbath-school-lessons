---
title: 'Novi Savez Rješava Problem Našeg Srca'
date: 17/02/2022
---

`Usporedite novozavjetna obećanja u Jeremiji 31,33 i Ezekielu 36,26.27. Na koji su način ona povezana?`

Prvi dokument Saveza napisao je sam Bog na kamenim pločama i stavio ga u Kovčeg saveza kao važno svjedočanstvo o Božjem Savezu s Njegovim narodom (Izlazak 31,18; Ponovljeni zakon 10,1-4). Međutim, dokumenti zapisani u kamenu mogli su se slomiti, a pergamentski svici su, kao što je doživio Jeremija, mogli biti uništeni i spaljeni (Jeremija 36,23).

Ali sada, prema novom Savezu, Bog će napisati svoj Zakon u ljudskim srcima. “Srce” se odnosi na um, organ u kojem su smješteni naš razum i pamćenje (Jeremija 3,15; Ponovljeni zakon 29,4) i u kojem se, što je posebno značajno, donose svjesne odluke (Jeremija 3,10; 29,13).

To obećanje nije omogućilo ljudima samo pristup i znanje o Zakonu. Što je još važnije, ono je trebalo izvršiti promjenu u srcu pripadnika Božjeg naroda. Problem Izraelaca ogledao se u tome što im je grijeh bio urezan “željeznom pisaljkom, urezan dijamantnim vrškom u pločicu njihova srca” (Jeremija 17,1). Imali su nepokorno srce (Jeremija 13,10; 23,17) i zato nisu mogli činiti ono što je pravo (Jeremija 13,23).

Jeremija nije najavio promjenu Zakona, jer problem Izraela nije bio u Zakonu, već u srcu. Bog je želio da vjernost naroda bude odgovor zahvalnosti za ono što je učinio za njih. Zato im je dao Deset zapovijedi s povijesnim uvodom u kojem izražava svoju ljubav i brižnost prema njima (Izlazak 20,1.2). Bog je želio da Izrael poštuje Njegove zakone zato što razumije da On želi ono što je najbolje za njih; ovaj je činjenica bila objelodanjena tijekom njihovog slavnog oslobođenja iz Egipta. Njihova poslušnost trebala je biti izraz zahvalnosti, pokazatelj njihovog stvarnog odnosa.

Isto vrijedi i za nas danas. Ljubav i briga koje je Isus pokazao kad je umro radi nas uvod su u novi Savez (Luka 22,20). Istinska poslušnost potječe iz srca kao izraz ljubavi (Matej 22,34-40). Ta ljubav je znak po kojem se prepoznaje prisutnost Duha Svetoga u životu vjernika. Bog izlijeva svoju ljubav na nas preko svojeg Duha (Rimljanima 5,5) koji se izražava putem ljubavi (Galaćanima 5,22).

`Ako su Izraelci trebali ljubiti Boga čak i bez jasnog razumijevanja istine o Kristovoj smrti, zašto Ga mi ne bismo ljubili još više nego oni? Kako poslušnost otkriva stvarnost te ljubavi? `