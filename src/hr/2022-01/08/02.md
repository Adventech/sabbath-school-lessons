---
title: 'Potreba Za Novim Savezom'
date: 13/02/2022
---

`Pročitajte Hebrejima 7,11-19. Zašto je novi Savez bio potreban?`

Prema Poslanici Hebrejima, činjenica da je Isus postavljen za Svećenika po Melkisedekovom redu podrazumijeva da je na snagu stupio novi Savez. Stari Savez temeljen je na levitskom svećenstvu (Hebrejima 7,11). Levitski svećenici djelovali su kao posrednici između Izraela i Boga i zakon je svakog drugog isključivao iz tog svećenstva. Pavao na osnovi toga zaključuje da promjena svećenstva podrazumijeva i promjenu zakona o svećenstvu, kao i promjenu Saveza (Hebrejima 7,12.18.19).

Problem sa starim Savezom bio je u tome što on nije mogao pružiti savršenstvo (Hebrejima 7,11). Pavao govori o levitskom svećenstvu i njihovoj službi (žrtvama, blagdanima itd.). Životinjske žrtve koje su oni prinosili nisu mogle osigurati istinsko, potpuno očišćenje od grijeha, kao ni pristup Bogu (Hebrejima 10,1-4; 9,13.14; 10,19-23).

Činjenica da je novi Savez bio nužan ne znači da je Bog bio nepravedan prema Izraelu kad mu je dao stari Savez. Levitska služba i služba u Šatoru trebala ih je zaštititi od idolopoklonstva, ali i uputiti na Isusovu buduću službu. Poslanica Hebrejima naglašava da su žrtve bile “sjena budućih dobara” (Hebrejima 10,1).

Upućujući na Isusa, žrtve su trebale pomoći ljudima da svoju nadu i vjeru polažu u “Jaganjca Božjeg koji uzima grijeh svijeta” (Ivan 1,29; usporedi Izaija 53). To je isti zaključak koji Pavao iznosi kad kaže da nam je “Zakon bio čuvar da nas vodi u Krista, da se vjerom opravdamo” (Galaćanima 3,24), ili da je “Krist svrha i svršetak Zakona da se opravda svatko tko vjeruje” (Rimljanima 10,4).

Drugim riječima, čak ni Deset zapovijedi, koliko god bile dobre i savršene, ne mogu donijeti spasenje (Rimljanima 3,20-28; 7,12-14). One pružaju savršeno mjerilo pravednosti, ali ne pružaju pravednost ništa više nego što bi se gledanjem u ogledalo mogle izbrisati staračke bore. Za savršenu pravednost potreban nam je Isus kao naša Zamjena.

`Zašto nas Zakon ne može spasiti? Na kraju krajeva, ako držimo sve zapovijedi i ako ih vršimo ispravno, čak i besprijekorno — zašto nas to ne bi moglo spasiti?`