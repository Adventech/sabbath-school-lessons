---
title: 'Nov I Obnovljen'
date: 14/02/2022
---

`Usporedite Hebrejima 8,10-12 sa sljedećim tekstovima: Ponovljeni zakon 6,4-6; 30,11-14; 31,31-34. Čemu nas to uči o naravi novog Saveza?`

U vezi s obećanjem o novom Savezu, Poslanica Hebrejima osvrće se na ono o čemu je pisao prorok Jeremija. Prema Jeremiji, Božje obećanje o novom Savezu zapravo je obnova Saveza koji je On prvi put sklopio s Izraelom preko Mojsija (Jeremija 31,31-34). Moglo bi se, dakle, tvrditi da se u Jeremiji 31 ne govori strogo o “novom” Savezu, već o “obnovi” prvobitnog Saveza s Izraelom. Hebrejska riječ hadashah, “novi”, zapravo može imati oba značenja — “obnoviti” i “potpuno nov”.

Problem sa starim Savezom bio je u tome što su ga ljudi prekršili (Hebrejima 8,8.9). Savez nije imao mane, ali ljudi jesu. Da je Izrael jasno sagledao simbole dolazećeg Mesije i vjerovao u Njega, Savez ne bi bio prekršen. Ipak, budimo pošteni, među Izraelcima je u povijesti bilo mnogo vjernika u čijem su životu ciljevi Saveza bili ispunjeni i koji su imali Zakon u svojem srcu (Psalam 37,31; 40, 9; 119,11; Izaija 51,7).

Premda je novi Savez zapravo samo obnovljeni stari Savez, on je ipak u određenom smislu doista nov. Jeremijino obećanje o “novom Savezu” nije najavljivalo samo obnovu uvjeta koji su postojali prije izgnanstva i koji su nekoliko puta kršeni i obnavljani jer je narod višeput padao u otpadništvo. A to se događalo zato što ljudi jednostavno nisu bili voljni održati svoj dio Saveza s Bogom (Jeremija 13,23).

Zato je Bog obećao da će učiniti “nešto novo” (Jeremija 31,22). Taj Savez neće biti poput Saveza koji je sklopio “s ocima njihovim” (Jeremija 31,32). Jer zbog nevjerovanja naroda, obećanja koja je Bog dao u okviru Saveza sklopljenog preko Mojsija, nikad nisu bila ispunjena. Sada, na osnovi jamstva koje je dao Sin (Hebrejima 7,22), Bog će ispuniti svrhu svojeg Saveza. Bog nije promijenio Zakon niti je snizio mjerila, već je poslao svojega Sina kao Jamca — potvrdu obećanja Saveza (Hebrejima 7,22; 6,18-20). Zato u tom Savezu nema nikakvih proklet- stava. U njemu su samo blagoslovi jer ga je Isus savršeno ispunio “postavši mjesto nas proklet” (Galaćanima 3,13).

`Pročitajte 2. Timoteju 2,13. Što možemo naučiti iz Božje vjernosti svojem narodu i svojim planovima dok razmatramo naš odnos prema drugim ljudima i našim planovima? `