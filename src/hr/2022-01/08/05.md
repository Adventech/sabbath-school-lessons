---
title: 'Novi Savez Ima Bolja Obećanja'
date: 16/02/2022
---

Možemo doći u napast da pomislimo kako novi Savez sadrži “bolja obećanja” u smislu da nudi veće nagrade nego stari Savez (nebeska domovina, vječni život itd.). Ali Bog je i starozavjetnim vjernicima ponudio iste nagrade kao i nama (pročitajte Hebrejima 11,10.13-16). Dakle, izraz “bolja obećanja” u Hebrejima 8,6 odnosi se na različite vrste obećanja.

Savez između Boga i Izraela sadržavao je obećanja između Njega i naroda. Bog je preuzeo inicijativu, izbavio je Izraelce iz Egipta i obećao da će ih odvesti u Obećanu Zemlju.

`Usporedite Izlazak 24,1-8 i Hebrejima 10,5-10. Koje su sličnosti i razlike između tih dvaju obećanja?`

Savez između Boga i Izraela potvrđen je krvlju. Tom krvlju je po- škropljen žrtvenik i njegovo podnožje, a narod je obećao da će biti poslušan svemu što je Jahve rekao.

“Uvjet za vječni život i danas je upravo onakav kakav je uvijek bio, upravo onakav kakav je bio u Raju prije pada naših praroditelja: savršena poslušnost Božjem zakonu, savršena pravednost. Kad bi se vječni život mogao dobiti pod bilo kojim drugim uvjetom, sreća cijelog svemira bila bi dovedena u opasnost. Stvorila bi se mogućnost da grijeh, sa svim posljedicama nesreće i bijede, postane besmrtan.” (Ellen G. White, Put Kristu, str. 64; u izvorniku 62)

Bog zadovoljava sve zahtjeve novog Saveza umjesto nas jer je dao svojega Sina koji je došao i živio savršenim životom kako bi se u Njemu ispunila obećanja Saveza, a onda bila ponuđena nama na osnovi vjere u Isusa. Isusova poslušnost jamči ispunjenje obećanja Saveza (Hebrejima 7,22). To zahtijeva da Bog Njemu daruje blagoslove Saveza koji zatim bivaju predani nama. Dakle, oni koji su “u Kristu” uživat će ta obećanja zajedno s Njim. Osim toga, Bog nam daje i svojega Duha Svetog da bi nas osposobio za vršenje Njegovog Zakona.

`Krist je ispunio zahtjeve Saveza i zato nema nikakve sumnje da će Božja obećanja koja su nam dana biti ispunjena. Kako vam to pomaže da razumijete značenje 2. Korinćanima 1,20-22? Koju divnu nadu nalazimo u tome?`