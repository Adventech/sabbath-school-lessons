---
title: 'Novi Savez Ima Boljeg Posrednika'
date: 15/02/2022
---

`Pročitajte Hebrejima 8,1-6. Zašto je Isus bolji Posrednik Saveza?`

Grčki izraz mesites („posrednik11) potječe od riječi mesos (“sredina”) i odnosi se na nekoga tko hoda ili stoji u sredini. Ovaj se izraz odnosio na osobu koja je ispunjavala jednu ili više od sljedećih uloga: (1) sudac u sporu između dviju ili više strana, (2) pregovarač ili poslovni posrednik, (3) svjedok u pravnom smislu riječi ili (4) jamac koji jamči izvršenje sporazuma.

Naš izraz “posrednik” ima preusko značenje da bi obuhvatio sve što mesites u Poslanici Hebrejima podrazumijeva, jer se ograničava samo na prva dva ili tri značenja toga grčkog pojma. Poslanica Hebrejima, međutim, naglašava upravo njegovu četvrtu ulogu. Isus nije postavljen kao “posrednik” u smislu da treba riješiti neki spor između Oca i ljudi, ni kao mirotvorac koji smiruje nezadovoljne strane, niti kao svjedok koji potvrđuje postojanje nekog ugovora ili njegovo ispunjavanje. Umjesto toga, kao što objašnjava Poslanica Hebrejima, Isus je Jamac novog Saveza (Hebrejima 7,22). U Poslanici Hebrejima izraz “posrednik” odgovara pojmu “jamac”. On jamči da će obećanja Saveza biti ispunjena.

Kristova smrt omogućuje uspostavljanje novog Saveza jer zadovoljava zahtjeve prvog Sveza s Izraelom (pa čak i onog s prvim ljudima u Edenu), koji je bio prekršen (Hebrejima 9,15-22). U tom smislu Isus je Jamac koji je na sebe preuzeo sve zakonske obveze Saveza koji je prekršen. U drugom smislu, Isusovo uzašašće na Nebo jamči da će se Božja obećanja upućena ljudima ispuniti (Hebrejima 6,19.20). Isus je Jamac Saveza jer je pokazao da su Božja obećanja istinita. A kad je uskrisio Isusa i postavio Ga sebi s desne strane, Otac je pokazao da će i nas uskrisiti i dovesti k sebi.

Isus je veći posrednik od Mojsija jer služi u nebeskom Svetištu i prinio je samog sebe kao savršenu žrtvu za nas (Hebrejima 8,1-5; 10,510). Mojsijevo lice odražavalo je Božju slavu (Izlazak 34,29-35), a Isus jest Božja slava (Hebrejima 1,3; Ivan 1,14). Bog je razgovarao s Mojsijem licem u lice (Izlazak 33,11), a Isus je utjelovljena Božja Riječ (Hebrejima 4,12.13; Ivan 1,1-3.14).

`Da, Krist je zadovoljio zahtjeve Saveza u pogledu poslušnosti. U tom svjetlu, koja je uloga poslušnosti u našem životu i zašto je ona i dalje toliko važna?`