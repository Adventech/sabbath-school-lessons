---
title: 'Po Kome Je Bog Stvorio Svemir'
date: 12/01/2022
---

Poslanica Hebrejima potvrđuje da je Bog stvorio svijet po Isusu i da Isus održava svijet svojom moćnom riječju.

`Pročitajte sljedeće tekstove: Izaija 44,24; 45,18; Nehemija 9,6. Budući da je u Starom zavjetu Gospodin potvrdio da je “sam” stvorio svijet i da je On “jedini Bog”, kako možemo pomiriti te tvrdnje s novozavjetnim tvrdnjama da je Bog stvorio svemir po Isusu (Hebrejima 1,2.3)?`

Neki misle da je Isus bio samo sredstvo pomoću kojeg je Bog stvarao. To nije moguće. Prvo, za Pavla Isus je Gospodin koji je stvorio svijet. On nije bio tek pomagač. U Hebrejima 1,10 čitamo da je Isus Gospodin koji je stvorio Nebo i Zemlju, a Pavao na Njega primjenjuje i ono što se u Psalmu 102,25-27 govori o Jahvi kao Stvoritelju. Drugo, u Hebrejima 2,10 piše da je svemir stvorio Otac. (Isti izrazi primjenjuju se na Isusa u Hebrejima 1,2.) Otac je stvarao, i Isus je stvarao (Hebrejima 1,2.10; 2,10). Između Oca i Sina postoji savršena usuglašenost u namjeri i djelovanju. To je dio tajne Trojstva. Isus je stvarao i Bog je stvarao, ali postoji samo jedan Stvoritelj — Bog, što navodi na zaključak da je Isus Bog.

U međuvremenu, u Hebrejima 4,13 stoji da je Isus i Sudac. Njegova vlast da sudi i vlada proizlazi iz činjenice da je Bog sve stvorio i da On održava svemir (Izaija 44,24-28).

U Hebrejima 1,3 i Kološanima 1,17 dalje stoji da Isus održava svemir. To djelo održavanja vjerojatno obuhvaća misao o vodstvu ili upravljanju. Grčka riječ feron (“održavanje, nošenje”) opisuje vjetar koji upravlja lađom (Djela 27,15.17) ili Boga koji vodi proroke (2. Petrova 1,21). Dakle, u vrlo stvarnom smislu, Isus nas nije samo stvorio, već nas i održava u životu. Svaki dah, svaki otkucaj srca, svaki trenutak našeg postojanja ima svoje ishodište u Njemu — temelju svega stvorenog.

`Potražite Djela 17,28. Zapitajte se što nam se ovdje govori o Isusu i Njegovoj sili. A onda razmislite kakvo značenje ima činjenica da je taj isti Isus umro na križu zbog naših grijeha. Čemu nas ta istina uči o karakteru našega Gospodina koji je spreman na takvo samoodricanje? `