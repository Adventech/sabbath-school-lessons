---
title: 'Obećani Sin'
date: 08/01/2022
---

### Biblijski tekstovi
Izaija 2,2.3; Hebrejima 1,1-4; Izlazak 24,16.17; Izaija 44,24; Hebrejima 1,10; Luka 1,31.32; Hebrejima 1,5.

> <p></p>
> “Na kraju, to jest u ovo vrijeme, govorio nam je po Sinu, koga je postavio baštinikom svega i po kome je stvorio svijet. Sin, koji je odsjev njegova sjaja i otisak njegove biti.” (Hebreji- ma 1,2.3)

Odmah nakon što su Adam i Eva sagriješili, Bog im je obećao “potomka” — Sina koji će ih izbaviti od neprijatelja, povratiti izgubljenu baštinu i ispuniti svrhu za koju su stvoreni (Postanak 3,15). Taj Sin će ih predstavljati i otkupiti tako što će zauzeti njihovo mjesto i na kraju uništiti Zmiju.

“Kad su Adam i Eva prvi put čuli obećanje, očekivali su da će se ono brzo ispuniti. Oni su radosno pozdravili rođenje svojega prvenca, nadajući se da će on možda biti Izbavitelj. Međutim, ispunjenje obećanja se oduljilo.” (Ellen G. White, Isusov život, str. 18; u izvorniku 31) To obećanje poslije je potvrđeno Abrahamu. Bog mu se zakleo da će imati “potomstvo” — Sina preko kojega će svi narodi na zemlji biti blagoslovljeni (Postanak 22,16-18; Galaćanima 3,16). A isto je učinio i s Davidom. Obećao mu je da će njegovog potomka Bog postaviti kao vlastitog Sina, i utvrditi Ga kao pravednog vladara nad svim kraljevima na zemlji (2. Samuelova 7,12-14; Psalam 89,27-29). Ali Adam i Eva, Abraham i David vjerojatno nisu mogli ni zamisliti da će taj njihov Sin — Otkupitelj biti Bog osobno.

**Oikos: Ovog tjedna čitamo iz knjige Ellen G. White, Patrijarski i proroci, Znaci vremena, 2020., stranice 25—31.**