---
title: 'On Je Odsjev Božje Slave'
date: 11/01/2022
---

`Pročitajte Hebrejima 1,2-4. Koje pojedinosti o Isusu saznajemo u ovim redcima?`

U ovom odlomku usredotočit ćemo se na riječi koje glase: “Sin, koji je odsjev njegova sjaja i otisak njegove biti...” (Hebrejima 1,3)

`Pročitajte sljedeće tekstove: Izlazak 24,16;17; Psalam 4,6; 36,9; 89,15. Kako nam ti redci pomažu da razumijemo što je Božja slava?`

U Starom zavjetu Božja slava odnosi se na Njegovu vidljivu prisutnost među Njegovim narodom (Izlazak 16,7; 24,16.17; Levitski zakonik 9,23; Brojevi 14,10). Ta se prisutnost često povezuje sa svjetlom ili sjajem.

Sveto pismo nas izvještava da je Isus svjetlo koje je došlo na ovaj svijet da otkrije Božju slavu (Hebrejima 1,3; Ivan 1,6-9.14-18; 2. Korinća- nima 4,6). Zamislite, na primjer, kako je Isus izgledao kad se preobrazio. “Tada se preobrazi pred njima; lice mu zasja kao sunce, a haljine njegove postadoše bijele kao svjetlo.” (Matej 17,2)

Baš kao što se Sunce ne može opaziti drugačije nego na osnovi odsjaja njegove svjetlosti, tako se Bog spoznaje preko Isusa. Iz naše perspektive, to dvoje je jedno. Budući da je Božja slava sama po sebi svjetlo, u biti i karakteru nema razlike između Boga i Isusa, kao što nema razlike između svjetla i njegovog sjaja.

U Poslanici Hebrejima piše da je Isus “otisak” Očeve biti (Hebrejima 1,3). Poanta je te metafore da postoji savršena podudarnost između Oca i Sina. Imajte na umu da ljudska bića nose Božju sliku, ali ne i Njegovu bit (Postanak 1,26). Sin, međutim, dijeli istu bit s Ocem. Nije čudo što je Isus rekao: “Tko je vidio mene, vidio je i Oca.” (Ivan 14,9)

`Zašto je tako sjajna vijest da nam Isus otkriva Očev karakter i slavu? Što nam Isus govori o tome kakav je Otac?`