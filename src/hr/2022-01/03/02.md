---
title: 'U Ove Posljednje Dane'
date: 09/01/2022
---

Prvi redak Poslanice Hebrejima otkriva da je Pavao vjerovao da živi u “posljednjim danima”. Kad govori o budućnosti, Sveto pismo koristi dva izraza koji imaju različita značenja. Proroci su koristili izraz “vrijeme posljednje” ili “posljednji dani” govoreći o budućnosti uopće (Ponovljeni zakon 4,30.31; Jeremija 23,20). Ali prorok Daniel je upotrijebio drugi izraz — “vrijeme posljednje”, govoreći konkretnije o posljednjim danima zemaljske povijesti (Daniel 8,17; 12,4).

`Pročitajte sljedeće tekstove: Brojevi 24,14-19; Izaija 2,2.3. Što je Bog obećao da će učiniti za svoj narod u “posljednje dane”, “vrijeme posljednje”?`

Nekoliko starozavjetnih proroka najavilo je da će “najposlije” Bog podići Kralja koji će uništiti neprijatelje Njegovog naroda (Brojevi 24,1419) i koji će sve ostale narode privući k Izraelu (Izaija 2,2.3). Pavao tvrdi da su se ta obećanja ispunila u Isusu. On je pobijedio Sotonu i putem objavljivanja Evanđelja privlači sve narode k sebi (Kološanima 2,15; Ivan 12,32). U tom smislu, dakle, “posljednji dani” su već otpočeli jer je Isus ispunio Božja obećanja.

Naši duhovni oci pomrli su u vjeri. Oni su ta obećanja vidjeli i pozdravili “izdaleka”, ali ih nisu primili. Mi smo, s druge strane, vidjeli njihovo ispunjenje u Isusu.

Razmislimo na trenutak o Isusu i Božjim obećanjima. Otac je obećao da će uskrisiti svoju djecu (1. Solunjanima 4,15.16). Divna je vijest da je On Isusovim uskrsnućem označio početak uskrsnuća svoje djece (1. Korinćanima 15,20; Matej 27,51-53). Otac je također obećao novo stvaranje (Izaija 65,17). To je obećanje počeo ispunjavati stvaranjem novog duhovnog života u nama (2. Korinćanima 5,17; Galaćanima 6,15). Obećao je još i da će uspostaviti svoje vječno kraljevstvo (Daniel 2,44). Osnovao je to kraljevstvo tako što nas je izbavio od vlasti Sotone i postavio Isusa za našeg vladara (Matej 12,28-30; Luka 10,18-20). To je, međutim, samo početak. Ono što je otpočeo s Isusovim prvim dolaskom, Otac će i dovršiti u vrijeme Njegovog drugog dolaska.

`Prisjetite se svih obećanja koja vam je Bog ispunio u prošlosti. Kako nam to može pomoći da vjerujemo u Njegova obećanja koja se još nisu ispunila?`