---
title: 'Za Daljnje Proučavanje'
date: 14/01/2022
---

Došavši na Zemlju kao Božji Sin, Isus je ispunio nekoliko uloga istodobno. Na prvom mjestu, kao sveti Božji Sin, Isus nam je došao otkriti Oca. Svojim djelima i riječima pokazao nam je kakav je Otac i zašto Mu možemo vjerovati i biti poslušni.

Isus je također došao kao najavljeni Davidov, Abrahamov i Adamov Sin preko kojega je Bog obećao da će pobijediti neprijatelja i zavladati svijetom. Dakle, Isus je zauzeo Adamovo mjesto na čelu čovječanstva i ispunio prvobitnu namjeru koju je Bog imao za ljude (Postanak 1,26-28; Psalam 8,3-8). Došao je kao pravedni Vladar kakvog je Bog oduvijek želio da ovaj svijet ima.

“Riječ koja je upućena Isusu na Jordanu: ‘Ti si Sin moj, Ljubljeni moj, koga sam odabrao!’ obgrlila je cijeli ljudski rod. Bog je progovorio Isusu kao našem predstavniku. Unatoč svim našim grijesima i slabostima, nismo odbačeni kao bezvrijedni. On ‘nas dobrostivo obdari [prihvati] u Ljubljenome’ (Efežanima 1,6). Slava koja je počivala na Kristu zalog je Božje ljubavi prema nama. ... Svjetlost koja je iz otvorenih vrata padala na Spasiteljevu glavu, padat će i na nas dok se molimo za pomoć da se odupremo kušnji. Glas koji je govorio Isusu kaže svakoj vjernoj duši: ‘Ovo je Sin moj, Ljubljeni moj, koga sam odabrao!’” (Ellen G. White, Isusov život, str. 76; u izvorniku 113)

**Pitanja za razgovor**

`1.	Saznali smo da nam bolje razumijevanje Isusovih riječi i postupaka pomaže da bolje razumijemo i Boga Oca. Na koje bi načine bolje razumijevanje Isusa trebalo obogatiti naš odnos s Bogom Ocem?`

`2.	Saznali smo da Bog želi razgovarati s nama i da postupa prema nama isto onako kako je govorio s Isusom i postupao prema Njemu. Što nam to govori o načinu na koji bismo se mi trebali odnositi prema drugima?`

`3.	Zadržite se u mislima na značenju Kristovog vječnog božanstva. Što propuštamo ako vjerujemo da je Isus bio u nekom trenutku, na neki način, stvoreno biće, poput nas, ali je otišao na križ? Usporedite tu misao s činjenicom da je Krist vječni Bog i da je On osobno otišao na križ. U čemu je razlika?`

`4.	Razgovarajte u razredu o klanjanju Bogu. Pročitajte Otkrivenje 14,7. U kojem je smislu klanjanje Bogu sastavni dio sadašnje istine i poruke trojice anđela?`