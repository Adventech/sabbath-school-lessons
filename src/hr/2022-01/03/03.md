---
title: 'Bog Nam Je Govorio Preko Sina'
date: 10/01/2022
---

`Pročitajte Hebrejima 1,1-4. Koja je središnja misao ovog ulomka?`

Na izvornom grčkom jeziku ulomak u Hebrejima 1,1-4 sastoji se od samo jedne rečenice, za koju se tvrdi da je najljepša u cijelom Novom zavjetu s obzirom na vještinu retoričkog izraza. Njezina je glavna poruka da nam se Bog obratio preko svojeg Sina Isusa.

Iz perspektive Židova u prvom stoljeću, Božja riječ se dugo nije čula. Posljednje otkrivenje zabilježeno u pisanoj Božjoj riječi došlo je preko proroka Malahije i preko službe Ezre i Nehemije četiri stoljeća prije toga. Ali sada im se Bog ponovno obratio preko Isusa.

Božje otkrivenje preko Isusa, međutim, bilo je uzvišenije u odnosu na otkrivenja koja je Bog davao preko proroka jer je Isus uzvišeniji put otkrivenja. On je Bog koji je stvorio Nebo i Zemlju i upravlja svemirom. Pavao nikad nije dovodio u pitanje Kristovo božanstvo. Po njemu, to je sve samo ne pretpostavka.

Za Pavla je Stari zavjet bio Božja riječ. Isti Bog koji je govorio u prošlosti, govori i u sadašnjosti. Stari zavjet prenosio je istinsku spoznaju Božje volje. Međutim, njegovo potpunije značenje bilo je moguće shvatiti tek kada je Sin došao na Zemlju. U Pavlovom umu, otkrivenje Oca preko Sina pružilo je ključ za razumijevanje prave širine Starog zavjeta, baš kao što slika na kutiji slagalice pruža ključ za pronalaženje pravog mjesta za svaki njezin dio. Tako je Isus na svjetlo dana iznio veliki dio Starog zavjeta.

U međuvremenu, Isus je postao naš Predstavnik i Spasitelj. On je zauzeo naše mjesto u borbi i pobijedio Zmiju. Tako je u Poslanici u Hebrejima Isus za vjernike “Začetnik” ili “Poglavar” spasenja, i “veliki svećenik” (Hebrejima 2,10 — Varaždinska Biblija; Hebrejima 6,20). On se bori za nas i predstavlja nas. To također znači da ono što je učinio za Isusa, našeg Predstavnika, Otac želi učiniti i za nas. Onaj koji je uzvisio Isusa i postavio Ga sebi s desne strane, želi da i mi sjedimo s Isusom na Njegovom prijestolju (Otkrivenje 3,21). Poruka koju nam Bog šalje preko Isusa ne obuhvaća samo ono što je Isus rekao, već i ono što je Otac učinio s Njim i preko Njega, a sve za našu sadašnju i vječnu korist.

`Razmislite što znači to što je Isus — Bog — došao na Zemlju. Zašto bi nam ta istina trebala uliti tako mnogo nade?`