---
title: 'Zemlja Kao Mjesto Počinka'
date: 23/01/2022
---

`Pročitajte Postanak 15,13-21. Što je Bog obećao Abrahamu?`

Kad je izbavio Izraelce iz ropstva u Egiptu, Božja je namjera bila da ih dovede u Kanaan, gdje će biti slobodni, služiti i živjeti u poslušnosti Njemu (Izlazak 33,14; Jošua 1,13), što je uključivalo i subotnji počinak koji je faraon zabranjivao. Kanaanska zemlja bila je obećana u baštinu njihovom ocu Abrahamu zato što je poslušao Božji glas i napustio svoj zavičaj kako bi otišao u Obećanu Zemlju (Postanak 11,31—12,4).

Božji cilj pritom nije bio da oni jednostavno zaposjednu određenu zemlju. Bog ih je zapravo dovodio k sebi (Izlazak19,4). Želio je da oni žive u zemlji u kojoj će moći uživati u prisnom odnosu s Njim bez ikakvih smetnji, a također i svjedočiti svijetu o tome tko je pravi Bog i što je On pružio svojem narodu. Poput subote stvaranja, Kanaan je bio samo okvir koji je narodu omogućio blizak odnos s njihovim Otkupiteljem i uživanje u Njegovoj dobroti.

U Ponovljenom zakonu 12,1-14, Jahve kaže Izraelcima da će u pravi počinak ući ne onda kad zaposjednu zemlju, već kad je očiste od idolopoklonstva. Nakon toga, Bog će njima, svojim izabranicima, pokazati mjesto na kojem će prebivati među njima.

`Pročitajte Izlazak 20,8-11; Ponovljeni zakon 5,12-15. Koja dva događaja subotnji odmor obilježava i na koji su način oni povezani?`

Bog je subotu stvaranja povezao s oslobođenjem iz Egipta. Zapovjedio je Izraelu da svetkuje subotu kao uspomenu na stvaranje i izbavljenje iz Egipta. Tako su u zapovijedi o suboti sadržani stvaranje i spasenje. Kao što nismo sami sebe stvorili, tako ne možemo sami sebe ni spasiti. To je djelo koje samo Bog može učiniti, a mi odmaranjem priznajemo da ovisimo o Njemu ne samo za svoje postojanje, već i za spasenje. Držanje subote moćan je izraz spasenja vjerom.

`Kako nam svetkovanje subote može pomoći da postanemo svjesni svoje potpune ovisnosti o Bogu ne samo u pogledu našeg postojanja, već i spasenja?`