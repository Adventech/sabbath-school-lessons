---
title: 'Ulazak U Njegov Počinak'
date: 26/01/2022
---

`Pročitajte Hebrejima 3,11; 4,1.3.5.10. Kako Bog opisuje počinak u koji nas poziva da uđemo?`

Zapovijed o suboti u Izlasku 20,8-11 i njezino ponavljanje od strane Mojsija u Ponovljenom zakonu 5,12-15 pozivaju nas da se sjećamo što je Bog učinio za nas. Kao što smo vidjeli, ono što je Bog napisao na kamenim pločama upućuje nas na dovršenje Njegovog djela stvaranja (Izlazak 31,18; 34,28). U Ponovljenom zakonu Izraelu je zapovjeđeno da drži subotu imajući u vidu Božje dovršeno djelo izbavljenja iz egipatskog ropstva. Izlazak iz Egipta upućivao je unaprijed na djelo izbavljenja od grijeha koje je Krist ostvario na križu kad je rekao: “Svršeno je!” (Ivan 19,30) Tako je subota dvostruko blagoslovljena i posebno je značajna za kršćane.

`Pročitajte Hebrejima 4,9-11.16. Što smo mi pozvani činiti?`

Subotnji odmor proslavlja dovršenje Božjeg djela stvaranja (Postanak 2,1-3; Izlazak 20,8-11) i otkupljenja (Ponovljeni zakon 5,12-15). Slično tome, Isusovim ustoličenjem u nebeskom Hramu proslavljeno je prinošenje savršene žrtve za naše spasenje (Hebrejima 10,12-14).

Zapazite, Bog se odmorio tek kada je osigurao naše blagostanje. Bog je počinuo kada je dovršio stvaranje svijeta. Poslije je Bog počivao u hramu, ali tek nakon što je osvajanje zemlje koju je obećao Abrahamu bilo dovršeno Davidovim pobjedama, a Izrael živio “bez straha” (1. o kraljevima 4,21-25; usporedi: Izlazak 15,18-21; Ponovljeni zakon 11,24; 2. Samuelova 8,1-14). Bog je sebi sazidao kuću tek nakon što su kralj i narod imali svoje kuće.

`Kako možemo već sada ući u Njegov počinak? Kako možemo vjerom počivati u sigurnosti spasenja koje imamo u Kristu, a ne u sebi samima?`