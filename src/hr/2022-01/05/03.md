---
title: 'Zbog Nevjerovanja'
date: 24/01/2022
---

`Pročitajte Hebrejima 3,12-19. Zašto Izrael nije mogao ući u obećani počinak?`

Žalosno je što oni koji su bili izbavljeni iz Egipta nisu ušli u počinak koji im je Bog obećao. Kad su stigli u Kadeš Barneu, na samoj granici Obećane Zemlje, Izraelcima je nedostajalo vjere koja im je bila potrebna. Trinaesto i četrnaesto poglavlje knjige Brojeva govore o tome kako su uhode počeli Izraelcima “ozloglašivati zemlju koju su izviđali” (Brojevi 13,33). Oni su, doduše, potvrdili da je zemlja dobra, ali su upozorili i na to da su stanovnici snažni, da su im gradovi utvrđeni i da ih neće moći osvojiti.

Kaleb i Jošua potvrdili su da je zemlja dobra, a nisu ni osporavali činjenicu da su tamošnji stanovnici snažni i da su im gradovi utvrđeni. Ali su također tvrdili da je Bog s njima i da će ih On uvesti u tu zemlju (Brojevi 14,7-9). Pa ipak, ljudi koji su svjedočili kako je Bog uništio Egipat s deset zala (Izlazak 7—12), kako je zatro faraonovu vojsku u Crvenom moru (Izlazak 14), kako im je davao kruh s neba (Izlazak 16) i vodu iz stijene (Izlazak 17) i otkrivao svoju stalnu prisutnost u oblaku koji ih je vodio (Izlazak 40,36-38) — ti se isti ljudi sada nisu pouzdali u Njega. Tragičnom ironijom, naraštaj koji je vidio tako moćna očitovanja Božje sile postao je simbol nevjerovanja (Nehemija 9,15-17; Psalam 106,24-26; 1. Korinćanima 10,5-10).

Bog svojoj djeci obećava darove koji su izvan ljudskog domašaja. To i jest razlog što su oni zasnovani na milosti i dostupni samo po vjeri. A u vezi s obećanjem koje je Izrael primio, u Hebrejima 4,2 objašnjava se da “njima riječ koju su čuli nije koristila ništa, jer se nisu pridružili onima koji su je s vjerom čuli”.

Izrael je putovao do granica Obećane Zemlje kao narod. Međutim, kada su se suočili s proturječnim izvještajima, ljudi su se poistovjetili s onima kojima je nedostajalo vjere. Vjera je zarazna, kao i nevjerovanje. Zato Poslanica Hebrejima upućuje svoje čitatelje da “opominju” jedni druge (Hebrejima 3,13), da se međusobno potiču “na ljubav i dobra djela” (Hebrejima 10,24), i budno paze “da tko ne ostane bez milosti Božje” (Hebrejima 12,15).

`Na koje načine možete doprinijeti izgradnji vjere ostalih vjernika? Što možete učiniti da nikad ne govorite i ne činite nešto što bi moglo oslabiti vjeru drugih?`