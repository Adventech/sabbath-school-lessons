---
title: '“danas, Kad čujete Glas Njegov”'
date: 25/01/2022
---

`Pročitajte Hebrejima 4,4-8. Koje je značenje ulaska u počinak “danas”, i u kakvoj je to vezi sa svetkovanjem subote?`

Nevjerovanje je spriječilo pustinjski naraštaj da uđe u počinak koji je Bog obećao, ali On je i dalje opominjao svoj narod da ne otvrdne srce i da uđe u Njegov počinak. Pavao višeput ponavlja da je Božje obećanje “ostavljeno” (Hebrejima 4,1.6.9). On upotrebljava grčke glagole katalei- po i apoleipo naglašavajući da obećanje o ulasku u Njegov (Božji) počinak i dalje vrijedi. Činjenica da se poziv za ulazak u taj počinak ponovio u Davidovo vrijeme (Hebrejima 4,6.7, s osvrtom na Psalam 95) podrazumijeva da obećanje još uvijek nije u potpunosti ispunjeno i da se još uvijek možemo pozivati na njega. Zapravo, Pavao tvrdi da nam je doživljaj istinskog subotnjeg počinka omogućen još od vremena stvaranja (Hebrejima 4,3.4).

Bog i nas “danas” poziva da uđemo u Njegov počinak. “Danas” je ključni pojam u cijelom Svetom pismu. U vrijeme obnavljanja Saveza Izraela s Bogom na granicama Obećane Zemlje, Mojsije je posebno naglasio važnost pojma “danas” (Ponovljeni zakon 5,3; usporedi Ponovljeni zakon 4,8; 6,6 itd.). Bio je to trenutak za razmišljanje kako bi spoznali Božju vjernost (Ponovljeni 11,2-7) i donijeli odluku da Mu budu poslušni (Ponovljeni zakon 5,1-3). Slično tome, Jošua upućuje poziv svojim sunarodnjacima: “Danas izaberite kome ćete služiti.” (Jošua 24,15)

“Danas” je i za nas vrijeme odluke, vrijeme mogućnosti, ali i opasnosti, kao što je oduvijek bilo za Božji narod (vidi 2. Korinćanima 6,2). Izraz “danas” pet puta se pojavljuje u 3. i 4. poglavlju Poslanice Hebreji- ma. Njime se naglašava koliko je važno poslušati Božji glas (Hebrejima 3,7.15; 4,7), jer neposlušnost Bogu i nevjerovanje Njegovoj riječi dovodi do nepokornosti i otvrdnuća srca. To može čak i odgoditi naš ulazak u nebeski Kanaan, baš kao što je pustinjski naraštaj spriječilo da uđe u ovozemaljski. Isus je pobijedio naše neprijatelje (Hebrejima 2,14-16) i uspostavio novi Savez (Hebrejima 8—10) tako da možemo “slobodno” stupiti u Božju prisutnost (Hebrejima 4,14-16). Poziv koji nam je “danas” upućen jest poziv na priznanje činjenice da nam je Bog vjeran i da nam je pružio sve razloge da Njegovu ponudu prihvatimo bez odgađanja.

`Koje duhovne odluke morate donijeti “danas”, umjesto da ih odgađate za neko drugo vrijeme? Koja iskustva imate u vezi s odgađanjem nečega za što ste znali da je Bog htio da učinite odmah?`