---
title: 'Predokus Novog Stvaranja'
date: 27/01/2022
---

`Usporedite sljedeće tekstove: Izlazak 20,8-11; Ponovljeni zakon 5,12-15; Hebrejima 4,8-11. Koje razlike zapažate u njima u pogledu značenja subotnjeg počinka?`

Kao što smo već vidjeli, ovi tekstovi u Izlasku i Ponovljenom zakonu pozivaju nas da se osvrnemo na prošlost. Potiču nas da se odmaramo subotom kako bismo proslavljali Božja dostignuća ostvarena u vrijeme stvaranja i otkupljenja. Međutim, ulomak u Hebrejima 4,9-11 upućuje nas na budućnost. Govori nam da je Bog pripremio subotnji počinak koji je u budućnosti. Predlaže novu dimenziju svetkovanja subote. Subotnji odmor nije samo podsjećanje na Božje pobjede u prošlosti, već i proslavljanje Božjih obećanja u budućnosti. Ta buduća dimenzija svetkovanja subote oduvijek je bila prisutna, ali je često zanemarivana. Nakon pada, ona je podrazumijevala obećanje da će Bog jednog dana, preko Mesije, vratiti stvorenom svijetu njegovu prvobitnu slavu. Bog nam je zapovjedio da Njegovo djelo spasenja slavimo svetkovanjem subote, jer subota upućuje na vrhunac spasenja koje se ogleda u novom stvaranju. Svetkovanje subote je iščekivanje Neba u ovom nesavršenom svijetu.

U hebrejskoj predaji to je oduvijek bilo jasno. “Život Adama i Eve”, starozavjetni pseudoepigraf, djelo nastalo između 100. godine pr. Kr. i 200. godine po Kr., na 18. str. navodi: “Sedmi dan je znak uskrsnuća, odmor budućeg doba.” Drugi stari židovski izvor navodi: “Buduće doba je ‘dan subotnjeg počinka za vječnost’.” (Mišna, str. 873) U djelu rabina Akive, prema jednom kasnijem izvoru, navodi se sljedeće: “Izrael je rekao pred Svetim i Blagoslovljenim: ‘Gospodaru svijeta, ako poštujemo zapovijedi, kakvu ćemo nagradu primiti?’ Odgovorio im je: ‘Budući svijet.’ Tada su Mu rekli: ‘Pokaži nam kako će on izgledati.’ I pokazao im je subotu.” (Theodore Friedman, “The Sabbath Anticipation of Redemp- tion,” Judaism: A Quarterly Journal, sv. 16, str. 443,444)

Subota je vrijeme za proslavljanje, radost i zahvalnost. Kada svetkujemo subotu, pokazujemo da vjerujemo u Božja obećanja, da prihvaćamo Božji milosni dar. Subota je oličenje žive, aktivne vjere. A što se djela tiče, svetkovanje subote vjerojatno je najpotpuniji izraz naše vjere da smo spašeni milošću po vjeri u Njega.

`Kako možete svetkovati subotu na način koji će odražavati naše razumijevanje spasenja vjerom bez djela Zakona? Na koji je način subotnji počinak izraz spasenja milošću? `