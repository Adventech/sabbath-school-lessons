---
title: 'Različite Vrste žrtava'
date: 21/02/2022
---

Isusova smrt omogućila je oprost ili brisanje naših grijeha. Brisanje grijeha, međutim, uključuje mnogo više od ukidanja kazne zbog kršenja Sveza. To obuhvaća i druge podjednako važne elemente. Zato je izraelski žrtveni sustav imao pet različitih vrsta žrtava. Svaka je bila nužna da bi se izrazilo bogatstvo značenja Kristovog križa.

`Pročitajte Efežanima 3,14-19. Koju je molitvu Pavao uputio za vjernike?`

Žrtva paljenica (holokaust) zahtijevala je da se cijela životinja spali na žrtveniku (Levitski zakonik 1). Ona je predstavljala Isusa koji je svoj život žrtvovao za nas. Za pomirenje je bilo potrebno da nam se Isus potpuno preda. Iako je bio jednak s Bogom, Isus se lišio te jednakosti “uzevši narav sluge” (Filipljanima 2,5-8).

Žrtva prinosnica bila je dar zahvalnosti za Božju brigu o svojem narodu (Levitski zakonik 2). Ona također predstavlja Isusa, “kruh života” (Ivan 6,35.48), u kojemu imamo vječni život.

Žrtva pričesnica (zahvalna žrtva) podrazumijevala je zajednički obrok s prijateljima i obitelji da bi se proslavilo blagostanje koje je Bog osigurao (Levitski zakonik 3). Predstavljala je Hrista, čija nam je žrtva osigurala mir (Izaija 53,5; Rimljanima 5,1; Efežanima 2,14). Osim toga, ona naglašava da i mi moramo sudjelovati u Isusovoj žrtvi jedući Njegovo meso i pijući Njegovu krv (Ivan 6,51-56).

Žrtva okajnica ili žrtva za grijeh prinosila se radi oslobođenja od grijeha (Levitski zakonik 4,1—5,13). Ova je žrtva naglašavala ulogu krvi životinje — koja je prikazivala njezin život — u opraštanju (Levitski zakonik 17,11) i ukazivala na Isusovu krv koja nas izbavlja od naših grijeha (Matej 26,28; Rimljanima 3,25; Hebrejima 9,14).

Žrtva naknadnica (Levitski zakonik 5,14—6,7) pružala je oprost u slučajevima kada je bilo moguće obeštećenje ili nadoknada. Ona ukazuje da nas Božji oprost ne oslobađa odgovornosti da onima kojima smo nanijeli zlo, pružimo obeštećenje ili nadoknadu kad je to moguće.

Žrtve u Svetištu uče nas da spasenje znači nešto više od prihvaćanja Isusa kao naše Zamjene. Mi se moramo i “hraniti” Njime, dijeliti svoje prednosti s drugima i pružiti obeštećenje onima kojima smo nanijeli nepravdu.