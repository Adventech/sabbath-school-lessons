---
title: 'Zašto Su Bile Potrebne žrtve?'
date: 20/02/2022
---

U Hebrejima 9,15 objašnjava se da je smrt Isusa kao žrtve imala za cilj “otkupljenje prekršaja učinjenih u vrijeme prvoga Saveza”, kako bi Božji narod primio “obećanje — vječnu baštinu”.

Na starom Bliskom istoku savez između dviju osoba ili naroda shvaćao se vrlo ozbiljno. U to je bila uključena razmjena obećanja pod zakletvom, pri čemu se polazilo od pretpostavke da će bogovi kazniti one koji prekrše zakletvu. Često su ti savezi bili potvrđivani prinošenjem životinjskih žrtava.

Na primjer, kada je Bog sklapao Savez s Abrahamom, ceremonija je uključivala presijecanje životinja na pola (Postanak 15,6-21). Prema običaju, strane obuhvaćene savezom hodale bi između rasječenih dijelova, što se smatralo potvrdom da će sudbina tih životinja snaći stranu koja prekrši savez. Međutim, u ovom slučaju bilo je posebno značajno to što je samo Bog hodao između dijelova životinja, stavljajući Abrahamu do znanja da On neće prekršiti svoje obećanje.

`Usporedite Postanak 15,6-21 i Jeremija 34,8-22. Čemu nas ovi tekstovi uče u vezi sa Savezom?`

Savez s Bogom omogućio je Izraelu ulazak u Obećanu Zemlju kao njihovu baštinu. To je, međutim, uključivalo skup zapovijedi i škroplje- nje žrtvenika krvlju. To škropljenje nagovještavalo je sudbinu strane koja bi prekršila Savez. Zato Poslanica Hebrejima naglašava da “bez prolijevanja krvi nema oproštenja” (Hebrejima 9,22).

Otuda, kada je Izrael prekršio Savez, Bog se suočio s bolnom dilemom. Savez je zahtijevao smrt prijestupnika, ali Bog je ljubio svoj narod. Ako bi Bog jednostavno odvratio pogled i ne bi kaznio prijestupnike, Njegove zapovijedi nikad više ne bi imale izvršnu snagu i ovaj bi svijet zapao u kaos.

I tako se Božji Sin ponudio kao Zamjena. On će umrijeti umjesto nas da bismo mi primili “obećanje — vječnu baštinu” (Hebrejima 9,15.26; Rimljanima 3,21-26). Drugim riječima, sačuvat će svetost svojeg Zakona, dok će istodobno spasiti one koji su taj Zakon prekršili. A to je mogao učiniti samo preko križa.

`Kako na osnovi svega toga možemo zaključiti zašto je Zakon toliko bitan za Evanđelje?`