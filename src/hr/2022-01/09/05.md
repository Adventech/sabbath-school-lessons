---
title: 'Križ I Cijena Oprosta'
date: 23/02/2022
---

`Pročitajte Hebrejima 9,22-28. Što nam ovaj ulomak govori o Kristovoj službi u nebeskom Svetištu?`

Misao da je nebeskom Svetištu potrebno čišćenje ima smisla u kontekstu starozavjetnog Svetišta. Svetište je simbol Božje vladavine (1. Samuelova 4,4; 2. Samuelova 6,2), a način na koji se Bog nosi s grijesima svojeg naroda utječe na dojam o pravednosti Njegove vlasti (Psalam 97,2). Kao Vladar, Bog je Sudac svojem narodu i od Njega se očekuje da bude pošten, da obrani nevine i osudi krive. Dakle, kada Bog oprosti grešniku, On preuzima sudačku odgovornost. Svetište, koje prikazuje Božji karakter i vlast, je okaljano. To objašnjava zašto Bog nosi naše grijehe kada nam oprašta (Izlazak 34,7; Brojevi 14,17-19 — izvorni hebrejski izraz nose, “opraštanje”, u ovim redcima doslovno znači “nošenje, podnošenje11).

Ovu je misao ilustrirao žrtveni sustav u izraelskom Svetištu. Kada je netko tražio oprost, donio bi životinju kao žrtvu umjesto sebe, priznao nad njom svoje grijehe i zaklao je. Krvlju životinje škropili su se rogovi žrtvenika, ili je njome škropljeno pred zastorom u prvom odjelu hrama. Tako se grijeh simbolički prenosio u Svetište. Bog je uzimao grijehe ljudi i sam ih nosio.

U izraelskom sustavu, čišćenje od grijeha, ili pomirenje, odvijalo se u dvije faze. Tijekom godine pokajani grešnici prinosili su žrtve u Svetištu, čime su oni sami bili čišćeni od grijeha, ali se njihov grijeh prenosio u Svetište, na samog Boga. Krajem godine, na Dan pomirenja, koji je bio dan suda, Bog bi očistio Svetište oslobađajući se svoje sudačke odgovornosti time što je grijehe iz Svetišta prenosio na žrtvenog jarca, Azazela, koji je prikazivao Sotonu (Levitski zakonik 16,15-22).

U takvom dvofaznom sustavu, prikazanom dvjema prostorijama u zemaljskom Svetištu, koje je bilo maketa nebeskoga (Izlazak 25,9; Hebrejima 8,5), Bogu je pokazivao milost i pravdu u isto vrijeme. Oni koji su priznavali svoje grijehe tijekom godine pokazivali su odanost Bogu poštovanjem svečanog odmora i preispitivanjem sebe na Dan pomirenja (Levitski zakonik16,29-31). Oni koji ne bi pokazali takvu odanost bili bi “odstranjeni iz naroda” (Levitski zakonik 23,27-32).

`Zamislite kako bi izgledalo kad biste se suočili s pravednom kaznom za svoje grijehe. Kako vam to može pomoći da razumijete što je Krist učinio za vas?`