---
title: 'Sud I Božji Karakter'
date: 24/02/2022
---

`Pročitajte sljedeće tekstove: Rimljanima 3,21-26; 1,16.17; 5,8. Što nam otkupljenje na križu radi oprosta naših grijeha otkriva o Bogu?`

Oprost naših grijeha podrazumijeva dvije faze u Isusovom posredovanju u dvije odaje nebeskog Svetišta. Prvo, Isus je uklonio naše grijehe i sam ih ponio na križ kako bi pružio oprost svima koji vjeruju u Njega (Djela 2,38; 5,31). Na križu je Isus dobio pravo da oprosti svakome tko vjeruje u Njega, jer je On ponio grijehe svih ljudi. On je također učinio novi Savez koji Mu dopušta da putem Duha Svetoga utisne Božji zakon u srce vjernika (Hebrejima 8,10-12; Ezekiel 36,25-27).

Druga faza Isusove službe obuhvaća predadventni sud, koji je u vrijeme pisanja Poslanice Hebrejima još uvijek bio u budućnosti (Hebrejima 2,1-4; 6,2; 9,27.28; 10,25). Taj sud počinje od Božjeg naroda i opisan je u sljedećim tekstovima: Daniel 7, 9-27; Matej 22,1-14; Otkrivenje 14,7. Njegova je svrha pokazati da je Bog pravedan kad oprašta svojem narodu. Na tom će se sudu izvještaji o njihovom životu staviti na uvid čitavom svemiru. Bog će pokazati što se događalo u srcima tih vjernika, kako su oni prihvatili Isusa kao svojeg Spasitelja i primili Njegovog Duha u svoj život.

U vezi s tim sudom, Ellen G. White piše: “Čovjek se sam ne može suočiti s ovim optužbama. On stoji pred Bogom u svojoj grijehom uprljanoj odjeći, priznajući svoju krivnju. Ali Isus naš Zagovornik iznosi svoju djelotvornu molbu za one koji su Mu s pokajanjem i vjerom predali svoju dušu. On moli za njih i pobjeđuje njihovog tužitelja svojim moćnim dokazima s Golgote. Njegova savršena poslušnost Božjem zakonu, sve do smrti na križu, dala Mu je svu vlast na Nebu i na Zemlji, i On traži Očevo milosrđe i pomirenje za grešnog čovjeka. ... Ali dok moramo biti svjesni svoje grešnosti, trebamo se pouzdati u Krista koji je naša pravednost, naše posvećenje i naše otkupljenje. Mi ne možemo odgovoriti na Sotonine optužbe protiv nas. Samo Krist može stvarno moliti za nas. On je u stanju ušutkati tužitelja dokazima koji nisu zasnovani na našim, nego na Njegovim zaslugama.” (Svjedočanstva za Crkvu, sv. 5, str. 414,415; u izvorniku 471,472)

`Zašto nam križ i Isusova služba za nas stavljaju do znanja da bismo na sud trebali gledati s pouzdanjem, ali i s poniznošću i pokajanjem?`