---
title: 'Isusova Savršena žrtva'
date: 22/02/2022
---

`Pročitajte Hebrejima 7,27; 10,10. Kako je Isusova žrtva opisana u ovim redcima?`

Levitski svećenici, kojih je bilo mnogo, “jer ih je smrt sprečavala da ostanu” (Hebrejima 7,23), uspoređuju se s Isusom koji živi vječno i ima Vječno svećeništvo (Hebrejima 7,24.25). Levitski su svećenici “svaki dan” (Hebrejima 7,27) i “svake godine” (Hebrejima 9,25) prinosili žrtve “koje ne mogu učiniti savršenim, s obzirom na savjest, onoga koji vrši bogoslužje” (Hebrejima 9,9; 10,1-4).

Isus je, međutim, prinio sebe “jedanput”, “jednim jedinim prinosom” (Hebrejima 10,10.12-14) koji čisti našu savjest (Hebrejima 9,14; 10,1-10) i uništio grijeh (Hebrejima 9,26). Isusova je žrtva nadmoćnija od životinjskih žrtava jer je Isus Božji Sin (Hebrejima 7,26-28) koji je savršeno ispunio Božju volju (Hebrejima 10,5-10). Opis Isusove žrtve koja je prinesena “jedanput zauvijek” upućuje na nekoliko važnih pojedinosti.

Prvo, Isusova je žrtva savršeno djelotvorna i nikad ne može biti nadmašena. Žrtve levitskih svećenika prinosile su se uvijek iznova jer nisu bile djelotvorne. U suprotnom, “ne bi li se inače prestale prinositi, budući da službenici tog bogoštovlja, jedanput zauvijek očišćeni, ne bi više bili svjesni nikakva grijeha?” (Hebrejima 10,2)

Drugo, sve vrste starozavjetnih žrtava našle su svoje ispunjenje na križu. Dakle, Isus ne samo da nas čisti od grijeha (Hebrejima 9,14), već nas i posvećuje (Hebrejima 10,10-14) uklanjajući grijeh iz našeg života (Hebrejima 9,26). Prije nego što bi pristupili da služe Bogu u Svetištu u ime svojih bližnjih, svećenici su i sami morali biti očišćeni i posvećeni (Levitski zakonik 8, 9). Isusova žrtva čisti nas i posvećuje (Hebrejima 10,10-14) kako bismo s pouzdanjem mogli pristupiti Bogu (Hebrejima 10,19-23) i služiti Mu kao “kraljevsko svećenstvo” (Hebrejima 9,14; 1. Petrova 2,9).

Konačno, Isusova žrtva osigurava i hranu za naš duhovni život. Ona pruža primjer koji moramo promatrati i slijediti. Zato nas Poslanica Hebrejima poziva da upremo pogled u Isusa, posebno u ono što se dogodilo na križu, i da slijedimo Njegovo vodstvo (Hebrejima 12,1-4; 13,12.13).

`Križ je temelj svega dobra koje nam Bog daje. On omogućava očišćenje od grijeha, posvećenje za službu, hranu i rast. Kako možemo još bolje iskusiti ono što nam je dano u Isusu?`