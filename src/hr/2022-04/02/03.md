---
title: 'Prevareni Od Strane Zmije'
date: 03/10/2022
---

`Pročitajte Postanak 3,1-7. Kojim se mjerilima Eva vodila kad se opredjeljivala između Božjih i Sotoninih riječi?`

U Postanku 3 nalazi se jedan od najjasnijih primjera psihologije kušnje. Bog je upozorio Adama i Evu da će, ako budu jeli zabranjeni plod, sigurno umrijeti (Postanak 2,16.17). Međutim, Sotona je, uzevši obličje zmije, upotrijebio nekoliko retoričkih strategija kako bi Evu naveo na grijeh.

Prvo, on je uopćio Božju konkretnu zabranu. Pitao je: “Zar vam je Bog rekao da ne smijete jesti ni s jednog drveta u vrtu?” (Postanak 3,1) Eva je uzvratila protuargumentom da se ta zabrana odnosi samo na jedno konkretno drvo jer će, ako ikad budu jeli njegov plod ili ga dotakli, umrijeti.

Tada se Sotona izravno usprotivio Božjim riječima. Kategorički je tvrdio: “Ne, nećete umrijeti!” (Postanak 3,4)

I konačno, Sotona je optužio Boga da njoj i njezinom mužu namjerno uskraćuje važno znanje. Varalica je izjavio: “Nego, zna Bog: onog dana kad budete s njega jeli otvorit će vam se oči, i vi ćete biti kao bogovi, koji razlučuju dobro i zlo.” (Postanak 3,5)

Evu je njezina radoznalost dovela na Sotonino začarano tlo. Tu je morala donijeti odluku hoće li ostati vjerna Božjoj zapovijedi, ili će prihvatiti Sotoninu primamljivu ponudu. Pošto je posumnjala u Božju riječ, oslonila se na vlastita osjetila — empirijsku metodu opažanja — kako bi izabrala jednu od dvije suprotstavljene izjave.

Prvo, iz prehrambene perspektive primijetila je “kako je plod stabla dobar za jelo”. Drugo, s estetskog gledišta zapazila da je “ugodan za pogled”. Treće, na osnovi logičke analize, zaključila je “kako je plod drveta poželjan, jer daje spoznanje” (Postanak 3,6 — Šarić). Dakle, ona je nesumnjivo imala dobre razloge da posluša riječi zmije i okusi plod sa zabranjenog stabla. Nažalost, to je i učinila.

Neki tvrde da je svako znanje korisno dokle god se držimo načela: “Nego sve provjeravajte, što je dobro, zadržavajte.” (1. Solunjanima 5,21) Međutim, tragično iskustvo Adama i Eve u Edenskom vrtu pokazuje da neko znanje samo po sebi može biti vrlo štetno. Ima nečega što je bolje za nas da ne znamo.

`Čemu nas taj izvještaj uči o tome kako je lako racionalizirati i opravdati svoje grešne izbore?`