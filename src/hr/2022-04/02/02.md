---
title: 'Suprotstavljene Tvrdnje'
date: 02/10/2022
---

Kad ga je Bog stvorio, ovaj svijet bio je savršen (Postanak 1,31). Smrt je za Adama i Evu bila nepoznata. U tim okolnostima Bog je došao u Edenski vrt i upozorio ih: “Sa svakoga stabla u vrtu slobodno jedi, ali sa stabla spoznaje dobra i zla da nisi jeo! U onaj dan u koji s njega okusiš, zacijelo ćeš umrijeti!” (Postanak 2,16.17)

`Na koji se način u Postanku 2,16.17 otkriva postojanje slobodne volje u savršenom Edenu? Odnosno, zašto bi ih Bog morao upozoravati ako nisu mogli slobodno odlučivati?`

Izvjesno vrijeme nakon tog Božjeg upozorenja Sotona je uzeo obličje zmije i također ušao u Eden. Eva je promatrala kako zmija s uživanjem jede zabranjeni plod i ne umire. “Ona je sama jela sa zabranjenog stabla” (Ellen G. White, Patrijarsi i proroci, str. 34; u izvorniku 54) i ništa joj se nije dogodilo.

`Pročitajte Postanak 3,1-4. Kad biste se stavili u Evin položaj, zašto bi vam te riječi mogle zazvučati uvjerljivo?`

S gledišta ljudske logike, zmijin razlog zvučao je uvjerljivo. Prije svega, nigdje u prirodi dotad nije bilo nikakvog dokaza o postojanju grijeha i smrti. Zatim, zmija je jela zabranjeni plod i to s velikim zadovoljstvom. Zašto bi se onda Eva ustručavala učiniti isto? Činilo se da je Božja zapovijed odviše ograničavajuća.

Nažalost, u odlučivanju između tih dviju suprotstavljenih tvrdnji, Eva je zanemarila tri osnovna načela: (1) ljudsko razmišljanje nije uvijek najsigurniji put za ocjenu duhovnih predmeta; (2) nama Božja riječ može djelovati nelogično i besmisleno, ali ona je uvijek ispravna i pouzdana; (3) može postojati nešto što samo po sebi nije ni zlo ni grešno, ali je Bog to odredio kao ispit naše poslušnosti. Trebali bismo biti svjesni da Evino iskustvo u Edenskom vrtu nije bilo jedinstven slučaj u vremenu. Svakog dana i svakog trenutka mi odlučujemo između Božje riječi (koja za mnoge može biti nepopularna) i zavodljivih utjecaja kulture koja nas okružuje. A taj naš izbor imat će vječne posljedice.

`Na koje se načine jasni biblijski nauk sukobljava s putovima ovoga svijeta?`