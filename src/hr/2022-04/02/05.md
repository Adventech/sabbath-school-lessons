---
title: 'Posljedice Grijeha'
date: 05/10/2022
---

`Prema Postanku 3,7-19 i Rimljanima 5,12, koje su bile glavne posljedice grijeha?`

Opčinjena uvjerljivim riječima zmije, Eva nije naslutila dugoročne posljedice puta kojim je krenula. Čin jedenja zabranjenog voća sam po sebi nije bio toliko značajan kako ono što je on predstavljao. Takvim činom neposlušnosti Eva je odstupila od svoje odanosti Bogu i pokazala privrženost Sotoni.

U Postanku 3 opisuje se pad Adama i Eve i neke od njegovih najtragičnijih posljedica. S teološkog gledišta, oboje su osjetili teofobiju (strah od Boga) i sakrili se od Njega (Postanak 3,8). Na psihosocijalnom planu stidjeli su se sebe i počeli su optuživati jedno drugo (Postanak 3,7.913). S fizičkog gledišta čekali su ih znoj, patnja i konačno smrt (Postanak 3,16-19). A iz ekološke perspektive narušen je prirodni sklad (Postanak 3,17.18).

Edenski vrt više nije bio privlačno i ugodno mjesto kao nekada. “Kad su na uvelom cvijeću i padanju lišća vidjeli prve znake raspadanja, Adam i njegova družica su više plakali nego što danas ljudi oplakuju svoje mrtve. Smrt slabih, nježnih cvjetova bila je uzrok žalosti, ali kad prekrasna drveta odbacuju svoje lišće, prizor živo podsjeća na neumoljivu činjenicu da je smrt dio svega što živi.” (Ellen G. White, Patrijarsi i proroci, str. 41; u izvorniku 62)

Adam i Eva nisu odmah umrli u smislu da im je život bio okončan, ali su istog dana primili smrtnu presudu. Jahve je rekao Adamu: “U znoju lica svoga kruh svoj ćeš jesti dokle se u zemlju ne vratiš; ta iz zemlje uzet si bio — prah si, u prah ćeš se i vratit.” (Postanak 3,19) Pad u grijeh cijelom je čovječanstvu donio tragične posljedice. Apostol Pavao objašnjava: “Kao što po jednom čovjeku uđe grijeh u svijet a po grijehu smrt, tako smrt prijeđe na sve ljude jer svi sagriješiše.” (Rimljanima 5,12)

Tužna je i bolna činjenica da i mi danas, baš kao i cijelo čovječanstvo u prošlosti, trpimo posljedice onoga što se dogodilo u Edenu. Koliko bismo zahvalni ipak trebali biti zato što zahvaljujući Isusu i križu, imamo nadu u vječni život u svijetu u kojem se grijeh više nikad neće pojaviti.

`Dok razmišljamo o Evinom tragičnom iskustvu, koje pouke možemo izvući o posljedicama naših vlastitih grešnih postupaka?`