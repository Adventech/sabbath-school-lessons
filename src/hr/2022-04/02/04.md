---
title: '“Ne, Nećete Umrijeti!”'
date: 04/10/2022
---

`Pročitajte Postanak 3,4. Na koliko se različitih načina ta laž ponavljala u prošlosti?`

Jedan oblik te laži jest vjerovanje u besmrtnost duše. Taj je nauk bio temelj mnogih starih religija i filozofija. U starom Egiptu to je potaknulo običaj mumifikacije i pogrebne arhitekture kakvu vidimo na primjeru piramida. Ista teorija postala je jedan od glavnih stupova grčke filozofije. Na primjer, u Platonovom djelu Država, Sokrat pita Glaukona: “Jesi li svjestan da je naša duša besmrtna i da nikad ne propada?” U drugom Platonovom djelu, Fedon, Sokrat nastavlja u istom tonu izjavljujući: “Duša je besmrtna i nepropadljiva i naše će duše živjeti u Hadu.” Te filozofske postavke oblikovale su velik dio zapadne kulture, pa čak i post-apostolskog kršćanstva. Ali one su nastale mnogo prije, već u Edenskom vrtu, i vode podrijetlo od samog Sotone.

Srž edenske kušnje nalazi se u Sotoninim riječima upućenim Evi: “Ne, nećete umrijeti!” (Postanak 3,4) Tom tvrdnjom Sotona je svoju riječ stavio iznad Božje riječi.

`Nasuprot nauku o besmrtnosti duše, čemu nas uče sljedeći redci i kako ih možemo upotrijebiti da bismo opovrgnuli tu laž? Psalam 115,17; Ivan 5,28.29; Psalam 146,4; Matej 10,28; 1. Korinćanima 15,51-58.`

Sotonina teorija o urođenoj besmrtnosti duše opstaje čak i u našem suvremenom svijetu. Knjige, filmovi i televizija nastavljaju širiti ideju da mi, kada umremo, jednostavno prelazimo u drugo stanje svijesti. Vrlo je žalosno što se ta laž objavljuje i s mnogih kršćanskih propovjedaonica. Umiješala se čak i znanost. U SAD-u postoji tvrtka koja nastoji proizvesti tehnologiju koja će nam, kako u njoj tvrde, omogućiti kontaktiranje s mrtvima, za koje oni smatraju da su još uvijek živi, ali postoje kao “postmaterijalne osobe”. S obzirom na široku rasprostranjenost te zablude, nije čudo što će ta prijevara imati ključnu ulogu u završnim događajima ljudske povijesti.

`Na koje se načine ta laž pojavljuje u vašoj kulturi? Zašto se moramo više oslanjati na Božju riječ nego na ono što nam govore naša osjetila?`