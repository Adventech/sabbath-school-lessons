---
title: 'Prvo Evanđeosko Obećanje'
date: 06/10/2022
---

`Pročitajte Postanak 3,15.21. Koju nadu za sve ljude možemo naći u tim redcima?`

U Postanku 3 opisuje se užasna tragedija koja je snašla svijet nakon pada. Sve se promijenilo i Adam i Eva su mogli vidjeti razliku između svijeta kakav je nekada bio i ovoga kakav je postao. Ali usred njihovog očaja Bog im je dao ohrabrenje za sadašnjost i nadu za budućnost. Prvo, prokleo je zmiju riječima mesijanske nade. Objavio je: “Neprijateljstvo ja zamećem između tebe i žene, između roda tvojeg i roda njezina: on će ti glavu satirati, a ti ćeš mu vrebati petu.” (Postanak 3,15)

Riječ “neprijateljstvo” (hebrejski eybah) podrazumijeva ne samo vjekovnu kozmičku borbu između dobra i zla, već i osobnu odbojnost prema grijehu koja je Božjom milošću usađena u ljudski um. Mi smo po prirodi potpuno pali (Efežanima 2,1.5) i postali smo “robovi grijeha” (Rimljanima 6,20). Međutim, milost koju Krist usađuje u svaki ljudski život stvara u nama neprijateljstvo prema Sotoni. I upravo to “neprijateljstvo”, božanski dar iz Edena, omogućava nam da prihvatimo Njegovu spasonosnu milost. Bez te preobražavajuće milosti i obnavljajuće sile, čovječanstvo bi i dalje bilo u Sotoninom ropstvu ispunjavajući njegove zahtjeve. Bog je zatim upotrijebio životinjske žrtve da bi ilustrirao to mesijansko obećanje (vidi Postanak 3,21). “Kada je Adam prema Božjoj uputi prinio žrtvu za grijeh, za njega je to bio najbolniji čin. Njegova se ruka morala podići kako bi oduzeo život koji je samo Bog mogao darovati i prinijeti žrtvu za grijeh. Bilo je to prvi put da je prisustvovao smrti. Dok je gledao žrtvu koja je krvarila, koja se grčila u samrtnom hropcu, trebao se vjerom radovati Sinu Božjem, kojega je ta žrtva prikazivala i koji je trebao umrijeti kao žrtva za čovjeka.” (Ellen G. White, The Story of Redemption, str. 50)

`Pročitajte 2. Korinćanima 5,21 i Hebrejima 9,28. Što je prema tim redcima prvi put objavljeno u Edenu?`

Znajući da će na kraju umrijeti (Postanak 3,19.22-24), Adam i Eva napustili su Edenski vrt. Ali nisu ga napustili goli niti ogrnuti pregačama od smokvinog lišća (Postanak 3,7). Sam Bog “načini čovjeku i njegovoj ženi odjeću od krzna pa ih odjenu” (Postanak 3,21), što je simbol Njegove pravednosti koja nas pokriva (vidi Zaharija 3,1-5; Luka 15,22). Prema tome, još tada, na samom početku, u Edenu, ljudima je objavljeno Evanđelje.