---
title: 'Smrt U Grešnom Svijetu'
date: 01/10/2022
---

### Biblijski tekstovi:
Postanak 2,16.17; Postanak 3,1-7; Psalam 115,17; Ivan 5,28.29; Rimljanima 5,12; 2. Korinćanima 5,21.

`“Prema tome, kao što po jednom čovjeku uđe grijeh u svijet a po grijehu smrt, tako smrt prijeđe na sve ljude jer svi sagriješiše.” (Rimljanima 5,12)`

Krist je bio božanski Posrednik preko kojega je Bog Otac doveo u postojanje naš svijet i cijeli svemir (Ivan 1,1-3.10; Kološanima 1,16; Hebrejima 1,2). Ali kada je Bog Otac ukazao tu posebnu čast Kristu i najavio da će oni zajedno stvoriti ovaj svijet, “Lucifer je osjetio zavist i ljubomoru prema Isusu Kristu” (Ellen G. White, The Story of Redemption, str. 14) i skovao je urotu protiv Njega.

Pošto je zbačen s Neba, Sotona je odlučio “uništiti sreću Adama i Eve” na Zemlji i time “izazvati žalost na Nebu”. Pomislio je da bi, “ako bi uspio (Adama i Evu) na bilo koji način navesti na neposlušnost, Bog donio neku odredbu kojom bi ih pomilovao, a onda bi on i svi pali anđeli na zakonit način podijelili s njima Božju milost” (Ellen G. White, The Story of Redemption, str. 27). Potpuno svjestan Sotonine strategije, Bog je upozorio Adama i Evu da se ne izlažu kušnjama (Postanak 2,16.17). To znači da su još tada, dok je ovaj svijet bio savršen i besprijekoran, postojala jasna ograničenja kojima su ljudi bili pozvani da se pokoravaju.

Ovog ćemo tjedna razmišljati o padu Adama i Eve, o tome kako su grijeh i smrt zavladali našim svijetom i kako je Bog već u Edenu posijao sjeme nade za čovječanstvo.

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 377—384.**