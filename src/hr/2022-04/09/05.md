---
title: 'Propovijedanje Duhovima U Tamnici'
date: 23/11/2022
---

`Pročitajte 1. Petrova 3,13-20. Kako je to Krist propovijedao “duhovima koji su se nalazili u tamnici ... u vrijeme Noe“? (Vidi također Postanak 4,10.)`

Komentatori koji vjeruju u urođenu besmrtnost duše obično ističu da je Krist propovijedao “duhovima koji su u tamnici” (1. Petrova 3,19) dok je i sam počivao u grobu. Po njima je Njegov utjelovljeni duh otišao u pakao i propovijedao bestjelesnim duhovima pretpotopnih ljudi.

Međutim, ta je maštovita misao, s biblijskoga gledišta, neodrživa, jer nakon smrti nema druge prilike za spasenje (Hebrejima 9,27.28). Zašto bi onda Isus propovijedao onima koji više nisu imali prilike za spasenje?

I što je najvažnije, ta teorija proturječi biblijskom nauku da mrtvi ostaju u grobu u besvjesnom stanju sve do konačnog uskrsnuća (Job 14,10-12; Psalam 146,4; Propovjednik 9,5.10; 1. Korinćanima 15,16-18; 1. Solunjanima 4,13-15). Nadalje, ako bi ovaj redak doista značio da je Isus, dok se tjelesno nalazio u grobu, sišao u pakao i propovijedao zlim pretpotopnim ljudima, zašto bi samo oni čuli tu poruku? Zar ne bi bilo i drugih izgubljenih koji bi gorjeli u paklu zajedno s njima? Zašto bi samo pretpotopni ljudi čuli Njegovo propovijedanje?

Bilo bi također besmisleno tvrditi da je Krist propovijedao palim anđelima koji su bili neposlušni u Noine dane. Dok se za duhove “koji su se nalazili u tamnici” kaže da su bili neposlušni “nekad” (1. Petrova 3,19.20), Biblija za zle anđele govori da su i danas još uvijek neposlušni (Efežanima 6,12; 1. Petrova 5,8). Osim toga, pali anđeli čuvaju se “u vječnim okovima, paklenom tamom pokrivene, za sud velikoga dana” (Juda 6), bez ikakve mogućnosti za spasenje.

Trebamo još zapaziti da su “duhovi koji su se nalazili u tamnici” u 1. Petrovoj 3,19, u 20. retku opisni kao oni “koji su nekoć bili nepokorni … u vrijeme Noe”. Izraz za “duh” (grč. pneuma) koji se koristi ovdje i na drugim mjestima u Novom zavjetu (1. Korinćanima 16,18; Galaćanima 6,18), odnosi se na žive ljude koji mogu čuti i prihvatiti poziv na spasenje. Izraz “u tamnici” očito se ne odnosi na doslovnu tamnicu, već na tamnicu grijeha u kojoj se nalazi nepreporođena ljudska narav (Rimljanima 6,1-23; 7,7-25). Krist je nepokajanim stanovnicima pretpotopnog svijeta propovijedao preko Noe koji je, i sam poučen (Hebrejima 11,7), postao “baštinikom pravednosti” svojim suvremenicima (2. Petrova 2,5). Petrovi redci govore o tome što znači biti vjeran i ne govore o stanju mrtvih.