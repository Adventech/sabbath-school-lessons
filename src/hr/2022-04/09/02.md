---
title: 'Bogataš I Lazar'
date: 20/11/2022
---

`Pročitajte Luka 16,19-31. Na osnovi čega tvrdimo da ta usporedba nije doslovan opis zagrobnog života?`

Neki proučavatelji smatraju da bi se tekst u Luki 16,19-31 trebao tumačiti doslovno, to jest kao točan opis stanja mrtvih. Međutim, takvo viđenje vodilo bi do više nebiblijskih zaključaka i proturječilo bi mnogim tekstovima koje smo već razmotrili.

Prvo, morali bismo poći od pretpostavke da se Nebo i pakao nalaze na tako maloj udaljenosti da to omogućava uzajamnu komunikaciju njihovih stanovnika (Luka 16,23-31). Morali bismo također zaključiti da dok tijelo leži u grobu, ostaje neki svjesni dio bestjelesne duše s “očima”, “prstom” i “jezikom”, koja čak osjeća i žeđ (Luka 16,23.24).

Kad bi se u tom odlomku opisivalo ljudsko stanje nakon smrti, onda Nebo sigurno ne bi bilo mjesto radosti i sreće, jer bi spašeni mogli izbliza pratiti beskrajne patnje svojih najmilijih koji su izgubljeni, pa čak i razgovarati s njima (Luka 16,23-31). Kako bi majka mogla biti sretna u raju dok promatra trajnu agoniju svojeg voljenog djeteta u paklu? U tom kontekstu ispunjenje Božjeg obećanja da više neće biti tuge, plača ni boli bilo bi praktično nemoguće (Otkrivenje 21,4).

Zbog takvih nedosljednosti, mnogi suvremeni proučavatelji Biblije smatraju da se u usporedbi o bogatašu i Lazaru ne može doslovno tumačiti svaka pojedinost. Na primjer, George E. Ladd, iako nije adventist, svakako zvuči kao da jest kad kaže da je to vjerojatno “usporedba u kojoj je upotrijebljeno tadašnje židovsko shvaćanje i koja nema za cilj učiti bilo što o stanju mrtvih.” (G. E. Ladd, “Eschatology”, The New Bible Dictionary, Grand Rapids, MI: Eerdmans, 1962., str. 388)

Usporedba o bogatašu i Lazaru ističe oštru suprotnost između raskošno obučenog “bogataša” i siromašnog Lazara koji je “ležao sav u čirevima” (Luka 16,19.20). Taj nas izvještaj uči (1) da položaj i društveno priznanje u sadašnjosti nisu mjerila za buduću nagradu i (2) da se vječna sudbina svake osobe odlučuje u ovom životu te se ne može promijeniti nakon smrti (Luka 16,25.26).

`“Tada će mu Abraham: ‘Ako zaista ne slušaju Mojsija i Proroka, neće vjerovati ni ako tko od mrtvih uskrsne.’” (Luka 16,31) Koju poruku iz tih snažnih Isusovih riječi trebamo izvući za sebe u vezi s autoritetom Biblije i kako se prema njoj trebamo odnositi?`