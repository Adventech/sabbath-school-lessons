---
title: 'Otići I Biti S Kristom'
date: 22/11/2022
---

`Pročitajte Filipljanima 1,21-24; 1. Solunjanima 4,13-18. Kada je Pavao očekivao da će biti “s Kristom” (Filipljanima 1,23) i “s Gospodinom” (1. Solunjanima 4,17)?`

Pavao je bio vođen žarkom željom da živi “u Kristu” sada (2. Korinćanima 5,17) i “s Gospodinom” nakon Njegovog drugog dolaska (vidi 1. Solunjanima 4,17). Čak ni smrt nije mogla narušiti sigurnost njegovog pripadanja Spasitelju i Gospodinu. “Ni smrt, ni život” ne mogu nas “rastaviti od ljubavi Božje, koja je u Kristu Isusu, Gospodinu našemu” (Rimljanima 8,38.39). “Jer kao što, ako živimo, Gospodinu živimo, tako, ako umiremo, Gospodinu umiremo. Dakle: i ako živimo, i ako umiremo, Gospodinu pripadamo.” (Rimljanima 14,8)

Imajući tu sigurnost na umu, Pavao za vjernike koji su već umrli kaže da su “umrli ujedinjeni s Isusom” (1. Solunjanima 4,14) i bit će uskrišeni o Kristovom drugom dolasku da bi primili vječni život (1. Korinćanima 15,16-18; 1. Solunjanima 4,13-18). Kad Pavao kaže da želi “otići i biti s Kristom” (Filipljanima 1,23), misli li on da će njegova duša otići da bi u svjesnom stanju živjela s Kristom? Ni u kojem slučaju! “Pavao izražava želju da napusti ovo sadašnje mučno postojanje i bude s Kristom, ne obazirući se na neko određeno vremensko razdoblje između tih dvaju događaja. Taj redak ne podrazumijeva da je Pavao očekivao kako će odmah nakon smrti otići na Nebo. On je vrlo jasno napomenuo da svoju nagradu neće dobiti prije drugog dolaska (2. Timoteju 4,8).” (Andrews Study Bible, str. 1555, natuknica Philippians 1,23)

Ukratko, Pavao “govori o tome da će prvo sljedeće čega će biti svjestan nakon svojeg odlaska (smrti), biti Krist koji dolazi na oblacima nebeskim da uskrisi mrtve, kada će i on biti ‘s Gospodinom’ (1. Solunjanima 4,17). Valja zapaziti da biblijski pisci katkad povezuju dva događaja koji mogu biti odvojeni dugim vremenskim razdobljem.” (Andrews Study Bible, str. 1555, note on Philippians 1,23)

Ali zašto bi Pavao više volio umrijeti nego živjeti? Zato što bi se tada konačno odmorio od svih svojih nevolja i ne bi više podnosio bolove u tijelu. A umro bi potpuno uvjeren da će o drugom dolasku primiti “vijenac pravednosti” (2. Timoteju 4,6-8). Premda Pavao sigurno nije baš priželjkivao smrt, znao je što će uslijediti kada do nje ipak dođe.

`Tko od nas nije, pogotovo u teškim trenucima, pomislio kako bi bilo lijepo sklopiti oči i umrijeti, a onda, u sljedećem svjesnom trenutku, “s Gospodinom biti”? Kako nam ta misao pomaže da razumijemo o čemu Pavao govori u Poslanici Filipljanima?`