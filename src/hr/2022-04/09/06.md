---
title: 'Duše Pod žrtvenikom'
date: 24/11/2022
---

`Pročitajte Otkrivenje 6,9-11. Kako “duše” mrtvih mučenika mogu vikati “pod žrtvenikom“?`

Otvaranje petog apokaliptičkog pečata otkrilo je neobičan prizor. Duše mučenika vide se, metaforički, “pod žrtvenikom” kako viču zahtijevajući od Boga osvetu (Otkrivenje 6,9-11). Neki tumači u tom “žrtveniku” prepoznaju kadioni žrtvenik koji se spominje u vezi sa sedmim pečatom (Otkrivenje 8,1-6). Međutim, spominjanje “krvi” (umjesto “kada”) u Otkrivenju 6,9-11, navodi nas da u tome vidimo aluziju na žrtvenik za žrtve paljenice na koji se izlijevala krv žrtava (Levitski zakonik 4,18.30. 34). Kao što se krvlju tih žrtava škropilo oko žrtvenika, tako se i krv mučenika simbolički izlila na Božji žrtvenik kad su oni, ostavši vjerni Božjoj riječi i Isusovom svjedočanstvu (Otkrivenje 6,9; vidi također Otkrivenje 12,17; 14,12), izgubili život. “Duše” pod žrtvenikom također su simbolične. Ako bismo ih shvatili doslovno, mogli bismo doći do zaključka da ti mučenici nisu u potpunosti sretni na Nebu jer još uvijek viču zahtijevajući osvetu. To baš i ne zvuči kao da uživaju u svojoj nagradi spasenja. Žudnja za osvetom može vam zagorčati život. Ali može li vam zagorčati i smrt?

Važno je također imati na umu da Ivanu nije bilo dano da Nebo vidi onako kako ono doista izgleda. “Nema nikakvih bijelih, crvenih, crnih i blijedih konja s ratobornim jahačima. Isus se tamo ne pojavljuje kao Janje s ranom od noža koja krvari. Četiri bića nisu stvarna krilata stvorenja s navedenim životinjskim karakteristikama. ... Isto tako, nema ni ‘duša’ koje leže u podnožju žrtvenika na Nebu. Cijeli taj prizor samo je slikovit i simboličan.” (The SDA Bible Commentary, sv. 7, str. 778)

George E. Ladd, koji nije adventist, pisao je ovako (pri čemu ponovno zvuči kao adventist): “U navedenom slučaju (Otkrivenje 6,9-11) očito se radi o žrtveniku na koji se izlijevala krv žrtava. Činjenica da je Ivan vidio duše mučenika pod žrtvenikom nema nikakve veze sa stanjem mrtvih niti s njihovim položajem u nekom prijelaznom stanju. To je samo način da se slikovito prikaže činjenica da su oni mučenički stradali u ime svojega Boga.” (George E. Ladd, A Commentary on the Revelation of John, str. 103)

`Tko nije vapio za pravdom koja nikako da dođe? Zašto moramo vjerom prihvatiti da će pravda, koja toliko nedostaje u ovom svijetu, na kraju ipak pobijediti? Kakvu utjehu možete crpiti iz tog obećanja?`