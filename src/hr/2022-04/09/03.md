---
title: '“Danas ćeš Sa Mnom Biti U Raju”'
date: 21/11/2022
---

Jedan od biblijskih tekstova koji se najčešće koristi u pokušaju da se dokaže besmrtnost duše nalazi se u Luki 23,43: “I reče mu Isus: ‘Zaista ti kažem: danas ćeš sa mnom biti u raju.’” (Varaždinska Biblija) Skoro svi biblijski prijevodi (s malobrojnim iznimkama) tumače taj tekst na sličan način stvarajući dojam da će na sam dan Kristove smrti Krist i razbojnik biti zajedno u raju. To nas ne treba čuditi zato što su prevoditelji vjerovali u dogmu o urođenoj besmrtnosti duše. Međutim, je li to baš najbolji prijevod teksta?

`Usporedite Luka 23,43 i Ivan 14,1-3; 20,17. Kako bi obećanje dano pokajanom razbojniku na križu trebalo razumjeti u svjetlu Isusovih riječi upućenih Mariji Magdaleni i obećanja danog učenicima?`

Pretpostavka da su Krist i razbojnik istog dana otišli u raj (ili na Nebo) proturječi onome što je Isus rekao Mariji Magdaleni nakon svojeg uskrsnuća, i što potvrđuje da On još uvijek nije otišao k svojem Ocu na Nebo (Ivan 20,17). Ta zabluda, da su Isus i pokajani razbojnik tog dana otišli na Nebo, također proturječi obećanju koje je Isus dao učenicima — da će biti uzeti na Nebo tek kada On ponovno dođe (Ivan 14,1-3).

Problem u Luki 23,43 sastoji se u tome treba li prilog “danas” (grč. semeron) vezati uz glagol koji mu slijedi (“biti”) ili onaj koji mu prethodi (“kažem”). Wilson Paroschi zapaža da je “s gramatičkog stajališta” doslovno nemoguće odrediti što je od toga ispravno. “Luka, međutim, pokazuje sklonost da taj prilog koristi uz glagol koji mu prethodi. To se događa u 14 od 20 primjera u kojima se koristi riječ semeron u Evanđelju po Luki i Djelima apostolskim.” (Wilson Paroschi, “The Significance of a Comma: An Analysis of Luka 23,43”, Ministry, lipanj 2013., str. 7)

Dakle, najprirodniji način za čitanje Luke 23,43 bio bi: “Zaista, kažem ti danas, bit ćeš sa mnom u raju.” U ovom slučaju idiomatski izraz “kažem ti danas” naglašava značenje i svečani ton obećanja: “Bit ćeš sa mnom u raju.” Ukratko, Isus mu je, upravo tu i tada, obećao da će biti spašen.

`Pročitajte izvještaj o pokajanom razbojniku (Luka 23,39-43) kojem je, usprkos grijehu, usprkos činjenici da nije ništa mogao ponuditi Bogu, Krist obećao vječni život. Na koji način taj snažni događaj otkriva veliku istinu o spasenju isključivo vjerom? U kojem smo smislu mi slični tom razbojniku? A u čemu se razlikujemo?`