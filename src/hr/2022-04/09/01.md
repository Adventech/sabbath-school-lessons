---
title: 'Proturječni Tekstovi?'
date: 19/11/2022
---

### Biblijski tekstovi:
Luka 16,19-31; Luka 23,43; Ivan 20,17; Filipljanima 1,21-24; 1. Petrova 3,13-20; Otkrivenje 6,9-11.

`“Vi istražujete Pisma u kojima mislite da ima život vječni. I upravo ona svjedoče za me.” (Ivan 5,39)`

Petar nas upozorava: “Uvijek budite spremni odgovoriti svakome tko vas upita za razlog nade koju imate!” (1. Petrova 3,15 — Suvremeni hrvatski prijevod) Pavao dodaje: “Propovijedaj riječ — pristupi (k vjernicima) — bilo da im je zgodno, bilo nezgodno — kori, prijeti, opominji u svoj strpljivosti i svakoj vrsti pouke. Jer će doći vrijeme kad ljudi neće podnositi zdrave nauke.” (2. Timoteju 4,2.3) S obzirom na to trebali bismo se baviti ne samo onim tekstovima koji se lako mogu objasniti u skladu s našim vjerovanjima, već i onima koji se obično koriste u obranu drugačijih vjerovanja od onih koja mi zastupamo.

A dok to činimo, trebamo slijediti Isusov nadahnjujući primjer. “Sam Krist nikada nije prikrivao nijednu riječ istine, već ju je uvijek s ljubavlju izgovarao. ... Nikada nije bio grub, nikada nije bez potrebe izgovarao oštru riječ, nikada nije nanosio nepotrebnu bol osjetljivoj duši. On nije osuđivao ljudske slabosti.” (Ellen G. White, Isusov život, str. 283; u izvorniku 353)

Ovog ćemo tjedna proučavati neke sporne tekstove koji se obično koriste da bi opravdali vjerovanje u urođenu besmrtnost duše. Ta bi razmišljanja trebala ojačati našu vjeru i pomoći nam da ljubazno odgovorimo onima koji dovode u pitanje ovaj ključni nauk.

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 424—434.**