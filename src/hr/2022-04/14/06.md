---
title: 'Njegovo Ime Na Njihovim čelima'
date: 29/12/2022
---

`Pročitajte Otkrivenje 22,3-5. Kako možemo biti sigurni da ćemo se naći među onima koji će imati Božje ime napisano na svojim čelima? Možemo li uopće biti sigurni u to?`

Nakon pobune Lucifera i pada Adama i Eve, Bog je mogao uništiti to dvoje grešnika. Ipak, kao izraz bezuvjetne ljubavi prema svojim stvorenjima, Bog je skovao plan za spasenje svih onih koji prihvate ono što On nudi. To nam je poznato kao “plan spasenja” koji je, premda uspostavljen još prije stvaranja Zemlje (Efežanima 1,3.4; 2. Timoteju 1,9; Titu 1,2; Otkrivenje 13,8), prvi put izložen ljudima u Edenu, odmah nakon pada. On je poslije dalje otkriven u slikama i sjenama hebrejske službe u Svetištu (Izlazak 25). A onda se njegov najpotpuniji izraz očitovao u Isusovom životu, smrti i uskrsnuću (vidi Rimljanima 5).

U središtu plana spasenja nalazi se obećanje o vječnom životu zasnovanom na Isusovim zaslugama, i upućeno je svima koji vjerom prihvate veliku žrtvu prinesenu na križu. I prije križa i nakon križa spasenje se primalo na osnovi vjere, nikad na osnovi djela, koliko god ona bila rezultat našeg spasenja.

`Pavao je o Abrahamu, koji je živio davno prije Krista, pisao kao o primjeru spasenja vjerom: “Kad bi naime Abraham zbilja bio opravdan na temelju djela, imao bi razloga da se ponosi — ali ne pred Bogom!  Što doista veli Pismo? Vjerova Abraham Bogu, i to mu se uračuna u pravednost.” (Rimljanima 4,2.3) Kako nam ti redci pomažu da razumijemo bit spasenja vjerom?`

Prema tomu, možemo imati sigurnost spasenja ako smo prihvatili Isusa, ako smo Mu se predali, ako se pozivamo na Njegova obećanja uključujući i obećanje o novom životu koji već sada imamo u Njemu, i ako se potpuno oslonimo na Njegove zasluge i ništa drugo. Abraham je vjerovao i to mu je uračunato u  pravednost. A isto vrijedi i za nas.

`To, dakle, znači imati Njegovo ime napisano na čelu. Ako je ono sada zapisano na našem čelu i ako od Njega ne odstupimo, ono će biti tu zapisano i na novom Nebu i novoj Zemlji.`