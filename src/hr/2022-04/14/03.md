---
title: 'U Božjem Hramu'
date: 26/12/2022
---

Neki tvrde da je Nebo Božje Svetište. Međutim, u Otkrivenju se govori o konkretnom  Svetištu/Hramu u okviru novog Jeruzalema, gdje se nalazi Božje prijestolje i kristalno more (Otkrivenje 4,2-6; 7,9-15; 15,5-8). Tamo će veliko mnoštvo svetih “od svakog naroda i plemena, puka i jezika” vječno slaviti Boga (Otkrivenje 7,9-17).

`Usporedite Otkrivenje 7,9-15 i Otkrivenje 21,3.22. Kako možemo uskladiti opis velikog mnoštva otkupljenih koji služe Bogu “dan i noć u njegovu hramu” (Otkrivenje 7,15) s Ivanovim riječima da u novom Jeruzalemu nije vidio Hram? (Otkrivenje 21,22)?`

Nebesko Svetište/Hram oduvijek je bilo mjesto gdje se nebeske vojske klanjaju Bogu. Ali s pojavom grijeha to Svetište je postalo i mjesto odakle se nudi spasenje čovječanstvu. “Kada problem grijeha završi, nebeskom Svetištu bit će ponovno vraćena njegova prvobitna uloga. U Otkrivenju 21,22 Ivan izvještava da nije vidio Hram u gradu jer je njegov Hram Gospodin Bog Svemogući i Janje. Međutim, znači li to da više neće postojati dom Gospodnji u koji će Njegova stvorenja moći dolaziti kako bi uživala u posebnom zajedništvu s Njim? Ni u kom slučaju!” (Richard M. Davidson, “The Sanctuary: ‘To Behold the Beauty of the Lord’”, u Artur Stele, ur., The Word: Searching, Living, Teaching, sv. 1, Silver Spring, MD: Biblical Research Institute, 2015., str. 31)

U Otkrivenju se posebna pozornost posvećuje Onomu komu se klanjaju i onima koji Mu se klanjaju. To nebesko obožavanje usredotočeno je na Boga i Janje (Otkrivenje  5,13; 7,10). Kao i uvijek, Krist je u središtu bogoštovlja.

A sudionici tog bogoštovlja su oni “što dolaze iz velike nevolje; oni su prali svoje haljine i obijelili ih u krvi Janjetovoj” (Otkrivenje 7,14). Oni su živi svjedoci Božje sile da otkupi i preobrazi. Oni pjevaju hvalu Bogu zbog Njegove veličine i zbog onoga što je učinio za njih.

`“Tada čuh jak glas što dolazi od prijestolja kako viče: ‘Evo stana Božjeg među ljudima! On će stanovati s njima: oni će biti njegov narod, i on sam, Bog bit će s njima.’” (Otkrivenje 21,3) Ti su redci odjek brojnih drugih redaka (Jeremija 32,38; Ezekiel 37,27; Zaharija 8,8; Hebrejima 8,10). Što za nas sada, dok smo još uvijek na Zemlji, znači to što je Bog naš Bog i što smo mi Njegov narod?
Kako mi sada živimo u skladu s tom nevjerojatnom istinom?`