---
title: 'Novo Nebo I Nova Zemlja'
date: 25/12/2022
---

Za pojedine sljedbenike grčke filozofije sama pomisao da je nešto materijalno podrazumijeva da je to loše. Zato je za njih nezamislivo da bi u budućnosti mogao da postojati pravi raj sa stvarnim ljudima. Prema tom načinu razmišljanja, da bi se Nebo smatralo dobrim, moralo bi biti čisto duhovno i netvarno, bez mrlja koje se nalaze ovdje u materijalnom svijetu. Ako je nešto materijalno, tvrde oni, ne može biti duhovno; a ako je nešto duhovno, ne može biti materijalno. Nasuprot tome, Biblija o Nebu govori u konkretnom smislu, ali bez ograničenja koja nameće prisutnost grijeha.

`Pročitajte sljedeće tekstove: Izaija 65,17-25; 66,22.23; 2. Petrova 3,13; Otkrivenje 21,1-5. Koja je ključna poruka ovih tekstova?`

Knjiga proroka Izaije pruža nam zanimljivu sliku kako bi Zemlja izgledala da je Izrael kao narod ostao vjeran svojem Savezu s Bogom (Izaija 65,17-25; Izaija 66,22.23; usporedi Ponovljeni zakon 28). Prirodno okruženje s različitim oblicima života sve više bi se razvijalo prema Božjem iskonskom planu, to jest prema planu kakav je postojao prije pojave grijeha.

Međutim, taj se plan nije ostvario u skladu s očekivanjima. Zato je uspostavljen novi plan, ali sada s crkvom sastavljenom od Hebreja i neznabožaca iz svih naroda (Matej 28,18-20; 1. Petrova 2,9). Stoga se Izaijina proročanstva sada moraju čitati iz perspektive crkve (2. Petrova 3,13; Otkrivenje 21,1-5).
“U Bibliji je baština spašenih nazvana domovinom. (Hebrejima 11,1416) Tamo nebeski Pastir vodi svoje stado na izvore žive vode. Drvo života daje plod svakog mjeseca, a lišće stabala služi za lijek narodima. Tamo su potoci koji vječno žubore, bistri kao kristal, a uz njih lelujavo drveće baca svoje sjene na putove što ih je Gospodin pripravio za otkupljene. Tamo se prostrane ravnice protežu u prekrasne brežuljke, a Božje gore uzdižu svoje uzvišene vrhove. Na ovim će mirnim ravnicama tih živahnih potoka Božji narod, toliko dugo tuđinci i putnici, naći dom.” (Ellen G. White, Velika borba, str. 531; u izvorniku 675)

`Bez nade u vječnost kako je prikazana u Svetom pismu, mnogi svjetovni pisci žale se na besmisao ljudskog postojanja. Premda griješe u vezi s budućnošću, zašto je ipak teško osporiti njihove tvrdnje o besmislenosti života bez buduće nade? Iznesite svoj odgovor u subotu u razredu.`