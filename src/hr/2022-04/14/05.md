---
title: 'Neće Više Biti Smrti Ni Suza'
date: 28/12/2022
---

Nauk o besmrtnosti duše i o vječnim mukama u paklenom ognju proturječi biblijskom nauku da na novom Nebu i novoj Zemlji “smrti neće više biti; neće više biti ni tuge, ni jauka, ni boli” (Otkrivenje 21,4). Ako bi teorija o vječno gorućem paklu bila istinita, onda “druga smrt” ne bi iskorijenila grijeh i grešnike iz svemira, već bi ih samo zatvorila u vječni pakao muka i plača. Štoviše, u tom slučaju svemir nikad ne bi bio obnovljen u prvobitno savršenstvo. Ali hvala Bogu što Biblija iznosi sasvim drugačiju sliku!

`Pročitajte sljedeće tekstove: Izaija 25,8; Otkrivenje 7,17; 21,4. Kakvu nam utjehu i nadu ti tekstovi pružaju usred kušnji i patnji ovog sadašnjeg svijeta?`

Život može biti vrlo težak, nepravedan, okrutan. Neke nama drage ljude okrutno nam je oduzeo hladan zagrljaj smrti. A neki drugi ljudi vješto uđu u naš život, osvoje naše osjećaje, a zatim jednostavno odu kao da se ništa nije dogodilo. Kako je strašno kada nas izda netko koga smo voljeli i komu smo vjerovali! Postoje trenuci kada se slomljenog srca možda čak zapitamo je li život uopće vrijedan življenja. Ali bez obzira na to što nas je rastužilo, Bog uvijek želi s naših obraza obrisati što više suza. Ipak, neke od naših najtežih suza nastavit će teći sve do onog slavnog dana kada će smrt, tuga i plač nestati (Otkrivenje 21,1-5).

Možemo biti sigurni da će se na konačnom sudu Bog prema svakom ljudskom biću ponijeti pošteno i s ljubavlju. Svi naši najmiliji koji su umrli u Kristu uskrsnut će iz mrtvih da bi bili s nama vječno. Oni nedostojni vječnog života konačno će prestati postojati i neće biti prisiljeni živjeti u “mrskom” raju niti u paklu koji vječno gori. Najveću utjehu donijet će nam spoznaja da je Bog pošteno postupio prema svima. A kada smrti konačno više ne bude, otkupljeni će radosno povikati: “Gdje je, smrti, tvoja pobjeda? Gdje je, smrti, tvoj žalac?” (1. Korinćanima 15,55) Gospodin je obećao da se na novoj Zemlji i novom Nebu “prijašnje neće više spominjati, niti će vam na um dolaziti” (Izaija 65,17). To ne znači da će Nebo biti mjesto općeg zaborava, već da prošlost neće remetiti trajnu radost njegovih stanovnika.

`Tko od nas nije iskusio teške nepravde koje prate ljudsko postojanje na ovom svijetu? Kako možemo, pogotovo u tim bolnim trenucima, vjerovati i koliko je to moguće, radovati se Božjoj dobroti i ljubavi?`