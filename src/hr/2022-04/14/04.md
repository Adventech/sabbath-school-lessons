---
title: 'U Božjoj Prisutnosti'
date: 27/12/2022
---

U Bibliji stoji da Bog “boravi u nepristupačnoj svjetlosti” (1. Timoteju 6,16) i da Njega “nitko od ljudi nije vidio i ne može vidjeti” (Ivan 1,18; 1. Ivanova 4,12). Znači li to da sveti na Nebu nikad neće vidjeti Boga Oca? Ne, ne znači. Jasno je da se ta tvrdnja odnosi na ljude nakon pada jer u Svetom pismu postoji više naznaka da će Ga sveti vidjeti na Nebu.

Pročitajte Matej 5,8; 1. Ivanova 3,2.3; Otkrivenje 22,3.4. Što nam ti tekstovi govore o uzvišenoj prednosti da vidimo Boga?

Isti apostol Ivan koji je izjavio da Boga “nitko od ljudi nije vidio i ne može vidjeti” (Ivan 1,18; 1. Ivanova 4,12), također je rekao da “ćemo ga vidjeti onakva kakav jest” (1. Ivanova 3,2.3) i “gledat ćemo njegovo lice” (Otkrivenje 22,3.4). Sporno pitanje moglo bi biti odnose li se ti tekstovi na Boga Oca ili na Krista. Međutim, sve sumnje nestaju u svjetlu Kristove izjave: “Blago onima koji su čista srca, jer će Boga gledati.” (Matej 5,8) Kakva će to biti prednost za otkupljene — pokloniti se Bogu u Njegovom Hramu! Ali najveća prednost bit će gledati Njegovo lice.

“Božji narod uživa prednost neposredne zajednice s Ocem i Sinom. ‘Sad vidimo u ogledalu, nejasno.’ (1. Korinćanima 13,12) Sad vidimo odraz Božjeg lika kao u ogledalu u djelima prirode i Njegovom postupanju s ljudima; ali onda ćemo Ga vidjeti licem u lice, bez zasjenjujuće koprene među nama. Stajat ćemo pred Njim i promatrati slavu Njegova lica.” (Ellen G. White, Velika borba, str. 532; u izvorniku 676,677)

U tekstovima koje smo danas proučavali zapazite povezanost između čistoće i gledanja Boga. Boga će vidjeti čisti u srcu; onaj tko će vidjeti Boga “čisti se od grijeha kao što je on čist” (1. Ivanova 3,3). Ovi redci otkrivaju da Bog mora sada obaviti određeno djelo u nama kako bi nas pripremio za Nebo.

Premda je naše pravo na Nebo osigurano Isusovom smrću, ipak ćemo ovdje i sada morati proći kroz proces čišćenja koji će nam pomoći da se pripremimo za naš vječni dom. A u procesu čišćenja presudna je poslušnost Njegovoj Riječi.

`Pročitajte 1. Petrova 1,22. Kako nam se u ovom retku otkriva povezanost između poslušnosti i očišćenja? Kako nas poslušnost čisti? Kako će se, prema Petrovim riječima, naša poslušnost konkretno pokazati?`