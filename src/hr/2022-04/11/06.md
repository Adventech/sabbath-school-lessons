---
title: 'Lažno Predstavljanje I Druge Pojave'
date: 08/12/2022
---

Slične nekromanciji jesu demonske personifikacije umrlih i druge demonske pojave. Lažno se predstavljajući, duhovi mogu poprimiti lik preminulog člana obitelji, prijatelja ili nekog drugog. Pritom tjelesni izgled i glas jako podsjećaju na pokojnikov. Sve te sotonske obmane bit će upotrijebljene da zavedu one koji nisu čvrsto utemeljeni na Božjoj riječi. Ellen G. White upozorava: “Prikazujući se apostolima, ovi lažni duhovi proturječe onome što su pravi apostoli nadahnuti Duhom Svetim napisali dok su bili na Zemlji.” (Velika borba, str. 438; u izvorniku 557) Ona zatim dodaje: “Kao završni čin velike obmanjujuće drame, sâm će Sotona glumiti Krista.” (Velika borba, str. 491; u izvorniku 624)

`Pročitajte 2. Korinćanima 11,14.15; Efežanima 6,10-18. Što bi trebalo biti naša zaštita od takvih demonskih prijevara?`

Apostol Pavao upozorava nas da “naša borba nije protiv krvi i tijela, nego protiv Poglavarstava, protiv Vlasti, protiv Vrhovnika ovoga mračnog svijeta: protiv zlih duhova koji borave u nebeskim prostorima” (Efežanima 6,12). Od tih se prijevara možemo zaštititi jedino ako se obučemo u “bojnu opremu Božju” (Efežanima 6,13) opisanu u Efežanima 6,13-18.

Sotonsko lažno predstavljanje i druge pojave mogu biti zastrašujuće i zavodljive, ali ne mogu zavesti one koji su pod Božjom zaštitom i koji su utemeljeni na Božjoj riječi. S aspekta doktrine, oni koji vjeruju u biblijski nauk o uvjetnoj besmrtnosti ljudskih bića znaju da je svako pojavljivanje “mrtvih” ili komunikacija s njima sotonskog podrijetla i da ih treba odbaciti djelovanjem Božje silne milosti. I opet, koliko god te pojave djelovale moćno, uvjerljivo i naizgled stvarno, uvijek se moramo čvrsto držati učenja da mrtvi spavaju u grobu.

Zamislite, međutim, da izgubite voljenu osobu i da se onda ta ista osoba navodno pojavi pred vama. I da vam kaže da vas voli i da joj jako nedostajete. Da vam ispriča nešto što bi samo ona mogla znati. I još kaže kako se sada nalazi na nekom boljem mjestu. Pomislite kako bi netko tko nije potpuno utvrđen u biblijskom nauku o stanju mrtvih lako mogao podleći toj prijevari. Pogotovo zato što neki ljudi žele u to vjerovati.

`Što znači obući se u “bojnu opremu Božju”? Kako to možemo učiniti u svakodnevnom praktičnom smislu u svakom području svojeg života, a ne samo pri suočavanju s prijevarama posljednjeg vremena?`