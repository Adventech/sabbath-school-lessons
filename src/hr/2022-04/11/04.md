---
title: Reinkarnacija
date: 06/12/2022
---

Poganski pojam besmrtne duše pruža temelj za nebiblijsku teoriju o reinkarnaciji ili seljenju duša. Tu teoriju usvojile su neke velike svjetske religije. I dok većina kršćana vjeruje u postojanje besmrtne duše koja ostaje u trajnom raju ili paklu nakon smrti, oni koji vjeruju u reinkarnaciju smatraju da takva besmrtna duša prolazi kroz mnoge cikluse umiranja i ponovnog rađanja ovdje na Zemlji.

Neki smatraju da je reinkarnacija proces duhovne evolucije koji omogućava duhu da na putu prema savršenstvu dostiže sve više razine znanja i morala. Hinduisti vjeruju da vječna duša prolazi kroz razvoj svijesti, ili “samsare”, unutar šest stupnjeva života: vodenih životinja, biljaka, gmazova i insekata, ptica, životinja i ljudskih bića i stanovnika neba.

`Pročitajte Hebrejima 9,25-28; 1. Petrova 3,18. Ako je Isus “jedanput” umro (Hebrejima 9,28, 1. Petrova 3,18), a i svi ljudi također umiru samo “jedanput” (Hebrejima 9,27), zašto čak i neki navodni kršćani vjeruju u neki oblik reinkarnacije?`

Mnogi ne vjeruju u ono u što bi trebali vjerovati, već u ono u što žele vjerovati. Ako im neka teorija pruža egzistencijalni mir i utjehu, za njih tu prestaje svaka rasprava. Ali što se tiče onih koji ozbiljno shvaćaju Bibliju, prihvaćanje reinkarnacije ne dolazi u obzir.

Prvo, ta je teorija u suprotnosti s biblijskim naukom o smrtnosti “duše” i uskrsnuću tijela (1. Solunjanima 4,13-18).

Drugo, ona niječe nauk o spasenju vjerom na osnovi milosti u sklopu otkupiteljskog djela Isusa Krista (Efežanima 2,8-10) i zamjenjuje ga ljudskim djelima.

Treće, ta je teorija u suprotnosti s biblijskim naukom da vječna sudbina pojedinca ovisi o odlukama koje on donosi u ovom životu (Matej 22,1-14; 25,31-46).

Četvrto, ta teorija umanjuje značenje i važnost Kristovog drugog dolaska (Ivan 14,1-3).

I peto, ta teorija nudi ljudima mogućnost da i nakon smrti uklone svoje nedostatke, što nije u skladu s biblijskim naukom (Hebrejima 9,27).

Ukratko, u okviru kršćanske vjere nema mjesta za ideju o reinkarnaciji.