---
title: 'Nekromancija I Kult Predaka'
date: 07/12/2022
---

Riječ “nekromancija” potječe od grčkih izraza nekros (mrtav) i manteia (proricanje). Prakticirana od davnina, nekromancija je oblik prizivanja navodno aktivnih duhova umrlih kako bi se stekle neke spoznaje, često o budućim događajima. S druge strane, kult predaka je običaj obožavanja preminulih rođaka, jer se oni i dalje smatraju članovima obitelji čiji duhovi, kako se vjeruje, mogu utjecati na ono što se događa živima. Ti poganski običaji mogu biti vrlo privlačni ljudima koji vjeruju u besmrtnost duše, a i onima kojima nedostaju njihovi mili i dragi koji su preminuli.

`Pročitajte 1. Samuelova 28,3-25. Koje duhovne pouke protiv bilo kakvog pokušaja komunikacije s mrtvima možemo izvući iz Šaulovog iskustva s vračarom iz En Dora?`

Biblija vrlo jasno kaže da su u staroj izraelskoj teokraciji svi spiritisti, mediji, vračari i gataoci bili odvratni Bogu i da ih je trebalo kamenovati (Levitski zakonik 19,31; 20,6.27; Ponovljeni zakon 18,9-14). U skladu s tim zakonom, Šaul je istrijebio iz Izraela sve gataoce i vračare (1. Samuelova 28,3.9).

Ali onda, pošto ga je Jahve odbacio, i sam je otišao u kanaanski grad En Dor i potražio vračaru (1. Samuelova 28,6.7.15; usporedi Jošua 17,11; Psalam 83,11). Tražio je od nje da prizove pokojnog proroka Samuela, koji se navodno pojavio u nekromantičnom viđenju i razgovarao sa Šaulom (1. Samuelova 28,13-19). Lažljivi duh, koji se pretvarao da je Samuel, priopćio je Šaulu: “Sutra ćeš sa svojim sinovima biti sa mnom.” (1. Samuelova 28,19) Pretkazavši Šaulovu smrt, taj lažljivi duh je, samim tim što je uzeo obličje Samuela, navodno potvrdio nebiblijsku teoriju o urođenoj besmrtnosti duše. Bila je to snažna obmana, ali Šaul je trebao postupiti mudrije i ne upuštati se u ono što je prethodno osudio.

Više od dva stoljeća poslije, prorok Izaija je pisao: “I ako vam reknu: ‘Pitajte vračare i gatare, koji šapću i guču!’, odgovorite: ‘Ne treba li narod da pita Boga svojega? Zar da pita mrtve za žive?’ Tražite zakon i objavu! Tko ne govori tako, njemu više nema zore.” (Izaija 8,19.20 — Šarić; također: Izaija 19,3).

`Koliko često, pogotovo kad smo pod stresom, radimo nešto za što znamo da je pogrešno? Zašto su vjera, molitva i poslušnost Božjoj riječi naša jedina sigurna obrana od nas samih?`