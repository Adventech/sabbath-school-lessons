---
title: 'Iskustva Bliske Smrti'
date: 05/12/2022
---

Neki od najpopularnijih suvremenih argumenata kojima se “dokazuje” teorija o urođenoj besmrtnosti duše jesu “iskustva bliske smrti”. U svojoj knjizi Život poslije života, Raymond Moody iznosi rezultate svojega petogodišnjeg istraživanja nad više od stotinu ljudi koji su doživjeli “kliničku smrt”, ali su vraćeni u život. Ti pojedinci tvrde da su vidjeli neko drago i srdačno sjajno biće prije nego što su se vratili u život. Smatra se da je to “uzbudljiv dokaz o preživljavanju ljudskog duha nakon smrti” (komentar na poleđini knjige). Tijekom godina objavljena su mnoga slična djela koja zagovaraju istu ideju. (Vidi 2. pouku.)

`Pročitajte izvještaje o uskrsnuću u sljedećim tekstovima: 1. o kraljevima 17,22-24; 2. o kraljevima 4,34-37; Marko 5,41-43; Luka 7,14-17; Ivan 11,40-44. Govori li se u njima o bilo kakvoj vrsti svjesnog postojanja umrlih prije uskrsnuća, i zašto je taj odgovor bitan?`

Sva iskustva bliske smrti opisana u suvremenoj literaturi odnose se na ljude koji su smatrani klinički mrtvima, ali ne i stvarno mrtvima, za razliku od Lazara, koji je bio mrtav četiri dana i već je zaudarao (Ivan 11,39). Međutim, ni Lazar ni bilo tko od onih koji su uskrsnuli iz mrtvih u biblijska vremena nikada nije spomenuo bilo kakvo zagrobno iskustvo, bilo u raju, čistilištu ili paklu. To je, doduše, “argument iz tišine”, ali je u potpunom skladu s biblijskim naukom o nesvjesnom stanju mrtvih!

Međutim, što je s “iskustvima bliske smrti” o kojima se danas tako često priča? Ako prihvatimo biblijsku doktrinu o nesvjesnom stanju mrtvih (Job 3,11-13; Psalam 115,17; 146,4; Propovjednik 9,10), onda nam preostaju dvije glavne mogućnosti: ili je riječ o prirodnoj psihokemijskoj halucinaciji u ekstremnim uvjetima, ili može biti natprirodno sotonsko varljivo iskustvo (2. Korinćanima 11,14). Sotonska prijevara mogla bi biti dobro objašnjenje, posebno zato što u nekim slučajevima ti ljudi tvrde da su razgovarali sa svojim mrtvim rođacima! Ali to bi mogla biti i kombinacija dvaju čimbenika. Budući da je ta prijevara raširena i za mnoge tako uvjerljiva, bitno je da se čvrsto držimo nauka Božje riječi, bez obzira na sva iskustva koja bismo mi sami ili drugi ljudi mogli doživjeti, a koja su u suprotnosti s onim što naučava Biblija.

`Zanimljivo je da ta “iskustva bliske smrti” sada često dolaze s posebnim odobravanjem “znanosti”. Koliko, dakle, trebamo biti oprezni čak i prema nečemu što znanost navodno “dokazuje”?`