---
title: Misticizam
date: 04/12/2022
---

Naš svijet preplavljen je snažnim valovima misticizma. “Misticizam” je složeni pojam koji obuhvaća golemu raznolikost ideja. Iz religijske perspektive, ta riječ podrazumijeva sjedinjenje pojedinca s Božanstvom ili Apsolutom u nekoj vrsti duhovnog iskustva ili zanosa. Ovo karakterizira bogoslužno iskustvo čak i određenih crkava. Fenomeni mogu varirati po obliku i intenzitetu, ali je uvijek prisutna sklonost da se autoritet Božje pisane riječi zamijeni vlastitim subjektivnim iskustvima. U svakom slučaju, Biblija gubi velik dio svoje doktrinarne uloge, a kršćanin ostaje podložan utjecaju svojih iskustava. Ta vrsta subjektivne religije ne pruža zaštitu ni od kakve prijevare, a pogotovo ne od prijevara posljednjeg vremena.

`Pročitajte Matej 7,21-27. U svjetlu riječi samoga Isusa, što znači graditi duhovnu kuću “na litici”, a što “na pijesku“?`

U postmodernom kršćanskom svijetu postoji snažna sklonost da se značenje biblijskog nauka umanji, pri čemu se on smatra zamornim odjekom nekakvog zastarjelog oblika vjere. U tom se procesu Kristov nauk umjetno zamjenjuje Kristovom pojavom — pri čemu se tvrdi, na primjer, da ovaj ili onaj biblijski izvještaj ne može biti istinit jer Isus, kako ga oni doživljavaju, nikad ne bi dopustio da se dogodi onako kako je napisano. Osobni osjećaji i ukus na kraju postaju mjerila za tumačenje Svetog pisma ili čak za potpuno odbacivanje onoga što Biblija jasno naučava, pogotovo kad je riječ o poslušnosti Bogu, što je, prema Isusovim riječima, toliko bitno da bismo svoju kuću sazidali na litici.

Oni koji smatraju da nisu važne doktrine sve dok vjeruju u Isusa Krista, nalaze se na opasnom tlu. I rimski inkvizitori koji su nebrojeno mnogo protestanata osudili na smrt, vjerovali su u Isusa Krista. Oni koji su “izgonili zle duhove” u Kristovo ime (Matej 7,22), također su vjerovali u Isusa Krista. “Mišljenje da nije važno što ljudi vjeruju jedna je od najuspješnijih Sotoninih obmana. On zna da istina, prihvaćena s ljubavlju, posvećuje dušu onoga koji je prima; stoga je stalno pokušava zamijeniti lažnim teorijama, pričama, drugim ‘evanđeljem’.” (Ellen G. White, Velika borba, str. 411; u izvorniku 520)

`Kako se možemo boriti protiv tipične ljudske sklonosti da nas emocije i želje navedu na djela suprotna Božjoj riječi?`