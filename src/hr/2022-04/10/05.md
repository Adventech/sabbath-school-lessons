---
title: 'Raj S Bestjelesnim Dušama'
date: 30/11/2022
---

Premda protestanti ne prihvaćaju nauk o čistilištu, mnogi ipak vjeruju da duše umrlih pravednika već uživaju u raju u prisutnosti samoga Boga. Neki tvrde da su te “duše” zapravo bestjelesni duhovi. Drugi smatraju da su to bestjelesni duhovi, ali zaogrnuti slavnim duhovnim tijelom.

Kakvo god bilo navodno metafizičko stanje tih živih mrtvaca, ove teorije potkopavaju biblijski nauk o konačnom uskrsnuću i sudu nad mrtvima. Zašto bi postojalo uskrsnuće i sud (Otkrivenje 20,12-14) ako duše pravednika već uživaju u raju?

`Pročitajte sljedeće tekstove: Djela 2,29.34.35; 1. Korinćanima 15,16-18. Kako ti tekstovi rasvjetljavaju stanje mrtvih i onih koji čekaju uskrsnuće?`

Biblija naučava da su svi ljudi koji se već nalaze na Nebu tamo preneseni živi, poput Henoka (Postanak 5,24) i Ilije (2. o kraljevima 2,911), ili su uskrsnuli iz mrtvih poput Mojsija (Juda 1,9), i oni koji su uskrsnuli s Kristom (Matej 27,51-53).

Kao što smo već vidjeli, slika duša “pod žrtvenikom” koje vape Bogu tražeći osvetu (Otkrivenje 6,9-11) samo je metafora za pravdu i ne dokazuje teoriju o urođenoj besmrtnosti duše. U suprotnom, ne bi se baš moglo reći da ti ljudi uživaju u svojoj vječnoj nagradi. Grob je mjesto počinka za mrtve koji u nesvjesnom stanju čekaju konačno uskrsnuće, kada će njihovo svjesno postojanje biti obnovljeno. Mrtvi, čak ni pravedni mrtvi, nisu bestjelesne duše koje lebde po Nebu i strpljivo čekaju da se ponovno sjedine sa svojim tijelom o konačnom uskrsnuću.

O čemu Pavao govori u 1. Korinćanima 15,18 kad kaže da ako nema uskrsnuća mrtvih, onda “i oni koji pomriješe u Kristu, izgiboše”? Kako bi oni mogli pomrijeti ako su već u nebeskim blaženstvima i ako su tamo sve vrijeme otkako su umrli? Taj lažni nauk da će pravedni mrtvi primiti vječnu nagradu odmah nakon smrti, zapravo obezvređuje središnji i ključni nauk Novog zavjeta — o uskrsnuću mrtvih prigodom Kristovog povratka. Pa ipak o tome stalno slušamo, pogotovo na sprovodima.

`Na koji način možete pomoći ljudima da shvate kako je tvrdnja da mrtvi spavaju u zemlji zapravo “radosna vijest”, u smislu da oni doista počivaju u miru i da ne znaju ni za kakvu bol i patnju?`