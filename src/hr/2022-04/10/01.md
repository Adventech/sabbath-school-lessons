---
title: 'Pakleni Oganj'
date: 26/11/2022
---

### Biblijski tekstovi:
Marko 9,42-48; Malahija 4,1; Juda 7; 1. Timoteju 2,5; Djela 2,29.34.35; 1. Ivanova 5,3-12.

`“Ispitajte sve da vidite je li od Boga i što je dobro — zadržite.” (1. Solunjanima 5,21 — Suvremeni hrvatski prijevod)`

Talijanski pjesnik Dante Alighieri (1265.—1321.) napisao je čuveno djelo Božanstvena komedija o zamišljenom putovanju duše nakon smrti. Duša je odlazila ili u pakao u zemljinoj utrobi, ili u čistilište, gdje se ljudski duh mogao očistiti i udostojiti se da se uzdigne na Nebo, odnosno u raj, u prisutnost samoga Boga.

Premda je riječ o pjesničkom djelu, čistoj mašti, Danteove riječi izvršile su velik utjecaj na kršćanski nauk, a posebno na rimokatoličku teologiju. Shvaćanje da besmrtna duša odlazi u pakao, čistilište ili raj, postalo je temeljni nauk te crkve. Mnoge konzervativne protestantske denominacije također vjeruju u besmrtnu dušu koja se nakon smrti osobe uspinje u raj ili spušta u pakao. I doista, ako ljudska duša nikad ne umire, onda ona mora negdje biti nakon smrti tijela. Ukratko, pogrešno razumijevanje ljudske naravi dovelo je do strašnih teoloških zabluda.

Ovog ćemo se tjedna pozabaviti nekim od tih nebiblijskih teorija, kao i biblijskim naukom o tome što se događa nakon smrti.

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 435—438.**