---
title: 'Pakleni Oganj'
date: 28/11/2022
---

U svojoj knjižici za djecu pod naslovom The Sight of Hell (Pogled na pakao), engleski rimokatolički svećenik John Furniss (1809.—1865.) ilustrira vječne muke uz pomoć željezne lopte, veće od neba i zemlje. “Ptica doleti jednom u sto milijuna godina i samo dodirne veliku željeznu loptu perjem svojih krila.” Autor tvrdi da će se gorenje grešnika u paklu nastaviti čak i nakon što ta željezna lopta bude potpuno izlizana i istrošena takvim letimičnim dodirima krila! Tužno je što i mnogi protestanti čak i danas vjeruju u nešto slično kad je riječ o sudbini izgubljenih.

`Pročitajte Malahija 4,1; Juda 1,7. Kako nam ti tekstovi pomažu da bolje razumijemo pojam “vječnog ognja” ili, kako je Isus rekao, da će izgubljeni biti u “ognju vječnom” (Matej 18,8) ili u “neugasivom ognju” (Marko 9,43)?`

Riječ “vječni” (hebr. olam; grč. aion, aionios) može imati različito značenje ovisno o neposrednom kontekstu. Na primjer, kad je povezana s riječju “Bog” (Ponovljeni zakon 33,27, “vječni”), ona izražava Njegovo vječno postojanje. Kad se odnosi na ljudska bića (Izlazak 21,6, “doživotno” — Suvremeni hrvatski prijevod), značenje te riječi ograničeno je dužinom njihovog životnog vijeka. Kada se odnosi na oganj (Matej 18,8; 25,41, “vječni”), podrazumijeva se da se vatra neće ugasiti dok to što se spaljuje potpuno ne izgori. To znači da će “oganj vječni” biti vječan u smislu da će potpuno i nepovratno spaliti zle ne ostavljajući im “ni korijena ni grančice” (Malahija 4,1).

Teorija o vječnom kažnjavanju zlih ima ozbiljne nedostatke. Ako bi zli bili zauvijek kažnjavani, zlo ne bi nikad bilo iskorijenjeno. Uostalom, sav život potječe od Boga (Ponovljeni zakon 32,39; Psalam 36,10), koji kaže: “Nije meni do smrti bezbožnikove.” (Ezekiel 33,11) Zašto bi onda On nastavio produžavati život zlima da bi trpjeli beskrajne muke? Zar ne bi bilo mnogo razumnije od Njega da jednostavno okonča njihovo postojanje? Ako će zli biti kažnjeni “po svojim djelima” (Otkrivenje 20,12), zašto bi onda zbog kratkog ljudskog života bili beskrajno kažnjavani? Izraz “oganj vječni” treba promatrati kao aluziju na postmilenijski “Bezdan, ognjeno jezero” iz Otkrivenja 20 (vidi 13. pouku). Nije u skladu s Biblijom govoriti o već postojećem, vječno gorućem paklu.

`Koliko god taj pakleni oganj bio strašan, što nam spominjanje pakla otkriva o Božjoj ljubavi, posebno kad je usporedimo s idejom o vječnim mukama?`