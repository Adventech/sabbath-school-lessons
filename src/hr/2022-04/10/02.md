---
title: 'Besmrtni Crvi?'
date: 27/11/2022
---

`Usporedite Marko 9,42-48 i Izaija 66,24. Kako razumijete izraz “njihov crv ne umire” (Marko 9,48)?`

Neki imenicu u jednini “crv” (Marko 9,48) tumače kao aluziju na bestjelesnu dušu ili duh zlih ljudi, koji nakon smrti odlazi u pakao, gdje nikad ne umire i trpi vječne muke.

Međutim, to tumačenje ne odražava biblijski nauk o besvjesnom stanju nakon smrti. Ono također zanemaruje i starozavjetnu pozadinu tog teksta. Naime, “jednina — ‘crv’, koristi se općenito za ‘crve’ i ne označava pojedinačnog crva. Tako se to povezuje s crvima koji se hrane tijelima u stanju raspadanja.” (Robert G. Bratcher and Eugene A. Nida, A Translator’s Handbook on the Gospel of Mark, London: United Bible Societies, 1961., str. 304)

U Marku 9,48 Isus citira Izaiju 66,24, gdje stoji: “Izlazeći, gledat će trupla ljudi koji se od mene odmetnuše: crv njihov neće umrijeti, i njihov se oganj neće ugasiti — bit će na gadost svim ljudima.”

Taj zastrašujući metaforički prizor dočarava bojno polje na kojem Božji neprijatelji leže mrtvi i bivaju uništeni. Tijela koja ne proguta vatra, razgradit će crvi, ili će možda djelovati prvo crvi, a zatim vatra. U svakom slučaju ne spominje se nikakva navodna duša koja bi mogla izbjeći to uništenje tijela i otići u pakao.

Ali što je s “crvima” koji nikad ne umiru? Metaforički jezik u Izaiji 66,24 (citiran u Marku 9,48) ne podrazumijeva da su ti crvi besmrtni. (Besmrtni crvi?) Naglasak je na tome da crvi neće napustiti svoje djelo razgradnje dok ga sasvim ne završe. Drugim riječima, oni će proždirati tijela zlih sve dok ona ne budu potpuno uništena. Nasuprot tome, vjerna Božja djeca radosno će boraviti na “novom nebu i novoj zemlji” i obožavat će Boga u Njegovoj prisutnosti (Izaija 66,22.23). Imajući tako različite sudbine na umu, nije ni čudo što je Isus izjavio da je daleko bolje ući u Božje kraljevstvo bez nekog dijela tijela — bez ruke, noge, ili čak oka — nego imati savršeno tijelo koje će progutati oganj i crvi (Marko 9,4248).

`Uostalom, mi bivamo ili potpuno spašeni ili potpuno izgubljeni. Nema sredine. Možemo imati vječni život ili se suočiti s vječnim uništenjem. Koje odluke morate donijeti danas? Kako bi ta stvarnost— vječni život ili vječno uništenje — trebala utjecati na te odluke?`