---
title: 'Biblijski Pogled'
date: 01/12/2022
---

`Pročitajte 1. Ivanova 5,3-12. Zašto apostol Ivan ograničava “život vječni” samo na one koji su u Kristu?`

Biblijska doktrina o uvjetnoj besmrtnosti ljudskih bića — nasuprot nebiblijskoj teoriji o urođenoj besmrtnosti duše — izrijekom se navodi u 1. Ivanovoj 5,11.12. Da bismo razumjeli smisao tog značajnog teksta, moramo imati na umu da samo Bog “ima besmrtnost” (1. Timoteju 6,15.16) i da je On jedini Izvor života (Psalam 36,10; Kološanima 1,1517; Hebrejima 1,2). Kada je grijeh ušao u ovaj svijet zahvaljujući padu Adama i Eve (Postanak 3), oni su, zajedno sa svim svojim potomcima (uključujući i nas), potpali pod kletvu tjelesne smrti, izgubivši dar vječnog života. Ali je naš dragi Bog proveo plan spasenja da bi ljudska bića ponovno zadobila vječni život koji im je od početka pripadao. O tome Pavao piše: “On nas u njemu sebi izabra prije stvaranja svijeta, da budemo sveti i bez mane pred njim.” (Efežanima 1,4)

“Kao što po jednom čovjeku [Adamu] uđe grijeh u svijet a po grijehu smrt”, objašnjava Pavao, tako je i “po našem Gospodinu Isusu Kristu” dar vječnog života postao dostupan svim ljudima (Rimljanima 5,12-21). Pavao ovdje nedvosmisleno upućuje na doslovnog Adama koji je donio grijeh i smrt na ovaj svijet. Jer ništa o čemu Biblija govori ne bi imalo smisla bez doslovnog Adama, koji je svojim prijestupom donio grijeh i smrt na naš svijet.

S tim u vezi, apostol Ivan dodaje: “Bog nam je dao život vječni, i taj je život u njegovu Sinu. Tko ima Sina, ima život; tko nema Sina Božjega, nema života.” (1. Ivanova 5,11.12)

Cijela ta slika postaje jasnija u svjetlu sljedećih Isusovih izjava: “Svaki koji vidi sina i vjeruje u Njega, ima život vječni i ja ću ga uskrisiti u posljednji dan.” (Ivan 6,40 — Šarić), i: “Ja sam uskrsnuće i život — reče joj Isus. — Tko vjeruje u mene, ako i umre, živjet će.” (Ivan 11,25)

To znači da je vječni život dar od Boga po Kristu — dar koji se osigurava u sadašnjosti, ali se u njemu u potpunosti uživa tek nakon konačnog uskrsnuća pravednih. Zaključak je vrlo jednostavan: ako se vječni život daje samo onima koji su u Kristu, onda oni koji nisu u Njemu nemaju vječni život (1. Ivanova 5,11.12). Nasuprot tome, teorija o urođenoj besmrtnosti duše obećava vječni život — bilo u raju ili u paklu — svim ljudima, čak i onima koji nisu u Kristu. Koliko god taj nauk bio je popularan, on ipak nije biblijski.