---
title: 'Sveci U čistilištu'
date: 29/11/2022
---

Rimokatolička crkva smatra da mrtvi koji ne zaslužuju pakao, ali još uvijek nisu spremni za raj, mogu grijehe očistiti u čistilištu, a zatim se odatle uzdići u raj. Pritom se patnje kojima su izloženi u čistilištu mogu umanjiti molitvama i pokorama njihovih voljenih.

Katekizam Katoličke crkve izričito govori o čistilištu: “Oni koji umru u milosti i prijateljstvu s Bogom, a nisu potpuno čisti, iako su sigurni za svoje vječno spasenje, moraju se poslije smrti podvrgnuti čišćenju, kako bi postigli svetost nužnu za ulazak u nebesku radost.” (str. 166) Tu se također navodi da se njihove patnje mogu ublažiti molitvama njihovih najmilijih, kao i drugim djelima učinjenim u ime mrtvih. “Crkva također preporučuje milostinju, oproste i djela pokore u korist pokojnika.” (Isto)

`Pročitajte sljedeće tekstove: Propovjednik 9,10; Ezekiel 18,2022; Hebrejima 9,27. Na koji način ti tekstovi pobijaju teoriju o čistilištu?`

Dogma o čistilištu spaja pogansku predodžbu o gorućem paklu s poganskom praksom molitve za mrtve. Ta je dogma neprihvatljiva za one koji vjeruju u sljedeće biblijske doktrine: (1) da mrtvi počivaju u svojim grobovima u nesvjesnom stanju (Propovjednik 9,10); (2) da se pravednost jednog grešnog ljudskog bića ne može prenijeti na drugo grešno ljudsko biće (Ezekiel 18,20-22); (3) da je naš jedini Posrednik Isus Krist (1. Timoteju 2,5); (4) da nakon smrti slijedi konačni sud, bez ikakve druge prilike da se čovjek pokaje zbog padova u ovom životu (Hebrejima 9,27).

Još je ozbiljniji način na koji nebiblijska teorija o čistilištu iskrivljuje Božji karakter. Naime, “Sotona još od svojeg pada nastoji pogrešno prikazati našega nebeskog Oca. On je izmislio dogmu o besmrtnosti duše. ... Ideja o vječno gorućem paklu bila je Sotonino djelo; čistilište je također njegov izum. Ta učenja lažno predstavljaju Božji karakter optužujući Ga da je strog, osvetoljubiv, samovoljan i da ne oprašta.” (Ellen G. White, Manuscript 51, 10. prosinca 1890.) Umjesto da mrtvi spavaju i čekaju Kristov povratak, prema tom shvaćanju oni se nalaze u čistilištu, gdje teško pate sve dok ih netko odatle ne izbavi.

`Čemu nas zablude poput onih o čistilištu i vječnim mukama uče o važnosti biblijskog nauka? Zašto je važno u što vjerujemo, a ne samo u koga vjerujemo?`