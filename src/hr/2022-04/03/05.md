---
title: '“Mrtvi Ne Znaju Ništa”'
date: 12/10/2022
---

`Pročitajte: Job 3,11-13; Psalam 115,17; 146,4; Propovjednik 9,5.10. Što možemo naučiti o stanju ljudskih bića nakon smrti?`

Neki biblijski tumači tvrde da se ti tekstovi (Job 3,11-13; Psalam 115,17; 146,4; Propovjednik 9,5.10), pisani poetskim jezikom, ne mogu koristiti za definiranje čovjekovog stanja nakon smrti. Točno je da poezija ponekad može biti dvosmislena i da se lako može pogrešno shvatiti, ali to se ne može odnositi na ove retke. Njihov jezik je jasan i njihove su misli u potpunom skladu sa svim starozavjetnim tekstovima o tom predmetu.

Prvo, u Jobu 3 patrijarh proklinje vlastito rođenje zbog svih patnji koje su ga snašle. (Tko nije u najstrašnijim trenucima poželio da se uopće nije ni rodio?) Da je umro kod rođenja, razmišlja on, ostao bi spavati i mirovati (Job 3,11.13). U Psalmu 115 mjesto na kojem se nalaze mrtvi opisuje se kao mjesto tišine, jer mrtvi ne hvale Boga (Psalam 115,17). To ne zvuči baš kao da su vjerni (i zahvalni) mrtvi na Nebu i da hvale Boga. Prema Psalmu 146, umne aktivnosti pojedinca prestaju sa smrću: “Iziđe iz njega duh, i vrati se u zemlju svoju: taj dan propadnu sve pomisli njegove.” (Psalam 146,4) To je savršen biblijski opis onoga što se događa u trenutku smrti. A u Propovjedniku 9 dodaje se da “mrtvi ne znaju ništa” i da u grobu “nema ni djela ni umovanja, ni spoznaje ni mudrosti” (Propovjednik 9,5.10). Te izjave potvrđuju biblijski nauk da se mrtvi nalaze u besvjesnom stanju.

Biblijski nauk o besvjesnom stanju mrtvih ne bi trebao izazivati nikakvu uznemirenost kod kršćana. Prije svega, nikakav pakao koji vječno gori niti privremeno čistilište ne čekaju one koji umiru bez spasenja. Drugo, divna nagrada čeka one koji umiru u Kristu. Nije ni čudo što “za vjernika smrt ne znači puno. ... Za kršćanina smrt je samo san, trenutak tišine i tame. Život je sakriven s Kristom u Bogu i ‘kad se pojavi Krist, vaš život, tada ćete se i vi s njim pojaviti zaodjenuti slavom’ (Ivan 8,51.52; Kološanima 3,4).” (Ellen G. White, Isusov život, str. 651; u izvorniku 787)

`Razmišljajte o onima koji umiru u Kristu. Oni sklapaju oči u trenutku smrti i bez obzira na to hoće li u grobu provesti 1.500 godina ili pet mjeseci, njima je svejedno. Sljedeće čega će postati svjesni bit će Kristov povratak. Zašto bi se onda moglo reći da je u izvjesnom smislu mrtvima bolje nego nama živima?`