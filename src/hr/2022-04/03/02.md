---
title: '“Živa Duša”'
date: 09/10/2022
---

`Pročitajte Postanak 1,24-27; 2,7.19. Koje sličnosti i razlike vidite u načinu na koji je Bog stvarao životinje i ljude? Što nam se u Postanku 2,7 govori o ljudskoj naravi?`

Izvještaj u Postanku otkriva da je šestog dana tjedna stvaranja Bog doveo u postojanje kopnene životinje i prvi ljudski par (Postanak 1,2427). Tu se kaže da On “načini od zemlje sve životinje u polju i sve ptice u zraku” (Postanak 2,19). Također je stvorio “čovjeka od praha zemaljskoga” (Postanak 2,7).
Premda su i životinje i čovjek nastali “od zemlje”, stvaranje čovjeka razlikovalo se od stvaranja životinja na dva osnovna načina. Prvo, Bog je čovjeka oblikovao fizički, a onda mu “u nosnice udahne dah života. Tako postane čovjek živa duša.” (Postanak 2,7) On je bio fizička tvar prije nego što je postao živo biće. Drugo, Bog je stvorio ljude kao muško i žensko, “na svoju sliku” (Postanak 1,26.27).

U Postanku 2,7 objašnjava se da je udahnjivanje “daha života” u njegovo tijelo preobrazilo Adama u “živu dušu” (hebr. nefeš čajah). To znači da nitko od nas nema dušu koja može postojati izvan tijela. Svatko od nas je živo biće ili živa duša. Tvrdnja da je ta “duša” neki svjesni entitet koji može postojati odvojeno od ljudskog tijela poganska je, nebiblijska ideja. Razumijevanje prave naravi ljudskih bića sprečava nas da prihvatimo popularno vjerovanje o nematerijalnoj duši i sve te opasne zablude koje se na njemu zasnivaju.

Nijedan dio ljudskog bića ne može postojati u svjesnom stanju odvojeno od osobe kao cjeline. Bog nas je stvorio na divan i čudesan način i ne bismo trebali mudrovati izvan onoga što Sveto pismo kaže o tom pitanju. Ne samo da je narav života tajna (znanstvenici se još uvijek ne mogu složiti oko toga što zapravo znači da je nešto živo), još tajanstvenija je narav svijesti. Kako nešto manje od kilogram i pol materijalnog tkiva (stanica i kemijskih spojeva) u našoj glavi — mozak — može sadržavati i proizvoditi nešto nematerijalno kao što su misli i osjećaji? Oni koji to proučavaju priznaju da mi to ne znamo.

`Kakvo je čudo život! Zašto bismo trebali uživati u tom daru — ne samo života, već i vječnog života, koji je još veće čudo?`