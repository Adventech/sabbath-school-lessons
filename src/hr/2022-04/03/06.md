---
title: 'Počivanje S Precima'
date: 13/10/2022
---

`Pročitajte sljedeće tekstove: Postanak 25,8; 2. Samuelova 7,12; 1. o kraljevima 2,10; 22,40. Kako ti tekstovi doprinose vašem razumijevanju smrti?`

Stari zavjet na različite načine izražava ideje o smrti i sahranjivanju. Jedan od njih je pridruživanje precima. Na primjer, za Abrahama se kaže: “Umrije u sretnoj dobi — star i pun godina — te bi pridružen svojim precima.” (Postanak 25,8) Za Arona i Mojsija također stoji da su se “pridružili svojim precima” (Ponovljeni zakon 32,50).

`Čemu nas činjenica da su i dobri i loši kraljevi odlazili na isto mjesto uči o smrti? (2. o kraljevima 24,6; 2. Ljetopisa 32,33).`

Drugi izraz kojim se smrt opisivala jest počivanje. U vezi sa smrću kralja Davida, Biblija kaže: “I potom počinu David kraj otaca svojih, i bî pokopan u Davidovu gradu.” (1. o kraljevima 2,10). Isti izraz koristi se i za nekolicinu drugih izraelskih kraljeva, vjernih i nevjernih.

Možemo uočiti bar tri logična aspekta počivanja s precima. Jedan je da će prije ili poslije doći trenutak kad ćemo se morati odmoriti od zamornog rada i patnji. Drugi je da mi nismo prvi ni jedini koji će poći tom nemilom stazom, jer su naši preci tuda već prošli prije nas. Treći je da, time što smo sahranjeni blizu njih, nećemo biti sami i ostat ćemo zajedno čak i tijekom nesvjesnog stanja smrti. To možda nema mnogo smisla u nekim današnjim individualističkim kulturama, ali je puno značilo u starim vremenima.

Oni koji umiru u Kristu mogu biti sahranjeni pokraj svojih najmilijih, ali svejedno među njima nema nikakve komunikacije. Oni će ostati nesvjesni do onog slavnog dana kada će se probuditi iz dubokog sna da bi se ponovno pridružili svojim milima i dragima koji su umrli u Kristu.

`Zamislite kako bi izgledalo kada bi mrtvi doista bili svjesni i kada bi mogli vidjeti kakav je život ovdje dolje, pogotovo za njihove najmilije koji često užasno pate nakon njihove smrti. Zašto bi onda istina da mrtvi spavaju trebala biti tako utješna za žive?`