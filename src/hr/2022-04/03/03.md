---
title: '“Onaj Koji Zgriješi, Taj će I Umrijeti”'
date: 10/10/2022
---

`Pročitajte Ezekiel 18,4.20; Matej 10,28. Kako nam ti redci pomažu da razumijemo narav ljudske duše?`

Ljudski život na ovom grešnom svijetu krhak je i prolazan (Izaija 40,1-8). Ništa što je zaraženo grijehom ne može biti vječno. “Prema tome, kao što po jednom čovjeku uđe grijeh u svijet a po grijehu smrt, tako smrt prijeđe na sve ljude jer svi sagriješiše.” (Rimljanima 5,12) Smrt je prirodna posljedica grijeha, što pogađa sveukupan život na ovom svijetu.

S tim u vezi postoje dva važna biblijska shvaćanja. Jedno je da i ljudi i životinje umiru. To je primijetio i kralj Salomon: “No jednako umiru i ljudi i životinje. Svi imaju isti dah i čovjek ne prolazi ništa bolje od životinje. … Svi idu na isto mjesto. Svi su nastali iz zemaljskog praha i u prah se vraćaju.” (Propovjednik 3,19.20 — Suvremeni hrvatski prijevod)

Drugo je shvaćanje da fizička smrt neke osobe podrazumijeva prestanak njezinog postojanja kao žive duše (hebr. nefeš). U Postanku 2,16.17 Bog opominje Adama i Evu da će umrijeti ako sagriješe jedući plod sa stabla spoznaje dobra i zla.

Ponavljajući tu opomenu, Bog naglašava istu misao u Ezekielu 18,4.20: “Onaj koji zgriješi, taj će i umrijeti.” Ta izjava ima dva glavna zaključka. Jedan je da smo svi, budući da su svi ljudi grešnici, izloženi neizbježnom procesu starenja i umiranja (Rimljanima 3,9-18.23). Drugi je da biblijski koncept niječe popularno shvaćanje o navodnoj prirodnoj besmrtnosti duše. Ako je duša besmrtna i živi na drugoj razini stvarnosti nakon smrti, onda mi i ne umiremo, zar ne?

Nasuprot tome, biblijsko rješenje problema smrti nije bestjelesna duša koja se seli u raj, čistilište ili čak pakao. Pravo rješenje je konačno uskrsnuće onih koji su umrli u Kristu. Kao što je Isus izjavio u svojoj propovijedi o Kruhu života: “Volja je Oca mog da svaki koji vidi Sina i vjeruje u nj dobije život vječni i da ga ja uskrisim u posljednji dan.” (Ivan 6,40)

`Zašto je sigurnost u Isusov drugi dolazak, koji je potvrđen Njegovim prvim dolaskom (jer od kakve bi koristi bio Isusov prvi dolazak kad ne bi bilo drugog?), od tako presudne važnosti za sve u što mi vjerujemo? Kakvu bismo nadu uopće imali bez obećanja o Njegovom povratku?`