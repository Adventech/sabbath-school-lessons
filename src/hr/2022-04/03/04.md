---
title: '“Duh Se Vrati Bogu”'
date: 11/10/2022
---

`Pročitajte Postanak 2,7; Propovjednik 12,1-7. Koju suprotnost zapažate u ta dva biblijska teksta? Kako nam oni pomažu da bolje razumijemo ljudsko stanje nakon smrti? Vidi također Postanak 7,22.`

Kao što smo već vidjeli, Biblija naučava da je ljudsko biće duša (Postanak 2,7) i da duša prestaje postojati kada tijelo umre (Ezekiel 18,4.20).

Ali što je s “duhom”? Zar on ne ostaje svjestan nakon smrti tijela? Mnogi kršćani vjeruju u to, i čak pokušavaju opravdati to shvaćanje navodeći Propovjednik 12,7, gdje stoji: “I vrati se prah u zemlju kao što je iz zemlje došao, a duh se vrati Bogu, koji ga je dao.” Međutim, tu se ne tvrdi da duh umrlih ostaje svjestan u Božjoj prisutnosti.

U Propovjedniku 12,1-7 zapravo se na vrlo dramatičan način opisuje proces starenja koji završava smrću. Sedmi redak govori o smrti kao suprotnosti stvaranja, opisanog u Postanku 2,7. Kao što smo već naveli, šestog dana tjedna stvaranja “Jahve, Bog, napravi čovjeka od praha zemaljskog i u nosnice mu udahne dah život. Tako postane čovjek živa duša.” (Postanak 2,7) Ali sada nam se u Propovjedniku 12,7 kaže da se “vrati prah u zemlju kao što je iz nje i došao, a duh se vrati Bogu, koji ga je dao”. Dakle, dah života koji je Bog udahnuo u Adamove nozdrve i koji On isto tako daje svim ljudima, vraća se Bogu, ili, drugim riječima, jednostavno prestaje strujati kroz naše nozdrve.

Treba imati na umu da se u Propovjedniku 12,7 opisuje proces umiranja svih ljudi ne praveći razliku između pravednih i nepravednih. Ako navodni duhovi svih umrlih nastavljaju živjeti u svjesnom stanju u Božjoj prisutnosti, jesu li onda i duhovi zlih s Bogom? Ta misao nije u skladu sa sveukupnim naukom Svetog pisma. Budući da isti proces umiranja pogađa i ljude i životinje (Propovjednik 3,19.20), smrt nije ništa drugo do prestanak postojanja živih bića. Psalmist je to ovako rekao: “Sakriješ lice svoje, tad se rastuže; ako dah im oduzmeš, ugibaju, i opet se u prah vraćaju.” (Psalam 104,29)

`Često kažemo da je smrt samo dio života. Zašto je to pogrešno? Smrt je suprotnost životu, neprijatelj života. Kakva se velika nada, prema tome, nalazi u sljedećem retku: “Neprijatelj koji će posljednji biti uništen jest smrt.” (1. Korinćanima 15,26)?`