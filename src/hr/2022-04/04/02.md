---
title: '“Vidjet ću Boga”'
date: 16/10/2022
---

`Pročitajte Job 19,25-27 i usporedite Ivan 1,18; 1. Timoteju 6,16. Kada je i u kojim okolnostima Job očekivao da će “vidjeti Boga”?`

Život nije pravedan. To se posebno vidi u slučajevima kada “dobri” stradaju a “nepravedni” napreduju (vidi Psalam 73,12-17; Malahija 3,1418). Job je, na primjer, bio “neporočan i pravedan: bojao se Boga i klonio zla” (Job 1,1). A Bog je svejedno dopustio Sotoni da ga muči na više užasnih načina. Na tjelesnom području njegovo tijelo bilo je napadnuto teškom bolešću (Job 2,1-8). U materijalnom smislu izgubio je velik dio svoje stoke i posjeda (Job 1,13-17). U kućanstvu je izgubio sluge, pa čak i vlastitu djecu (Job 1,16.18). A na emotivnom polju bio je okružen prijateljima koji su ga optuživali da je nepokajani grešnik koji zaslužuje sve što ga je snašlo (Job 4,1-5,27; 8,1-22; 11,1-20 itd.). Čak je i njegova žena rekla: “Zar si još postojan u neporočnosti? Prokuni Boga i umri!” (Job 2,9)

Job nije bio svjestan da se našao u središtu velike borbe između Boga i Sotone. Teško pogođen tim udarcima, prokleo je dan svojeg rođenja i poželio da se uopće nije ni rodio (Job 3,1-26). Pa ipak, njegova bezuvjetna odanost Bogu ogleda se u sljedećim riječima: “Da, neka me i ubije, ja ću se u njega uzdati.” (Job 13,15 — Suvremeni hrvatski prijevod) Čak i dok je pomišljao da se njegovom životu bliži kraj, čvrsto je vjerovao da smrt neće imati posljednju riječ. Sa snažnim uvjerenjem izjavio je da će čak i ako umre, njegov Otkupitelj jednog dana ustati nad zemljom i da će on, Job osobno, u svojem tijelu vidjeti Boga (Job 19,25-27). “To je jasan uvid u uskrsnuće.” (The SDA Bible Commentary, sv. 3, str. 549)

Kakva sjajna nada usred takve tragedije! Okružen bolešću i patnjom, materijalnom propašću, društvenom osudom i emotivnim slomom, Job je još uvijek mogao iščekivati dan kada će ustati iz mrtvih i ugledati svojega voljenog Otkupitelja. Jobova vjera u uskrsnuće bila je nadahnuta istim uvjerenjem koje je Marta stoljećima poslije priopćila Isusu: “Znam da će (Lazar) uskrsnuti … o uskrsnuću, u posljednji dan.” (Ivan 11,24) Job se, kao i Marta, morao držati tog obećanja vjerom, premda će, za razliku od Joba, Marti ubrzo biti pružen snažan iskustveni dokaz u prilog njezinom vjerovanju.

`Kako se možemo uzdati u Boga čak i usred grubih životnih nepravdi?`