---
title: 'Jači Od Groba'
date: 17/10/2022
---

`Pročitajte Psalam 49. Što je navelo psalmista da bude tako siguran u svoje konačno uskrsnuće (Psalam 49,16) nasuprot onima koji su umrli bez te sigurnosti (Psalam 49,8-16)?`

Psalam 49 govori o lažnoj sigurnosti bezumnih, “koji se u blago svoje uzdaju i silnim se hvale bogatstvom” (Psalam 49,7), koji “imenima svojim zemlje nazivaju” (Psalam 49,12 — Varaždinska Biblija) i koji žive samo da bi ugađali sebi (Psalam 49,19). Ponašaju se kao da će njihove kuće i njihova slava trajati zauvijek (Psalam 49,11.17).

Ali bezumni zaboravljaju da njihova čast prolazi i da umiru isto kao i životinje (Psalam 49,13). “Kao ovce za Šeol su određeni, smrt će biti pastir njihov; i čestiti će u zoru zavladati nad njima, i raspast će se obličje njihovo: Šeol će im biti dom.” (Psalam 49,14 — Varaždinska Biblija).

A Job je stoljećima prije izjavio: “Go iziđoh iz krila majčina, go ću se onamo i vratiti.” (Job 1,21; 1. Timoteju 6,7) Psalmist ukazuje da i mudar i lud umire i “bogatstvo svoje ostavlja drugima” (Psalam 49,10).

Pa ipak, između njih postoji potpuna suprotnost. S jedne su strane bezumnici koji umiru, premda pokušavaju pronaći sigurnost u svojim prolaznim posjedima i dostignućima. Nasuprot njima, mudri gledaju dalje od ljudske snage i tamnice groba, u slavnu nagradu koju je Bog za njih pripremio (1. Petrova 1,4). Imajući to u vidu, psalmist je mogao s pouzdanjem reći: “A moju će dušu Bog ugrabiti Podzemlju iz pandža i milostivo me primiti.” (Psalam 49,16)

U skladu sa starozavjetnom nadom, ta izjava ne ukazuje da će duša psalmista u trenutku njegove smrti odmah odletjeti na Nebo. On jednostavno kaže da neće ostati u grobu zauvijek. Doći će vrijeme kada će ga Bog izbaviti od smrti i povesti na Nebo.

Tako je još jednom potvrđena izvjesnost budućeg uskrsnuća, što donosi nadu, sigurnost i smisao sadašnjem postojanju. Dakle, razumni će dobiti daleko slavniju i trajniju nagradu od one koju bi bezumni mogao sebi pribaviti tijekom ovog kratkog života.

`Na koje načine možemo sagledati ludost onih koji se uzdaju u vlastito bogatstvo i postignuća? Kako nas pogled na križ može zaštititi da ne napravimo istu pogrešku?`