---
title: '“Tvoji će Mrtvi Oživjeti”'
date: 19/10/2022
---

`Pročitajte Izaija 26,14.19. Koja je razlika između onih koji će umrijeti zauvijek (Izaija 26,14; vidi također Malahija 4,1 — Varaždinska Biblija) i onih koji će primiti vječni život (Izaija 26,19)?`

U Izaiji se naglašava velika suprotnost između Božjeg veličanstva i naše ljudske krhkosti (vidi Izaija 40). Dok smo mi kao trava koja se suši i cvijet koji vene, Božja riječ ostaje zauvijek Izaija 40,6-8). Međutim, usprkos našoj grešnosti, Božja spasonosna milost dostupna je svim ljudima i postaje djelotvorna čak i među neznabošcima koji prihvate Njegov Savez i drže subotu (Izaija 56).

U Izaiji je nada u uskrsnuće značajno proširena. Dok su prethodne biblijske aluzije na uskrsnuće bile izražene više iz osobne perspektive (Job 19,25-27; Psalam 49,15; 71,20), prorok Izaija govori o uskrsnuću kao nečemu što obuhvaća njega samog i cijelu zavjetnu zajednicu vjernika (Izaija 26,19). U 26. poglavlju Izaija uspoređuje različite sudbine zlih i pravednih. S jedne strane, zli će ostati mrtvi i nikad više neće oživjeti, osobito nakon “druge smrti” (Otkrivenje 21,8). Bit će potpuno uništeni i svaka uspomena na njih bit će zauvijek izbrisana (Izaija 26,14). Taj redak naglašava da nema duša koje preživljavaju niti duhova koji ostaju živi nakon smrti. Govoreći o konačnom uništenju zlih do kojeg dolazi kasnije, Bog na drugom mjestu izjavljuje da će zli potpuno izgorjeti i da im neće ostati “ni korijena ni grančica” (Malahija 4,1 — Suvremeni hrvatski prijevod).

S druge strane, pravedni mrtvi ustat će iz groba kako bi primili svoju blaženu nagradu. U 25. poglavlju prorok naglašava da će Bog “uništiti smrt zasvagda” i “suzu će sa svakog lica … otrti” (Izaija 25,8). U 26. poglavlju nalazimo sljedeće riječi: “Tvoji će mrtvi oživjeti, uskrsnut će tijela. Probudite se i kličite, stanovnici praha! Jer rosa je tvoja — rosa svjetlosti, i zemlja će sjene na svijet dati.” (Izaija 26,19) Svi uskrsli pravednici uživat će u veličanstvenoj gozbi koju će Bog pripremiti za sve ljude (Izaija 25,6). Prigodom konačnog uskrsnuća sastat će se pravedni iz svih vjekova, uključujući i vaše najmilije koji su već umrli u Kristu.

`Zamislite da nemate nikakvu nadu, nikakvu sigurnost, nikakav razlog da pomislite da smrt nije konačni kraj. A onda, što je još gore, svatko tko nas je ikad poznavao otići će i ubrzo će izgledati kao da nismo ni postojali, kao da naš život nije značio ništa.`

`Koliko se takva sudbina razlikuje od nade koju imamo?`