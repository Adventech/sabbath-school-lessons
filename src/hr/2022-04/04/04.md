---
title: '“Iz Dubine Zemlje”'
date: 18/10/2022
---

`Pročitajte Psalam 71. Na što David misli kad kaže da će ga Bog “podići iz dubine zemlje” (Psalam 71,20)?`

U Psalmu 49 nalazimo dirljiv izraz nade u uskrsnuće, nasuprot lažnoj sigurnosti bezumnika koji se uzda u svoje bogatstvo. U Psalmu 71 David traži sigurnost i nadu u Bogu dok je okružen neprijateljima i onima koji iznose lažne optužbe tvrdeći da ga je Bog napustio (Psalam 71,10.11).

Usred svojih nevolja David nalazi utjehu i sigurnost u podsjećanju na Božju brigu o njemu u prošlosti. Prvo, on uviđa da ga je Bog vodio od rođenja i da ga je čak izvadio iz majčine utrobe (Psalam 71,6). Zatim priznaje da ga je Bog učio od mladosti (Psalam 71,17).

Siguran da je Bog njegova hrid i utvrda, David Mu se moli: “Budi mi hrid utočišta i čvrsta utvrda spasenja.” (Psalam 71,3) “Ne odbaci me u doba starosti, ne ostavljaj me potrošene snage.” (Psalam 71,9 — Suvremeni hrvatski prijevod) “O Bože, ne stoj daleko od mene, Bože moj, pohitaj mi u pomoć!” (Psalam 71,12) A onda dodaje: “Premda si me izložio nevoljama i patnjama, opet ćeš me oživiti, iz dubine zemlje podići.” (Psalmi 71,20 — Suvremeni hrvatski prijevod)

Izraz “iz dubine zemlje” može se razumjeti doslovno kao aluzija psalmista na buduće tjelesno uskrsnuće. Međutim, kontekst prije ukazuje na metaforički opis stanja Davidove duboke tjeskobe, u kojem se on osjeća kao da ga je zemlja progutala (usporedi Psalam 88,7;130,1). Dakle, moglo bi se reći da je “to prvenstveno slikovit govor, ali upućuje i na tjelesno uskrsnuće.” (Andrews Study Bible, str. 726, tumačenje Psalma 71,20)

Na kraju, bez obzira na situaciju, važno je shvatiti da je Bog tu, da Mu je stalo do nas i da mi ne polažemo nadu u ovaj, već u život koji će doći — vječni život koji imamo u Isusu nakon uskrsnuća i koji ćemo dobiti o Njegovom povratku.

`Svi katkad prolazimo kroz trenutke strašnog obeshrabrenja. Kako nam ipak svijest o Gospodnjoj prisutnosti u prošlosti može pomoći da napredujemo u vjeri i uzdanju u trenucima kad nam se čini da je On daleko?`