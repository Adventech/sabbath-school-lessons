---
title: 'Oni Koji Spavaju U Prahu'
date: 20/10/2022
---

Kao što ćemo vidjeti, Novi zavjet puno govori o uskrsnuću mrtvih, a kao što smo već vidjeli, pojam uskrsnuća mrtvih javlja se i u Starom zavjetu. Ljudi u starozavjetno vrijeme imali su, kao i mi, nadu u konačno uskrsnuće. Marta, koja je živjela u Isusovo vrijeme, već je imala tu nadu (Ivan 11,24). Nema sumnje da su Židovi već tada posjedovali neko znanje o uskrsnuću do kojeg će doći u posljednje dane, premda nisu svi u to vjerovali. (Vidi Djela 23,8.)

`Pročitajte Daniel 12. Kakvu nadu u uskrsnuće nalazimo u spisima ovog velikog proroka?`

U Danielu 12,1 spominje se Mihael, “veliki knez”, čiji se identitet uvelike osporava. Budući da svako veliko viđenje u Danielu završava pojavom Krista i Njegovog kraljevstva, isto bi trebalo vrijediti i za ovaj redak. U Danielu nalazimo aluzije na isto božansko Biće, opisano kao “Zapovjednik Vojske” (Daniel 8,11), “Knez nad knezovima” (Daniel 8,25), “Knez Pomazanik” (Daniel 9,25) i konačno kao “Mihael, veliki knez” (Daniel 12,1). Prema tome, i mi bismo u tom Mihaelu trebali prepoznati Krista.

Svi starozavjetni tekstovi koje smo dosad razmatrali (Job 19,25-27; Psalam 49,16; 71,20; Izaija 26,19) govore o uskrsnuću pravednih. Jedino Daniel 12 spominje uskrsnuće pravednih i nepravednih. Kad Mihael ustane, “probudit će se mnogi koji snivaju u prahu zemljinu; jedni za vječni život, drugi za sramotu, za vječnu gadost.” (Daniel 12,2)

Mnogi smatraju da ovaj redak govori o posebnom uskrsnuću pojedinih ljudi, vjernih i nevjernih, u trenutku Kristovog povratka.

“Grobovi se otvaraju, i bude se ‘mnogi koji snivaju u prahu zemljinu; jedni za vječni život, drugi za sramotu, za vječnu gadost’ (Daniel 12,2). Svi koji su umrli u vjeri u poruke trećeg anđela izlaze proslavljeni iz svojih grobova da čuju Božji savez mira s onima koji su održali Njegov Zakon. A ‘i oni koji su ga proboli’ (Otkrivenje 1,7), koji su se izrugivali Kristovim samrtnim mukama i najogorčeniji protivnici Njegove istine i Njegova naroda, podignuti su da Ga gledaju u Njegovoj slavi i vide čast koja je dana odanima i poslušnima.” (Ellen G. White, Velika borba, str. 502; u izvorniku 637)