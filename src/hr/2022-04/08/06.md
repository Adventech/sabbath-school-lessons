---
title: 'Susret Za Vječnost'
date: 17/11/2022
---

`Pročitajte 1. Korinćanima 15,51-55. Koju “tajnu” (1. Korinćanima 15,51) Pavao ovdje otkriva?`

Neki popularni propovjednici tvrde da je ta “tajna” (1. Korinćanima 15,51) zapravo “tajno uskrsnuće” (eng. secret rapture) crkve, do kojega treba doći sedam godina prije Kristovog slavnog drugog dolaska. U tom “tajnom uskrsnuću” vjerni kršćani bivaju iznenada, tiho i potajno preneseni na Nebo, dok svi drugi ostaju ovdje pitajući se što se dogodilo. Ljudi će se, navodno, iznenada zateći u automobilu bez vozača jer je on prenesen na Nebo, a “ostala je samo njegova odjeća”. Apokaliptični roman Ostavljeni (Left Behind), prema kojem su snimljena četiri filma, iznosi taj lažni nauk, čitaju milijuni ljudi.

Naravno, nijedan biblijski tekst ne podupire takvo umjetno razdvajanje uznesenja i drugog dolaska. “Tajna” o kojoj Pavao govori odnosi se jednostavno na preobraženje živih pravednika da bi se pridružili uskrslim pravednicima o Kristovom drugom dolasku. To je pravo “uskrsnuće”. Neće biti nikakvog “tajnog uskrsnuća”, jer će drugi dolazak biti vidljiv svim živima (Otkrivenje 1,7), a uskrsnuće mrtvih i preobraženje živih zbit će se istodobno, na zvuk trube koja će označiti Kristov povratak (1. Korinćanima 15,51.52).

U vrijeme Kristovog povratka doći će do najveličanstvenijeg susreta svih vremena. Živi pravednici bit će preobraženi “u jedan hip, u tren oka” (1. Korinćanima 15,52). Na zvuk Božjeg glasa bit će proslavljeni. Tada će postati besmrtni i zajedno s uskrslim svetima, bit će podignuti sa Zemlje u susret Gospodinu u zraku. Božji anđeli “skupit će izabranike njegove od četiri vjetra, od jednoga kraja nebesa do drugoga” (Matej 24,31).

“Sveti anđeli donose malu djecu u naručje njihovim majkama. Prijatelji, dugo rastavljeni smrću, opet su sjedinjeni da se nikada više ne rastanu i s pjesmama radosti zajedno uzlaze do Božjega grada.” (Ellen G. White, Velika borba, str. 508; u izvorniku 645)

`To je tako posebno obećanje, toliko drugačije od svega što smo ikad doživjeli da ga je teško razumjeti. Ali razmislite o prostranstvima svemira i nevjerojatnoj složenosti života na ovom svijetu. Stvaranje samo po sebi svjedoči o Božjoj neshvatljivoj sili. Što na osnovi svega toga saznajemo o Božjoj moći da preobrazi žive i uskrisi mrtve o Isusovom drugom dolasku?`