---
title: 'Na Zvuk Trube'
date: 16/11/2022
---

Solunjani su bili uvjereni da će vječni život biti dan isključivo onima koji ostanu živi do Isusovog drugog dolaska. “Oni su brižljivo čuvali živote svojih prijatelja kako ne bi umrli i izgubili blagoslov koji su očekivali kada dođe njihov Gospodin. Ali jedan za drugim njihovi su im dragi bili oduzeti i Solunjani su s tjeskobom po posljednji put gledali u lice svojih umrlih ne usuđujući se nadati da će ih sresti u budućem životu.” (Ellen G. White, Djela apostolska, str. 162; u izvorniku 258)

`Pročitajte 1. Solunjanima 4,13-18. Kako je Pavao ispravio to pogrešno shvaćanje?`

Postoji povijesna sklonost da se izrazu “tako će i Bog one koji su umrli ujedinjeni s Isusom dovesti s njim” (1. Solunjanima 4,14) pripisuje šire značenje od onoga koje ima. Mnogi koji prihvaćaju teoriju o prirodnoj besmrtnosti duše tvrde da će Krist o svojem drugom dolasku dovesti sa sobom s Neba duše umrlih pravednika koje su već na Nebu s Bogom. Tako će se te duše moći ponovno sjediniti sa svojim uskrslim tijelom. Međutim, takvo tumačenje nije u skladu s općim naukom apostola Pavla o tom predmetu.

Pročitajte tumačenje jednog neadventističkog teologa u vezi s pravim značenjem tog retka: “Razlog zbog kojega su kršćani u Solunu mogli imati nadu dok su tugovali za preminulim članovima svoje crkve bio je što će njih Bog ‘dovesti’, to jest, uskrisiti i omogućiti im da budu svjedoci Kristovog povratka jer će i oni biti ‘s njim’. Ovaj tekst pokazuje da ti umrli vjernici neće biti u nekoj vrsti nepovoljnijeg položaja u vrijeme Kristovog dolaska, već da će biti ‘s njim’ na takav način da će ravnopravno sa živim vjernicima sudjelovati u slavi koja je povezana s Njegovim povratkom.” (Jeffrey A. D. Weima, 1—2 Thessalonians, Baker Exegetical Commentary on the New Testament, Grand Rapids, MI: Baker Academic, 2014., str. 319)

Da su duše preminulih pravednika već bile s Gospodinom na Nebu, Pavao ne bi trebao spominjati konačno uskrsnuće kao kršćansku nadu. Mogao bi jednostavno primijetiti kako su pravednici već s Gospodinom. Međutim, on umjesto toga kaže da će oni “koji su umrli ujedinjeni s Isusom” (1. Solunjanima 4,14) biti podignuti iz mrtvih na svršetku vremena.

`Nada u konačno uskrsnuće donijela je utjehu ožalošćenim Solunjanima. Ista nada može i nama pomoći da se s povjerenjem suočimo s bolnim trenucima kad nam ledeni stisak smrti uzme naše najmilije.`