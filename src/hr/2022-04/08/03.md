---
title: '“Opet ću Doći”'
date: 14/11/2022
---

`Pročitajte Ivan 14,1-3. Prošlo je skoro dvije tisuće godina otkad je Isus obećao da će opet doći. Kako možemo pomoći drugima da shvate da usprkos vremenu koje se oteglo (što i nije toliko bitno), to obećanje još uvijek vrijedi, čak i za naš naraštaj, vremenski toliko udaljen od trenutka kada ga je Isus izgovorio?`

U Otkrivenju Isus četiri puta izjavljuje: “Dolazim uskoro!” (Otkrivenje 3,10; 22,7.12.20) Očekivanje Njegovog skorog dolaska pokrenulo je misiju apostolske Crkve, a živote nebrojenih kršćana u prošlosti ispunilo nadom. Međutim, umirali su naraštaj za naraštajem, a taj obećani događaj još uvijek se nije zbio. I zato se mnogi pitaju: Koliko ćemo još morati propovijedati da Isus dolazi uskoro? Jesu li te riječi izazvale nestvarna očekivanja? (Vidi 2. Petrova 3,4.)

Mnogi se kršćani žale na veliko kašnjenje (usporedi sa Matej 25,5). Ali kako mi uopće znamo da je riječ o velikom kašnjenju? Koje bi to bilo “pravo” vrijeme za Isusov povratak? Je li to bilo prije 50, 150, 500 godina? Važno je jedino biblijsko obećanje da “ne kasni Gospodin s obećanjem svojim, kao što neki misle, jer neće da se tko izgubi, nego svi da se pokaju” (2. Petrova 3,9 — Šarić).

Usprkos dugim vjekovima koji su prošli otkako je Isus uzašao na Nebo, obećanje o Njegovom dolasku ostaje aktualno čak i danas. Zašto? Jer je sve što imamo ovaj kratki život (Psalam 90,10), nakon čega slijedi nesvjesni počinak u grobu (Propovjednik 9,5.10), a zatim konačno uskrsnuće, bez ikakve mogućnosti da kasnije promijenimo svoju sudbinu (Hebrejima 9,27). Što se tiče umrlih (kao što je već rečeno u 3. pouci), budući da oni spavaju nesvjesnim snom, za njih će drugi Kristov dolazak uslijediti samo trenutak ili dva nakon smrti. A ni vi u svojem osobnom iskustvu (kao i sav Božji narod iz svih vjekova) na Kristov povratak nećete čekati duže od trenutka nakon svoje smrti. A to je zanemarivo kratko vrijeme, zar ne? Sa svakim danom koji prolazi, mi smo jedan dan bliže slavnom pojavljivanju Gospodina Isusa Krista na nebeskim oblacima. I premda ne znamo točno kada će On doći, možemo biti sigurni da će doći, a to je bitno.

`Jedan pastor je u svojoj propovijedi izjavio da mu uopće nije važno kada će se Krist vratiti. Važno mu je samo da se Krist vrati. Kako vama zvuči ta logika i kako bi vam mogla pomoći ako ste obeshrabreni zato što Krist još uvijek nije došao?`