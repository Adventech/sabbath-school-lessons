---
title: 'Nada Koja Nadilazi Granice Ovog života'
date: 13/11/2022
---

Starogrčki povjesničar Herodot (5. st. pr. Kr.) pisao je o jednom plemenu čiji pripadnici u trenutku rođenja djeteta započinju razdoblje tugovanja zbog patnji s kojima će se ono morati suočiti ako doživi zrelo doba. Koliko god nam taj običaj čudno izgledao, u njemu ima neke logike. Tisućama godina poslije u Americi je objavljen oglas u kojem je pisalo: “Zašto živjeti kad možete biti sahranjeni za deset dolara?”

Svjesni smo da život može biti vrlo težak, čak i ako vjerujemo u Boga i očekujemo vječnost. A zamislite koliko tek mora biti teško onima koji se ne nadaju ničemu drugom osim kratkom i često mukotrpnom postojanju na ovom svijetu. Više svjetovnih pisaca bavilo se besmislenošću ljudskog postojanja jer ne samo da svi umiremo, već svi živimo sa spoznajom da ćemo umrijeti. I upravo ta spoznaja čitav ljudski život, koji je ionako često težak i sumoran, čini naizgled besmislenim i ništavnim. Jedan mislilac o ljudima govori kao o “komadima kvarljivog mesa na kostima koje se rastavljaju”. Zvuči prilično jezivo, a opet, teško je reći da u tome nema neke logike. Međutim, nasuprot svemu tome imamo biblijsko obećanje o vječnom životu u Isusu. I upravo to je ključ — imamo nadu u Isusu i onome što nam nudi Njegova smrt i uskrsnuće. U suprotnom, kakvu bismo nadu uopće imali?

`Pročitajte 1. Korinćanima 15,12-19. Koliko je Kristovo uskrsnuće usko povezano s nadom u naše vlastito?`

Pavao izričito kaže da je naše uskrsnuće neraskidivo povezano s Kristovim. Ako mi ne uskršavamo iz mrtvih, to znači da ni Krist nije uskrsnuo, a ako Krist nije uskrsnuo — čemu sve ostalo? “Bez ikakve je vrijednosti vaša vjera; vi ste još u svojim grijesima.” (1. Korinćanima 15,17) Drugim riječima, nakon smrti bismo i ostali mrtvi, i to zauvijek, i onda bi sve bilo besmisleno. A Pavao tvrdi nešto potpuno suprotno stavu izrečenom u 1. Korinćanima 15,32: “Ako zbilja mrtvi ne uskršavaju, jedimo i pijmo jer sutra mremo!” Ako je naše sadašnje postojanje u obliku protoplazme zasnovane na ugljiku sve što postoji i ako je naših “sedamdeset godina, a u jačega do osamdeset godina” (ili nešto više ako imamo sreće, ako ne pušimo i ne jedemo previše hamburgera) — ako je to, dakle, sve što ćemo ikada dobiti, onda je sve besmisleno. Nije čudo što Ellen G. White primjećuje: “Nebo nam je vrednije od svega i ako izgubimo Nebo, izgubili smo sve.” (Božji sinovi i kćeri, str. 348)

`Razmislite o tome koliko su naša vjera i nada dragocjene. Zašto moramo činiti sve što je u našoj moći da bismo ih Božjom milošću održali i sačuvali?`