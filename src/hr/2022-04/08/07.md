---
title: 'Za Daljnje Proučavanje'
date: 18/11/2022
---

U knjizi Ellen G. White Djela apostolska pročitajte sljedeća poglavlja: “Poslanice upućene Solunjanima”, str. 160—168 (u izvorniku 255— 268), i “Pozvani na postizanje višeg mjerila”, str. 200,201 (u izvorniku 319—321).

“Rimljani su bili dobro upoznati s vjerom kršćana da će jednog dana u tijelu ustati iz groba i činili su sve što je bilo u njihovoj moći kako bi ismijali i osujetili takve nade. Jedan izvještaj o progonstvu u Galiji 177. godine navodi da su mučenici najprije bili pogubljeni, zatim su njihova tijela ostavljena da šest dana trunu nepokopana prije nego što su bila spaljena, a onda je njihov pepeo bačen u rijeku Rhone. ‘Da vidimo sada hoće li ponovno ustati’, govorili su prema tom izvještaju Rimljani.” (Stephen Cave, Immortality: The Quest to Live Forever and How It Drives Civilization, New York: Crown Publishers, 2012., str. 104,105) Ta mala ilustracija teološkog skepticizma, koliko god bila dramatična, ipak promašuje bît. Ona ne dokazuje ništa u vezi s biblijskim obećanjem o uskrsnuću. Sila koja je Isusa uskrisila iz mrtvih može to isto učiniti i za nas, bez obzira na stanje našeg tijela. Ako je ta ista Sila stvorila svemir, onda sigurno može preobraziti žive i uskrisiti mrtve.

“‘Tako će Bog i one koji su umrli ujedinjeni s Isusom dovesti s njim’, pisao je Pavao. Mnogi na osnovi ovog teksta tumače kako će oni koji spavaju biti s Kristom dovedeni s Neba; ali Pavao je želio reći da će Bog, kao što je Krist ustao od mrtvih, pozvati svete koji spavaju iz njihovih grobova i povesti ih sa sobom na Nebo. Dragocjene li utjehe! Slavne li nade! Ne samo za crkvu u Solunu, već i za sve kršćane bez obzira na to gdje se nalazili.” (Ellen G. White, Djela apostolska, str. 162,163; u izvorniku 259)

**Pitanja za razmišljanje**

`1.	Netko je jednom rekao: “Smrt nas potpuno briše... A bitipotpuno obrisan, zajedno sa svakim tragom o vlastitom postojanju, u velikoj mjeri oduzima smisao ljudskom životu.” Kakvu bismo nadu uopće imali suočeni s takvom besmislenošću života?`

`2.	Kako možemo uskladiti potrebu za napredovanjem k savršenstvu (Filipljanima 3,12-16) s činjenicom da ćemo tek u vrijeme Kristovog drugog dolaska primiti neiskvarenu i bezgrešnu narav (1. Korinćanima 15,50-55)?`

`3.	Što u 1. Korinćanima 15,12-19 pruža tako snažan dokaz uprilog nauku da mrtvi spavaju, nasuprot mišljenju da su oni s Isusom na Nebu? Kakvog bi smisla ti redci uopće imali ako bi preminuli pravednici već sada bili na Nebu s Isusom?`