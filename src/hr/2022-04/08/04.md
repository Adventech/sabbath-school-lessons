---
title: '“Ja ću Ga Uskrisiti”'
date: 15/11/2022
---

U jednom od svojih čuda Isus je pet tisuća ljudi nahranio malom količinom kruha i ribe (Ivan 6,1-14). Shvativši da Ga mnoštvo nakon toga namjerava proglasiti kraljem (Ivan 6,15), Isus je sa svojim učenicima otplovio na drugu stranu Galilejskog jezera. Ali sljedećeg dana mnoštvo Ga je i tamo pratilo, i tada je On održao poznatu propovijed o Kruhu života s posebnim naglaskom na dar vječnog života (Ivan 6,22-59).

`Pročitajte Ivan 6,26-51. Kako je Isus povezao dar vječnog života s konačnim uskrsnućem pravednih?`

U toj svojoj propovijedi Isus je naglasio tri osnovna pojma u vezi s vječnim životom. Prvo, On je sebe poistovjetio s kruhom “koji silazi s neba i daje život svijetu” (Ivan 6,33.58). Kad je izjavio: “Ja sam (grč. ego eimi) kruh života” (Ivan 6,35.48), Isus je sebe predstavio kao velikog “Ja Jesam” iz Starog zavjeta (Izlazak 3,14). Drugo, Isus je objasnio da naš vječni život može biti osiguran u Njemu: “Tko dolazi k meni”, i “Tko vjeruje u me”, imat će taj blagoslov (Ivan 6,35). I na kraju, Isus je dar besmrtnosti triput povezao s konačnim uskrsnućem obećavši svojim slušateljima: “I ja ću ga uskrisiti u posljednji dan.” (Ivan 6,40.44.54)

Isus nam je dao i sljedeće izvanredno obećanje: “Zaista, zaista, kažem vam: tko vjeruje u mene, ima život vječni.” (Ivan 6,47 — Šarić) Prema tome, dar vječnog života već je prisutna stvarnost. Ali to ne znači da vjernik nikada neće umrijeti, jer izraz “ja ću ga uskrisiti” (Ivan 6,40) podrazumijeva vraćanje u život nekoga tko je umro.

Slika je jasna. Bez Krista čovjek nema vječni život. Međutim, čak i kad prihvatimo Krista i steknemo sigurnost u vječni život, mi zasad ostajemo smrtni i podložni prirodnoj smrti. O svojem drugom dolasku Isus će nas uskrisiti i tada će nam dati dar besmrtnosti koji nam već sada pripada. Dar je osiguran ne zbog neke navodne prirodne besmrtnosti duše, već zahvaljujući Isusovoj pravednosti koju stječemo vjerom u Njega.

`Zadržite se u razmišljanju na Isusovim riječima da imate (upravo sada) vječni život ako vjerujete u Njega! Kako vam to predivno obećanje može pomoći dok se suočavate s bolnom stvarnošću naše sadašnje, iako samo privremene, smrtnosti?`