---
title: 'Spremni Za Njegov Dolazak'
date: 15/12/2022
---

Živimo u pomahnitalom svijetu s previše umjetnih potreba i nametljivih ponuda koje nam odvlače pozornost. Ako ne povedemo računa, to bi nam moglo oduzeti previše vremena i poremetiti naše prioritete. Ali nije riječ o samo još jednoj nuspojavi našeg informatiziranog svijeta. Kršćani su se u svako doba, u ovoj ili onoj mjeri, morali čuvati Sotoninih pokušaja da ih odvrati od onoga što je istinski važno u životu. Komu ne prijeti opasnost da iz čiste nepažnje odvrati pogled od Gospodina i da se zadrži na onome što je svjetovno, tjelesno, na onome što nas ne može zadovoljiti, a što nas na kraju može odvesti u duhovnu propast?

`Pročitajte sljedeće tekstove: 2. Petrova 3,14; 1. Ivanova 3,1-3. Koju razliku uočavate između pripremanja za Isusov drugi dolazak i spremnosti za taj slavni događaj?`


Misao o pripremanju za Kristov drugi dolazak često postaje izgovor za odugovlačenje. To nas lako može navesti da se opustimo, razmišljajući poput zlog sluge: “Moj gospodar neće doći zadugo.” (Matej 24,48)

`Pročitajte sljedeće tekstove: Psalam 95,7.8; Hebrejima 3,7.8.15; 4,7. Što nam ti redci govore o potrebi da budemo spremni upravo sada?`

Iz biblijske perspektive vrijeme spasenja uvijek je “danas”, nikad sutra (vidi Psalam 95,7.8; Hebrejima 3,7.8.15; 4,7). Štoviše, ako ne doživimo neko značajnije iskustvo obraćenja, i dalje ćemo biti ovakvi kakvi smo upravo sada. Vrijeme samo po sebi neće promijeniti neobraćene. Naprotiv, ako čovjek ne doživljava stalan rast u milosti i napredak u vjeri, lako će otpasti, postati okorio, skeptičan, ciničan, čak i nevjernik. Promatrano iz tog kuta, mogli bismo reći da je svaki dan našeg života zapravo život u malom. Dakle, Božjom milošću trebali bismo praviti planove za budućnost, ali svakog dana biti spremni za Isusov povratak — posebno zato što bi, s obzirom na nepredvidivost ovog života, danas mogao biti naš posljednji dan na ovom svijetu.

`Kako možete danas biti spremni za Isusov povratak u slučaju da se On danas vrati? Razgovarajte o svojem odgovoru u subotu u razredu.`