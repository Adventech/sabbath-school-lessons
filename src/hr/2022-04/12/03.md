---
title: 'Tijelo Kao Hram'
date: 12/12/2022
---

Dualistički nauk o smrtnom tijelu s besmrtnom dušom doveo je do različitih vjerovanja o ljudskom tijelu. Na primjer, za stare grčke filozofe ljudsko tijelo bilo je tamnica duše koja se  oslobađala u trenutku smrti. Kao odjek tog poganskog shvaćanja, mnogi kršćani danas vjeruju da je tijelo samo privremeno prebivalište besmrtne duše koja će se ponovno sjediniti s tijelom pri uskrsnuću. Nasuprot tomu, panteisti ljudsko tijelo smatraju božanskim. Oni vjeruju da su Bog i svemir jedno te isto. Za njih je sve Bog, a ljudsko tijelo samo je dio jedinstvene, objedinjene, sveopće božanske tvari. I tako, suočeni sa svim tim suprotstavljenim teorijama, moramo čvrsto stajati na onome što Biblija naučava o naravi čovjeka.

`Pročitajte 1. Korinćanima 6,19.20; 10,31. Kako razumijevanje da je naše tijelo “hram Duha Svetoga” može izvršiti pozitivan utjecaj na naš način života?`

Adam i Eva stvoreni su na Božju sliku (Postanak 1,26.27), što se odrazilo ne samo na njihov karakter, već i na tjelesni aspekt njihovog bića. A budući da je ta slika narušena, pa čak i skrivena zbog postojanja grijeha, djelom otkupljenja ljudska bića trebaju se vratiti u prvobitno stanje, što uključuje i  njihovo tjelesno zdravlje u onoj mjeri u kojoj je to moguće za bića koja nisu u mogućnosti jesti plodove sa stabla života.

To obnovljenje je životni proces koji će završiti tek o Kristovom drugom dolasku, kada će ono što je raspadljivo postati neraspadljivo, a smrtno postati besmrtno (1. Korinćanima 15,53.54).

Apostol Ivan pisao je svojem prijatelju Gaju: “Ljubljeni, želim ti u svemu dobar uspjeh i zdravlje, kao što je tvoja duša dobro.” (3. Ivanova 2)

Ako prihvatimo da je ljudsko biće nedjeljiva cjelina, a da vjera obuhvaća sve aspekte ljudskog života, onda bismo i svoje tjelesno zdravlje također trebali smatrati vjerskom obvezom. Trebali bismo se voditi nadahnutim načelom: “Prema tome, bilo da jedete, bilo da pijete, bilo da što drugo činite, sve činite na slavu Božju!” (1. Korinćanima 10,31) Ali imajmo na umu da još uvijek živimo u svijetu u kojem i pokraj iskrenih napora čak i dobri ljudi trpe posljedice grešne ljudske naravi i grešnog okruženja. Dakle, trebamo se uzdati u Boga i pružati najbolje od sebe, a rezultate prepustiti Njemu.