---
title: 'Vodstvo Duha'
date: 14/12/2022
---

Duh Sveti Božji je moćni Predstavnik koji Božju ljubav izlijeva u naša srca (Rimljanima 5,5), vodi nas u istinsko spasonosno iskustvo (Ivan 16,7-11), upućuje nas u svu istinu (Ivan 16,13) i osposobljava nas da ispunimo evanđeoski nalog (Djela 1,8). Budući da se Duh Sveti suprotstavlja razornom sotonskom djelovanju, nije nikakvo čudo što se Sotona služi svim sredstvima kako bi iskrivio naše razumijevanje naravi i djelovanja Duha Svetog. I tako, dok Ga neki niječu, drugi prenaglašavaju darove Duha u odnosu na Njegovu moć da nas preobrazi.

`Pročitajte Djela 8,4-24. Šimun mag iz Samarije želio je primiti darove Duha Svetog, a da sam ne bude preporođen Duhom. Na koji se način isti taj stav očituje i u naše vrijeme?`

Božju djecu Duh Sveti upućuje (Rimljanima 8,14) u sve istine Božje riječi (Ivan 16,13; Ivan 17,17). Isus nas je vrlo jasno upozorio: “Neće svaki koji mi govori: ‘Gospodine, Gospodine’ ući u kraljevstvo nebesko, nego onaj koji vrši volju moga nebeskog Oca. Mnogi će mi u onaj dan reći: ‘Gospodine, Gospodine, zar nismo pomoću tvoga imena prorokovali, pomoću tvoga imena izgonili zle duhove, pomoću tvoga imena čudesa činili?’ Tada ću im kazati: ‘Nikad vas nisam poznavao. Odlazite od mene, zlotvori!’” (Matej 7,21-23) To znači da Duh Sveti nikad ne vodi nikoga suprotno Božjoj riječi koju je Bog osobno nadahnuo, već nas uvijek dovodi u sklad s Riječju.

Isti Duh Sveti koji nas upućuje u svu istinu, osposobljava nas da i mi druge upućujemo u tu istu, čudesnu istinu (Matej 28,18-20; Djela 1,8). I dok ispunjavamo svoju svetu misiju, primamo Njegovu pomoć. Zato svakog jutra moramo klečati pred Gospodinom i obnavljati svoj zavjet posvećenja Njemu. Ako to budemo činili, On će nam davati svojega Duha s Njegovom oživljujućom, posvećujućom silom.

Moramo, međutim, biti otvoreni za Njegovo vodstvo tako što ćemo svakodnevno donositi svjesnu odluku da radimo ono što znamo da je ispravno i izbjegavati ono što znamo da je pogrešno. Samo ako budemo nastojali ispravno živjeti u sili koju nam je Bog dao, moći ćemo u svoj život primiti silu Duha Svetoga koju nam je Bog obećao.

`Zašto je toliko važno da se svakog jutra molimo kako bismo bili otvoreni za vodstvo Duha Svetog u našem životu?`