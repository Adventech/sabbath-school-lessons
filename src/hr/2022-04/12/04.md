---
title: 'Kristov Um'
date: 13/12/2022
---

Neki ljudi smatraju da se promjenom okruženja pojedinac može značajno promijeniti. I doista, mi svakako trebamo izbjegavati mjesta i okolnosti u kojima možemo biti izloženi kušnjama (Psalam 1,1; Izreke 5,1-8). Međutim, naš problem s kušnjama i grijehom može se riješiti jedino promjenom našeg srca (odnosno uma). Krist je dotaknuo bit tog problema rekavši da “iz nutrine, iz ljudskog srca, izlaze: zle misli, razne vrste bluda, krađe, umorstva, preljuba, lakomstva, opačine; lukavstvo, razuzdanost, zavist; psovka, oholost, bezumlje” (Marko 7,21.22). To znači da se najprije naš um mora promijeniti da bi se moglo promijeniti i naše ponašanje.

`Pročitajte: 1. Korinćanima 2,16; Psalam 24,3.4; Rimljanima 12,2; Filipljanima 4,8;  Kološanima 3,2. Što to znači imati “Kristov um“?`

Gospodin je obećao da će u sklopu “novog Saveza” staviti Zakon u umove pripadnika svojeg naroda i napisati ga u njihovo srce (Jeremija 31,31-33; usporedi Hebrejima 8,8-10; 10,16). Nije nikakvo čudo, dakle, što je u Govoru na gori Krist proširio i produbio značenje Božjih zapovijedi čak do razine misli i pobuda (vidi Matej 5,17-48). Prema tomu, mi možemo zadobiti pobjedu nad kušnjama jedino Božjom milošću koja mijenja i možemo se, na razini misli i pobuda, pozvati na to obećanje kako bismo zaustavili grešne misli.

Ipak, mi ćemo imati grešnu narav sve dok Isus ne dođe. Ali ako smo u Kristu, potpuno smo pokriveni Njegovom pravednošću. Premda još uvijek nismo savršeni, već sada se smatramo savršenima u Njemu (Filipljanima 3,12-15). “Kada smo sjedinjeni s Kristom, mi imamo Kristov um. Čistoća i ljubav ogledaju se u karakteru, a krotkost i istina upravljaju životom. I sam izraz našeg lica se mijenja. Krist koji prebiva u duši ima moć da preobrazi tako da naša vanjština svjedoči o miru i radosti koji vladaju u nama.” (Ellen G. White, Selected Messages, sv. 1, str. 337)

Jedino svakidašnjom predajom, svakidašnjim umiranjem sebi, svakidašnjim odlučnim naporima učinjenim u vjeri da budemo poslušni Isusu, možemo doživjeti takvu promjenu u svojem životu.

`Zamislite kako bi vam život izgledao kad biste mogli zaustaviti čak i grešne misli. Koliko bi vam život bio drugačiji? Koji je jedini mogući način da se to dogodi?`