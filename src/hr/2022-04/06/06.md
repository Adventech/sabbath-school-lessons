---
title: 'Značenje Križa'
date: 03/11/2022
---

`Pročitajte 1. Korinćanima 1,18-24. Što Pavao govori o križu i kako ga on uspoređuje s mudrošću “ovoga svijeta”? Zašto je poruka križa toliko značajna čak i danas, kada “materijalizam” (misao da je sva stvarnost samo materijalna, što znači da nema Boga ni bilo kakvog natprirodnog djelovanja) vlada mudrošću ovoga svijeta?`

Krist je središte povijesti spasenja. “Ni kroz svu vječnost nećemo moći dokučiti dubinu ljubavi otkrivene na križu s Golgote, gdje su se beskrajna Kristova ljubav i neograničena sebičnost Sotone suočile licem u lice.” (Stephen N. Haskell, The Cross and Its Shadow, South Lancaster, MA: Bible Training School, 1914.)

Dok je Krist ponizno prinosio sebe kao otkup za ljudski rod, Sotona Mu je sebično zadavao najteže patnje i muke. Krist nije umro samo prirodnom smrću s kojom se svaki čovjek mora suočiti. On je umro drugom smrću kako je nitko od onih koji Ga prihvate ne bi morao sam iskusiti.

U pogledu značenja križa ima nekoliko važnih aspekata koje trebamo uzeti u obzir. Prvo, križ je vrhunsko otkrivenje Božje pravednosti u postupanju s grijehom (Rimljanima 3,21-26). Drugo, križ je vrhunsko otkrivenje Božje ljubavi prema grešnicima (Rimljanima 5,8). Treće, križ je veliki izvor sile za kidanje okova grijeha (Rimljanima 6,22.23; 1. Korinćanima 1,17-24). Četvrto, križ nam je jedina nada za vječni život (Filipljanima 3,9-11; Ivan 3,14-16; 1. Ivanova 5,11.12). I peto, križ je jedini protuotrov za neku buduću pobunu u svemiru (Otkrivenje 7,13-17; 22,3).

Nijedna od tih ključnih istina o križu ne može se otkriti “mudrošću ovoga svijeta”. Naprotiv, i onda je, kao i sada, propovijedanje križa bilo “ludost” prema svjetovnoj mudrosti, koja često ne priznaje ni najočitiju moguću istinu — da Stvoritelj postoji (vidi Rimljanima 1,18-20).

Grčku riječ za “ludost” možemo povezati s našom riječju “glupost”. Što znači da je propovijedanje križa “glupost” prema “mudrosti ovoga svijeta”. Svjetovna mudrost ne može spoznati Isusa niti spasenje koje nam On nudi preko svoje smrti na križu.

`Bez obzira na vrijednost koju bi nam neka “svjetovna mudrost” mogla ponuditi, zašto ona nikad ne smije utjecati na ono što vjerujemo o Isusu, niti na nadu koja nam se pruža “ludošću propovijedanja” (1. Korinćanima 1,21)?`