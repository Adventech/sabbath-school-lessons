---
title: '“Svršeno Je!”'
date: 01/11/2022
---

`Pročitajte Ivan 19,1—30. Koja se ključna poruka za nas nalazi u Isusovim riječima: “Svršeno je”?`

Presudan trenutak za Krista, čovječanstvo i cijeli svemir konačno je nastupio. U dubokoj agoniji On se borio protiv sila tame. Polako je prelazio put od Getsemanija preko nepoštenog suđenja do brda Golgote. Zli anđeli pokušavali su Ga svladati. Dok je Isus visio na križu, vodeći svećenici, književnici i starješine rugali su Mu se govoreći: “Druge je spasio, a sam sebe ne može spasiti. On je kralj Izraelov! Neka sada siđe s križa pa ćemo vjerovati u njega!” (Matej 27,42)

Je li Krist mogao sići s križa i spasiti se? Jest, mogao je, ali nije htio. Njegova bezuvjetna ljubav prema cijelom čovječanstvu, uključujući i one koji su Mu se rugali, nije Mu dopustila da odustane. “Ti rugači su bili među onima radi čijeg spasenja je umirao i On nije mogao sići s križa i spasiti sebe jer je bio prikovan ne klinovima, već svojom voljom da ih spasi.” (Alfred Plummer, An Exegetical Commentary on the Gospel According to S. Matthew, London: Elliot Stock, 1910., str. 397)

Krist je svojim stradanjem pobjeđivao Sotonino kraljevstvo, premda je upravo Sotona pokrenuo događaje koji su doveli do križa uključujući i Judinu izdaju (Ivan 6,70; 13,2.27). “Na neki način, koji evanđelist ne pokušava opisati, Isusova smrt istodobno je bila djelo Sotone i čin kojim je Isus izvojevao pobjedu nad Sotonom.” (George E. Ladd, A Theology of the New Testament, rev. ed., Cambridge, UK; Lutterworth Press, 1994., str. 192)

Povikavši s križa: “Svršeno je!” (Ivan 19,30) Krist nije objavio samo završetak svoje muke, već, što je posebno važno, i činjenicu da je On pobijedio u velikoj kozmičko-povijesnoj borbi protiv Sotone i njegovih zlih sila. “Cijelo Nebo proslavljalo je Spasiteljevu pobjedu. Sotona je bio pobijeđen i znao je da je njegovo carstvo propalo.” (Ellen G. White, Isusov život, str. 629; u izvorniku 758)  Teško je opisati taj nevjerojatan kontrast — u krajnjem poniženju Božji Sin je radi nas i cijelog svemira izvojevao najveću i najslavniju pobjedu.

`Razmislite koliko je grijeh strašan kada je za njegovo otkupljenje bila nužna Kristova smrt. Čemu bi nas ta istina trebala naučiti o tome koliko su naša djela beskorisna za stjecanje ikakvih zasluga pred Bogom? Što bismo mi uopće mogli dodati onome što je Krist već učinio za nas? Iznesite svoj odgovor u subotu u razredu.`