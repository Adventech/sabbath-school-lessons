---
title: 'Od Postanka Svijeta'
date: 30/10/2022
---

`Pročitajte sljedeće tekstove: Otkrivenje 13,8; Djela 2,23; 1. Petrova 1,19.20. Zašto se Krist može smatrati “žrtvovanim od postanka svijeta”?`

“I poklonit će joj se svi, koji stanuju na zemlji, kojima ime nije zapisano u knjizi života Janjeta, koje je žrtvovano od postanja svijeta.” (Otkrivenje 13,8 — Šarić) Ovdje je za nas ključna misao da je Krist “Janje žrtvovano od postanja svijeta”. Očito je da to moramo razumjeti u simboličkom smislu (Otkrivenje je puno simbola), jer je Krist razapet tisućama godina nakon stvaranja Zemlje. Ovaj tekst kaže da je plan spasenja uspostavljen prije stvaranja svijeta. A u središtu tog plana je smrt Isusa, Janjeta Božjeg, na križu.

`Pročitajte Titu 1,2. Kada je prema ovom retku načinjen plan spasenja, u čijem je središtu Kristova smrt?`

“Plan za naše spasenje nije bila naknadna misao, plan načinjen nakon Adamova pada. ... On je objava načela koja su od vječnosti bila temelj Božjeg prijestolja.” (Ellen G. White, Isusov život, str. 9; u izvorniku 22)

Taj plan najprije je otkriven Adamu i Evi u Edenu (Postanak 3,15.21), i simbolički je prikazan krvnim žrtvama u Starom zavjetu. Na primjer, kad je kušao Abrahamovu vjeru, Bog je providio ovna za žrtvu umjesto Izaka (Postanak 22,11-13). Ta zamjena je još jasnije simbolički prikazala Kristovu otkupiteljsku žrtvu na križu.

Prema tome, središnje mjesto u cjelokupnom planu spasenja zauzima smrt Isusa kao zamjene, koja je vjekovima simbolizirana životinjskim žrtvama, od kojih je svaka bila protulik Isusa koji je umro na križu kao “Jaganjac Božji koji uzima grijeh svijeta” (Ivan 1,29).

`Životinjske žrtve su jezive i krvave — to je točno. Ali budući da naglasak i jest upravo na toj jezivosti i krvavosti, što nas to uči o Kristovoj smrti za nas i o tome koliko je strašna bila cijena grijeha?`