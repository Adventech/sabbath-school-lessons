---
title: 'On Je Umro Za Nas'
date: 02/11/2022
---

`Pročitajte Ivan 3,14-18; Rimljanima 6,23. Što prema tim redcima Kristova smrt znači za nas?`

Kada je Isus došao na rijeku Jordan da se krsti, Ivan Krstitelj je uzviknuo: “Evo Jaganjca Božjeg koji uzima grijeh svijeta!” (Ivan 1,29) Tom je izjavom potvrdio da su na Krista ukazivale sve starozavjetne žrtve. Međutim, životinjske žrtve same po sebi nisu mogle ukloniti grijehe (Hebrejima 10,4). One su osiguravale samo uvjetni oprost, ovisno o djelotvornosti Kristove buduće žrtve na križu. “Ako priznajemo svoje grijehe, vjeran je on i pravedan: oprostit će nam grijehe i očistiti nas od svake nepravednosti.” (1. Ivanova 1,9)

`Pročitajte Ivan 3,16.17. Koju veliku nadu nalazimo u tim redcima, pogotovo kada s pravom osjećamo da zaslužujemo osudu zbog nečega što smo učinili?`

Razmislite što sve to znači. Isus, jedno s Onim koji je stvorio svemir (Ivan 1,1-3), prinio je sebe za svakog od nas kao žrtvu za grijehe, i sve to da mi ne bismo morali biti osuđeni za ono za što bismo s pravom mogli biti osuđeni. To je veliko obećanje Evanđelja.

Isus Krist je izjavio: “Bog je toliko ljubio svijet da je dao svoga Sina jedinca da ne umre nitko tko u njega vjeruje, nego da ima vječni život.” (Ivan 3,16 — Suvremeni hrvatski prijevod) Ali nikad ne smijemo zaboraviti da je Krist dobrovoljno prinio sebe za nas (Hebrejima 9,14). Martin Luther opisuje križ kao “žrtvenik na kojem je On (Krist), obuzet ognjem bezgranične ljubavi koja je plamtjela u Njegovom srcu, prinio Ocu živu i svetu žrtvu svojega tijela i krvi, uz žarko posredovanje, s jakim vapajima i vrelim, tjeskobnim suzama (Hebrejima 5,7).” (Luther’s Works, sv. 13, St. Louis, MO: Concordia Publishing House, 1956., str. 319) Krist je umro jednom za sve (Hebrejima 10,10) i jednom zauvijek (Hebrejima 10,12) jer je Njegova žrtva svedovoljna i nikad ne gubi svoju moć.

I to nije sve: “Da je samo jedna duša prihvatila Evanđelje Njegove milosti, Krist bi — da spasi tu jednu dušu — izabrao život patnje, poniženja i sramotnu smrt.” (Ellen G. White, Služba liječenja, str. 75; u izvorniku 134,135)

`Pročitajte ponovno Ivan 3,16 zamjenjujući riječi “svijet” i “nitko” svojim imenom. Kako možemo iz trenutka u trenutak to obećanje primjenjivati na sebe, pogotovo onda kada smo u napasti da griješimo?`