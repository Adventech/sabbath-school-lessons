---
title: 'Najava Križa'
date: 31/10/2022
---

`Kakve su bile reakcije učenika na Isusovo proricanje vlastitog stradanja i smrti, i čemu bi nas njihove reakcije trebale naučiti o opasnostima od pogrešnog razumijevanja Svetog pisma?`

`Matej 16,21-23 `

`Matej 17,22.23; Marko 9,30-32; Luka 9,44.45`

`Luka 18,31-34 `

Isus je bio rođen da bi umro i živio je da bi umro. Svaki korak koji je učinio vodio Ga je bliže Njegovoj velikoj otkupiteljskoj žrtvi na križu. U potpunosti svjestan svojeg poslanja, On nije dopuštao da Mu bilo tko ni bilo što odvrati pozornost od nje. “Cijeli Njegov život bio je samo uvod u Njegovu smrt na križu.” (Ellen G. White, Fundamentals of Christian Education, str. 382)

U posljednjoj godini svoje ovozemaljske službe Isus je sve otvorenije govorio učenicima o svojoj predstojećoj smrti. Ali oni su izgleda bili nesposobni i nevoljni prihvatiti Njegove tvrdnje. Budući da su bili zadojeni lažnim predodžbama o ulozi Mesije, posljednje što su očekivali bilo je da će On, Isus, pogotovo kao Mesija, umrijeti. Ukratko, njihova pogrešna teologija donijela im je nepotrebnu bol i patnju.

Isus je već Nikodemu najavio: “Kao što je Mojsije podigao zmiju u pustinji, tako mora biti podignut Sin Čovječji, da svatko tko vjeruje u njega ima život vječni.” (Ivan 3,14.15) Dok su bili u Cezareji Filipovoj, Isus je rekao učenicima “da mora ići u Jeruzalem, gdje će mnogo trpjeti od starješina, glavara svećeničkih i književnika, da će biti ubijen i da će uskrsnuti treći dan” (Matej 16,21). Dok su nasamo prolazili kroz Galileju (Marko 9,30-32) i tijekom svojeg posljednjeg putovanja u Jeruzalem (Luka 18,31-34), Isus je svojim učenicima ponovno govorio o svojoj smrti i uskrsnuću. Ali kako to nije bilo ono što su željeli čuti, jednostavno Ga nisu ni slušali. I mi lako možemo učiniti istu pogrešku.

`Narod, a posebno Božji izabrani narod, imao je lažne predodžbe u vezi s prvim dolaskom Mesije. Koje lažne predodžbe danas postoje u vezi s Isusovim drugim dolaskom?`