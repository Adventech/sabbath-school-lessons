---
title: 'Dva Starozavjetna Slučaja'
date: 24/10/2022
---

`Pročitajte: 1. o kraljevima 17,8-24; 2. o kraljevima 4,18-37. Koje sličnosti i razlike zapažate između ta dva uskrsnuća?`

U Hebrejima 11 čitamo da vjerom “žene ponovo primiše svoje mrtve zbog uskrsnuća” (Hebrejima 11,35). Ovdje se radi o dva uskrsnuća koja ćemo prikazati u današnjem proučavanju.

Prvo od njih (vidi 1. o kraljevima 17,8-24) dogodilo se tijekom velikog otpada u Izraelu, do kojeg je došlo pod utjecajem kralja Ahaba i njegove poganske žene Izebele. Dok je ozbiljna suša pustošila zemlju, Bog je zapovjedio Iliji da ode u Sarfatu, grad izvan Izraela. On je tu sreo siromašnu feničku udovicu koja se spremala pripremiti posljednji oskudan obrok za sebe i svojeg sina prije nego što oboje umru od gladi. Ali njihovi životi su pošteđeni zahvaljujući čudu s brašnom i uljem koje nije bilo potrošeno dok suša nije završila. Nešto kasnije njezin sin se razbolio i umro. Očajna, majka je preklinjala Iliju koji je zavapio k Bogu. “Jahve je uslišio molbu Ilijinu, u dijete se vratila duša, i ono oživje.” (1. o kraljevima 17,22)

Drugo uskrsnuće (vidi 2. o kraljevima 4,18-37) odigralo se u Šunamu, selu južno od gore Gilboe. Elizej je pomogao jednoj siromašnoj udovici da otplati svoje dugove uz pomoć čuda s uljem kojim je napunjeno mnogo posuda (2. o kraljevima 4,1-7). Poslije je u Šunamu upoznao bogatu udanu ženu koja nije imala djece. Prorok joj je rekao da će dobiti sina i to se dogodilo upravo kao što je prorečeno. Dijete je raslo i bilo je dobrog zdravlja, ali jednog dana se iznenada razboljelo i umrlo. Šunamka je otišla na goru Karmel i pozvala Elizeja da pođe s njom i vidi njezinog sina. Elizej se ustrajno molio Jahvi i dijete je na kraju ponovno oživjelo. Te su žene imale različito društveno zaleđe, ali istu spasonosnu vjeru. Fenička udovica ugostila je proroka u posebno teško vrijeme, kad za njega nije bilo sigurnog mjesta u Izraelu. Šunamka i njezin muž sagradili su posebnu sobu u kojoj je prorok Elizej mogao boraviti dok je prolazio kroz njihove krajeve. Kada su ta dva djeteta umrla, njihove vjerne majke obratile su se Božjim prorocima i doživjele radost da svoju djecu ponovno vide živu.

`To su veličanstveni izvještaji, ali koliko na svaki od ta dva izvještaja ima drugih nezabilježenih, u kojima se ništa tako čudesno nije dogodilo? Kako bi nas ta tužna činjenica trebala naučiti koliko je obećano uskrsnuće na svršetku vremena važno za našu vjeru?`