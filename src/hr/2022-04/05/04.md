---
title: 'Sin Udovice Iz Naina'
date: 25/10/2022
---

Biblija kaže da je Isus “prošao čineći dobro i ozdravljajući sve koje đavao bijaše tlačio, jer Bog bijaše s njim” (Djela 10,38). Sva evanđelja puna su izvještaja o tome kako je Isus služio potrebitim i napaćenim dušama, zbog čega su mnogi Židovi poslije povjerovali da je Isus obećani Mesija.

“Bilo je cijelih sela u kojima se ni iz jedne kuće nije čuo uzvik boli, jer je On prošao njima i iscijelio sve bolesnike. Njegovo je djelo bilo dokaz Njegove božanske punomoći. Ljubav, milosrđe i samilost otkrivali su se u svakom činu Njegovog života; Njegovo je srce bilo puno nježne sućuti prema ljudskom rodu. On je uzeo ljudsku narav da bi mogao ispuniti ljudske potrebe. Najsiromašniji i najponiženiji nisu Mu se bojali pristupiti. I mala djeca osjećala su Njegovu privlačnost.” (Ellen G. White, Put Kristu, str. 8; u izvorniku 11,12)

`Pročitajte Luka 7,11-17. Koja je važna razlika između tog uskrsnuća i uskrsnuća o kojima smo govorili jučer?`

Tijekom svoje službe u Galileji, Isus je liječio bolesne i istjerivao zle duhove. Dok su se jednom prigodom On i Njegovi sljedbenici približavali Nainu, kroz gradska vrata prošla je pogrebna povorka. U otvorenom lijesu nalazio se sin jedinac udovice koja je neutješno plakala. Pun suosjećanja prema ucviljenoj majci, Isus joj je rekao:

“Nemoj plakati!” A onda se okrenuo prema njezinom mrtvom sinu u lijesu i zapovjedio mu: “Mladiću, tebi govorim, ustani!” Sin se vratio u život i “Isus ga dade njegovoj majci” (Luka 7,13-15). Isusova prisutnost potpuno je promijenila cijelu sliku i mnogi koji su svjedočili tom čudu znali su ne samo da se dogodilo nešto zapanjujuće, već i da je netko poseban (zvali su ga “veliki prorok”) među njima.

I fenička udovica (1. o kraljevima 17,8-24) i Šunamka (2. o kraljevima 4,18-37) tražile su pomoć — od Ilije i Elizeja. Ali udovica iz Naina dobila je pomoć a da je uopće nije tražila. To znači da je Bogu stalo do nas čak i kad se osjećamo nedostojnima da Ga molimo za pomoć. Isus je vidio problem i pozabavio se njim — što je bilo tako znakovito za Isusa tijekom cijele Njegove službe.

`Prava vjera obuhvaća i brigu o siročadi i udovicama u našoj sredini (Jakov 1,27). Premda je jasno da nećemo moći činiti ista čuda kao Isus, kako ipak možemo pomoći onima oko nas koji pate?`