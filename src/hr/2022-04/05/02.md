---
title: 'Mojsijevo Uskrsnuće'
date: 23/10/2022
---

`Pročitajte Juda 1,9; Luka 9,28-36. Koje dokaze o tjelesnom uskrsnuću Mojsija nalazite u tim redcima?`

Prema tvrdnjama nekih grčkih crkvenih otaca iz Aleksandrije, prigodom Mojsijeve smrti mogla su se vidjeti dva Mojsija: jedan živ u duhu, drugi mrtav u tijelu; jedan se Mojsije uzdizao na Nebo s anđelima, drugi je sahranjen u zemlji. (Vidi Origen, Homilies on Joshua 2.1; Klement Aleksandrijski, Stromata 6.15.) To razlikovanje između uzdizanja duše i sahranjivanja tijela može biti logično onima koji vjeruju u grčki pojam besmrtne duše, ali takvo što ne nalazimo u Bibliji. U Judi 9 potvrđuje se biblijski nauk jer se tu prepirka vodi “za Mojsijevo tijelo”, a ne za neku navodno preživjelu dušu.

U Ponovljenom zakonu 34,5-7 piše da je Mojsije umro u starosti od 120 godina i Bog ga je sahranio na skrivenom mjestu, u jednoj dolini u Moabu. Ali Mojsije nije ostao dugo tamo. “Sam Krist, s anđelima koji su ukopali Mojsija, sišao je s Neba da pozove zaspalog svetog čovjeka. ... Krist je po prvi put trebao dati život mrtvacu. Dok su se Knez života i anđeli svjetlosti približavali grobu, Sotona je strepio da ne izgubi svoju vlast. … Krist se nije upuštao u razgovor sa Sotonom. … Ali Krist je sve prepustio svom Ocu riječima: ‘Neka bi ti Gospodin zapovjedio da šutiš!’ (Juda 1,9) ... Uskrsnuće je zauvijek osigurano. Sotona je ostao bez plijena; umrli pravednici ponovno će oživjeti.” (Ellen G. White, Patrijarsi i proroci, str. 397,398; u izvorniku 478,479)

Jasan dokaz o Mojsijevom uskrsnuću nalazimo na gori preobraženja. Tu se Mojsije pojavio zajedno s prorokom Ilijom, koji se uznio na Nebo ne vidjevši smrti (2. o kraljevima 2,1-11). Mojsije i Ilija čak su razgovarali s Isusom (vidi Luka 9,28-36). “I gle, dva čovjeka, Mojsije i Ilija, počnu s njim razgovarati. Pojaviše se u sjaju, a govorili su o njegovoj smrti koju mu je trebalo podnijeti u Jeruzalemu.” (Luka 9,30.31) Pojavljivanje Mojsija kao dokaz Kristove predstojeće pobjede nad grijehom i smrću, opisano je ovdje na način koji se ne može pogrešno shvatiti. Bili su to Mojsije i Ilija, a ne njihovi “duhovi” (uostalom, Ilija nije umro), koji su se tu pojavili pred Isusom.

`Mojsiju nije bilo dopušteno da uđe u ovozemaljski Kanaan (Ponovljeni zakon 34,1-4), ali je prenesen u nebeski Kanaan. Što nam to govori o Bogu koji “može učiniti neograničeno više od onoga što možemo moliti ili misliti” (Efežanima 3,20)?`