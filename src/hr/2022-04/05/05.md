---
title: 'Jairova Kći'
date: 26/10/2022
---

Uskrsnuće prije smrti i uskrsnuća samog Isusa nisu bila ograničena na neku posebnu etničku skupinu ili društvenu klasu. Mojsije je bio najveći vođa Božjeg naroda svih vremena (Ponovljeni zakon 34,10-12). Nasuprot tome, siromašna fenička udovica nije čak ni bila iz Izraela (1. o kraljevima 17,9). Šunamka je bila ugledna u svojoj zajednici (2. o kraljevima 4,8). Udovica iz Naina imala je samo jednog sina o kojem je vjerojatno ovisila (Luka 7,12). Za razliku od nje, Jair je bio nadstojnik sinagoge, vjerojatno u Kafarnaumu (Marko 5,22). Bez obzira na njihovo različito kulturološko zaleđe i društveni položaj, svi su oni bili blagoslovljeni Božjom životodavnom silom.

`Pročitajte Marko 5,21-24.35-43. Što možemo saznati o smrti na osnovi Kristovih riječi: “Dijete nije umrlo, već spava.” (Marko 5,39)?`

Jairova dvanaestogodišnja kći ležala je smrtno bolesna kod kuće. Zato je on otišao k Isusu i molio Ga da pođe s njim u njegovu kuću i svoje iscjeljujuće ruke položi na nju. Ali prije nego što su tamo stigli, netko je već donio tužnu vijest: “Kćerka ti je već umrla. Čemu još mučiš učitelja!?” (Marko 5,35) Tada je Isus rekao ožalošćenom ocu: “Ne boj se! Samo vjeruj!” (Marko 5,36) I doista, jedino što je taj otac mogao učiniti bilo je da se potpuno osloni na Božju pomoć.

Došavši u kuću, Isus je rekao onima koji su se tu okupili: “Zašto bučite i plačete? Dijete nije umrlo, već spava.” (Marko 5,39) A oni su Ga ismijavali jer su (1) znali da je umrla i (2) nisu shvatili pravo značenje Njegovih riječi. “Utješna metafora kojom se ‘smrt’ označava kao ‘san’ bila je Kristov omiljeni način na koji je govorio o tom iskustvu (Matej 9,24; Luka 8,52; vidi Ivan 11,11-15). Smrt je san, ali veoma dubok san iz kojeg samo veliki Životodavac može probuditi čovjeka, jer samo On posjeduje ključeve groba (vidi Otkrivenje 1,18; usporedi Ivan 3,16; Rimljanima 6,23).” (The SDA Bible Commentary sv. 5, str. 609)

Nakon uskrsnuća te djevojčice, oni koji su je vidjeli “snebivali se u velikom čudu” (Marko 5,42). Što nas ne treba iznenaditi. Jer smrt je zasad konačna, apsolutna i naizgled neopoziva. Vidjeti takvo što vlastitim očima sigurno je bilo zapanjujuće iskustvo koje mijenja život.

`Isusove riječi: “Ne boj se! Samo vjeruj!” (Marko 5,36) značajne su i za nas danas. Kako možemo upravo to činiti čak i u strašnim trenucima, kada i jest najvažnije da vjerujemo?`