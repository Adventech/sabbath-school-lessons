---
title: Lazar
date: 27/10/2022
---

`Pročitajte Ivan 11,1-44. U kojem se smislu Isus “proslavio” Lazarovom bolešću i smrću (Ivan 11,4)?`

I tu je Isus opet upotrijebio metaforu sna misleći na smrt. “Naš prijatelj Lazar spava, ali ja idem da ga probudim.” (Ivan 11,11) Budući da su neki pomislili da On govori o doslovnom snu (Ivan 11,11-13), Isus je pojasnio što je time htio reći:

“Lazar je umro.” (Ivan 11,12-14) Kad je Isus stigao u Betaniju, Lazar je bio mrtav već četiri dana. Njegov leš je već trunuo (Ivan 11,17.39). Kada se tijelo počne raspadati u toj mjeri da zaudara, tada više nema sumnje da je osoba mrtva.

Zato kad je Isus rekao Marti: “Uskrsnut će brat tvoj” (Ivan 11,23), ona je odmah potvrdila svoje vjerovanje u konačno uskrsnuće. Ali Isus je tada izjavio: “Ja sam uskrsnuće i život. … Tko vjeruje u mene, ako i umre, živjet će. Vjeruješ li ovo?” (Ivan 11,23-26) A onda je dodao: “Ako vjeruješ, vidjet ćeš slavu Božju!” (Ivan 11,40 — Šarić) Marta je povjerovala i vidjela je slavu Božju u uskrsnuću svojeg brata.

Biblija kaže da je život stvoren Božjom riječju (Postanak 1,20-30; Psalam 33,6), pa Njegovom riječju može biti i obnovljen, kao u Lazarovom slučaju. Nakon kratke molitve Isus je zapovjedio:

“Lazare, iziđi!” (Ivan 11,43) I u tom trenutku ljudi su vidjeli Božju životodavnu silu, istu silu koja je riječju dovela svijet u postojanje, i istu silu koja će na svršetku vremena, o uskrsnuću, pozvati mrtve natrag u život.

Uskrsnućem Lazara Isus je dokazao da ima moć nad smrću — a može li za bića poput nas koja neizbježno umiru, postojati neki veličanstveniji način za pokazivanje Božje slave?

`Pročitajte Ivan 11,25.26. U jednom retku Isus govori da vjernici umiru, a u sljedećem da vjernici nikad ne umiru. Čemu nas tu Isus uči i zašto je shvaćanje da je smrt san bez svijesti tako važna za razumijevanje Kristovih riječi? Zašto nam Njegove riječi, kao grešnim bićima predodređenim za grob, pružaju tako veliku nadu?`