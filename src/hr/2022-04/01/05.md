---
title: 'Cijena Oholosti'
date: 28/09/2022
---

U Svetom pismu mogu se zapaziti dvije prevladavajuće teme ili motiva koji se međusobno nadmeću. Jedan motiv je Šalem, gora Sion, Jeruzalem i novi Jeruzalem, koji prikazuje Božje kraljevstvo. Drugi motiv je Babel ili Babilon — Sotonino lažno kraljevstvo. Bog je višeput pozivao svoj narod da iziđe iz poganskog Babilona kako bi Mu služio u Obećanoj Zemlji. Na primjer, Abram (poslije Abraham) je bio pozvan da se iz Ura Kaldejskog preseli u zemlju Kanaan (Postanak 11,31—12,9). Na kraju svojeg dugog izgnanstva, Židovi su napustili Babilon i vratili se u Jeruzalem (Ezra 2). A u Otkrivenju Božji narod je pozvan da iziđe iz Babilona posljednjeg vremena (Otkrivenje 18,4) kako bi živio s Njim na gori Sionu i u novom Jeruzalemu (Otkrivenje 14,1; 21,1-3.10).

`Pročitajte Izaija 14,12-15. Koje su dalekosežne posljedice Luciferova oholost, dok se još nalazio na Nebu, donijele cijelom svemiru i našem svijetu?`

U Bibliji grad Babilon prikazuje silu koja se izravno suprotstavlja Bogu i Njegovom kraljevstvu, a babilonski kralj (s posebnom aluzijom na Nabukodonozora) postaje simbol oholosti i bahatosti. Bog je kralju Nabukodonozoru otkrio da je Babilon samo zlatna glava velikog kipa koji je prikazivao uzastopna kraljevstva (Daniel 2,37.38). Suprotstavljajući se Božjem otkrivenju, kralj je načinio kip sav od zlata — kako bi simbolički pokazao da će njihovo kraljevstvo trajati zauvijek — pa je čak zahtijevao i da mu se svi poklone (Daniel 3). I tako je, poput tirskog kralja (Ezekiel 28,12-19), babilonski kralj postao simbol Lucifera.

U Izaiji 14,3-11 opisuje se pad oholog i okrutnog babilonskog kralja. Zatim se, u Izaiji 14,12-15, narativ s povijesnog kraljevstva premješta u nebeske dvorove, ističući da je sličan oholi i okrutni duh doveo do pada Lucifera. Tekst objašnjava da je Lucifer namjeravao svoje prijestolje uzdići iznad cijele nebeske vojske i izjednačiti se “s Višnjim” (Izaija 14,14). Bio je to začetak jednog novog, neprijateljskog odnosa, u kojem se Božja nesebična ljubav i sklonost k suradnji suočavala s Luciferovom sebičnošću i nadmetanjem. Neprijatelj se nije ustručavao optužiti Boga za ono što sam radi, i širiti laži među ostalim anđelima. Bili su to tajanstveni počeci zla u svemiru.

`Zašto je tako lako postati ponosit i ohol kad je u pitanju naš položaj i dostignuća? Kako nam držanje pogleda prikovanog za križ pomaže da ne padnemo u takvu zamku?`