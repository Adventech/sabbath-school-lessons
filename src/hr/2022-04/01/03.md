---
title: 'Slobodna Volja — Temelj Ljubavi'
date: 26/09/2022
---

`Pročitajte 1. Ivanova 4,7-16. Koji je prema ovom odlomku preduvjet za njegovanje ljubavi?`

Umjetno cvijeće može biti divno, ali ono ne raste i ne cvjeta kao pravo. Roboti su unaprijed programirani da govore i obavljaju mnoge zadaće, ali oni nemaju ni život ni osjećaje. A život i slobodna volja nužan su uvjet da bi netko mogao prihvatiti, njegovati i pokazivati ljubav. Dakle, naš Bog pun ljubavi stvorio je anđele (uključujući Lucifera) i ljudska bića sa slobodom da donose vlastite odluke, uključujući mogućnost da krenu i stranputicom. Drugim riječima, Bog je stvorio čitav svemir kao savršeno i skladno okruženje u kojem će Njegova stvorenja rasti u ljubavi i mudrosti.

U 1. Ivanovoj 4,7-16 apostol Ivan naglašava da je Bog ljubav i da je tu ljubav pokazao tako što je poslao svojeg Sina da umre za naše grijehe. Kao rezultat toga, mi bismo trebali izraziti svoju zahvalnost Njemu tako što ćemo voljeti jedni druge. Takva ljubav, božanski začeta, bila bi najuvjerljiviji dokaz da Bog prebiva u nama i da mi prebivamo u Njemu. Taj poziv da odražavamo Božju ljubav u svojim međusobnim odnosima ima smisla jedino ako je upućen bićima koja su odlučila njegovati i izražavati tu ljubav ili, nasuprot tome, živjeti egocentrično. Međutim, sloboda izbora lako se može zloupotrijebiti i ta se tužna činjenica pokazala u tragičnoj pobuni Lucifera na Nebu.

Čak i kad spoznaju važnost slobodne volje, neki ljudi se još uvijek pitaju: Ako je Bog znao da će se Lucifer pobuniti, zašto ga je stvorio? Zar stvaranje Lucifera ne čini Boga odgovornim za podrijetlo zla?

To je vrlo teško pitanje jer odgovor ovisi o brojnim čimbenicima, uključujući i pravo značenje riječi “odgovoran”. Podrijetlo i narav grijeha tajne su koje nitko ne može u potpunosti objasniti.

Čak i da je tako, Bog nije svojom zapovijedi doveo grijeh u postojanje, već je samo dopustio njegovo postojanje, a onda je na križu preuzeo na sebe konačnu kaznu za grijeh, što Mu je omogućilo da ga sasvim iskorijeni. Zato u svim svojim mučnim razmišljanjima o zlu ne smijemo nikad zaboraviti da je sam Bog platio najvišu cijenu za postojanje grijeha i zla (vidi Matej 5,43-48; Rimljanima 5,6-11) i da je On sam od njih postradao više nego što će bilo tko od nas ikad postradati.

`Kao dar od Boga slobodna volja je sveta, ali ona sa sobom povlači težak teret dalekosežnih posljedica ne samo po nas same, već i po druge. Koristeći se tim darom, koje se važne odluke spremate donijeti i kakve će biti posljedice vaših odluka?`