---
title: 'Neobjašnjiva Nezahvalnost'
date: 27/09/2022
---

`Pročitajte Ezekiel 28,12-19. Što na osnovi tog teksta možemo saznati o tajnovitom podrijetlu grijeha?`

Velik dio Knjige proroka Ezekiela pisan je simboličkim jezikom koji se povezuje s posljednjim vremenom. U mnogim slučajevima pojedini entiteti (kao što su osobe, životinje, ili predmeti), kao i lokalni događaji, prikazuju i dočaravaju šire kozmičke i povijesne stvarnosti. U Ezekielu 28,1-10, o tirskom kralju (sam Tir je bio napredan feničanski lučki grad) Jahve govori kao o bogatom i oholom vladaru, koji je bio samo “čovjek”, ali je za sebe tvrdio da je bog, i čak sjedio (prema vlastitim riječima) na prijestolju bogova.

A onda, u Ezekielu 28,12-19, ta povijesna zbilja postaje analogija kojom se dočarava iskonski pad Lucifera na Nebu. I tako tirski kralj, koji je kao ljudsko biće, živio “u srcu morskom” (Ezekiel 28,2.8), sada prikazuje “raskriljena keruba zaštitnika” (Ezekiel 28,14) koji je živio “u Edenu, vrtu Božjem” i “na svetoj gori Božjoj” (Ezekiel 28,13.14).

Ključna izjava u cijelom tom izvještaju nalazi se u Ezekielu 28,15: “Savršen bješe na putima svojim od dana svojega rođenja dok ti se u srcu ne zače opačina.” Prema tome, vrlo je važno da je Luciferovo savršenstvo obuhvaćalo i potencijal za zlo — mogućnost da čini zlo i to zato što je kao moralno biće posjedovao slobodnu volju — neodvojivi dio savršenog bića. Lucifer je stvoren savršen — što je podrazumijevalo i njegovu sposobnost da slobodno odlučuje. Ali pošto je zloupotrijebio to savršenstvo i dar slobodne volje, iskvario se smatrajući sebe važnijim nego što je doista bio. Budući da više nije bio zadovoljan time kako ga je Bog stvorio i koliko ga je cijenio, Lucifer je izgubio osjećaj zahvalnosti prema Bogu i poželio da mu se odaje više priznanja nego što je zasluživao. Tajna je kako se to moglo dogoditi jednom savršenom anđeoskom biću koje je živjelo u savršenom svemiru.

“Grijeh je nešto tajanstveno i neobjašnjivo. Nije bilo razloga za njegovo postojanje. Tražiti da se grijeh objasni značilo bi tražiti da se on obrazloži, a samim tim i da se opravda. Grijeh se pojavio u savršenom svemiru, što se pokazalo kao nešto neoprostivo.” (Ellen G. White, The Truth About Angels, str. 30)

`U 1. Solunjanima 5,18 Pavao kaže da trebamo zahvaljivati “u svakoj prilici”. Kako nam te riječi pomažu da nadvladamo svaki osjećaj nezahvalnosti i samosažaljenja, pogotovo u teškim trenucima?`