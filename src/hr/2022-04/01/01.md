---
title: 'Pobuna U Savršenom Svemiru'
date: 24/09/2022
---

### Biblijski tekstovi:
1 Ivanova 4,8.16; 1. Ivanova 4,7-16; Ezekiel 28,12-19; Izaija 14,12-15; Otkrivenje 12.

> <p></p>
> “Kako si pao s neba, zvijezdo Danice, zorin sine? Kako si zbačen na zemlju, ti, koji si rušio narode?” (Izaija 14,12 — Suvremeni hrvatski prijevod)

Mnogi mislioci pokušavali su objasniti podrijetlo zla. Neki smatraju da je zlo oduvijek postojalo jer, prema njihovom mišljenju, dobro se može cijeniti jedino ako se usporedi sa zlom. Drugi smatraju da je svijet po stvaranju bio savršen, ali se zlo na neki način ipak pojavilo. Na primjer, prema grčkoj mitologiji, zlo je nastalo kad je radoznala Pandora otvorila zapečaćenu kutiju iz koje su izletjela sva zla ovoga svijeta (taj mit, međutim, ne objašnjava podrijetlo zala navodno skrivenih u toj kutiji).

Nasuprot tome, Biblija naučava da je naš dragi Bog svemoguć (1. Ljetopisa 29,10.11) i savršen (Matej 5,48). Sve što On radi mora isto tako biti savršeno (Ponovljeni zakon 32,4), što podrazumijeva i način na koji je stvorio ovaj svijet. Kako se onda zlo moglo pojaviti u savršenom svijetu? Prema Postanku 3, pad Adama i Eve donio je grijeh, zlo i smrt na ovaj planet.

Međutim, taj odgovor pokreće još jedno pitanje. Čak i prije pada zlo je već postojalo, očitovano u obliku “zmije” koja je prevarila Evu (Postanak 3,1-5). Zato se moramo vratiti unatrag, prije pada, da bismo pronašli izvor i podrijetlo zla koje toliko dominira našim sadašnjim postojanjem i zbog kojeg smo nesretni.

**OIKOS: Ovog tjedna čitamo iz knjige Ellen G. White, Patrijarsi i proroci, Znaci vremena, 2020., stranice 365—376.**