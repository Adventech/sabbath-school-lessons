---
title: 'širenje Nevjerovanja'
date: 29/09/2022
---

`Pročitajte Otkrivenje 12. Što to poglavlje govori o širenju pobune na Nebu i Zemlji?`

Pad Lucifera nije bio samo sukob suprotstavljenih ideja. U Otkrivenju 12 govori nam se da je na Nebu izbio veliki rat između Lucifera i njegovih anđela s jedne strane, i Krista i Njegovih anđela s druge. U tom tekstu Lucifer je nazvan “veliki Zmaj”, “stara Zmija”, “đavao — sotona”, “tužitelj naše braće” (Otkrivenje 12,9.10). Krist se spominje kao “Mihael” (Otkrivenje 12,7), što znači “tko je kao Bog?”.

Na osnovi aluzije o “Mihaelu arkanđelu” (Juda 1,9), neki tumači smatraju da je On samo anđeosko biće. Međutim, u Knjizi proroka Daniela svako veliko viđenje dostiže vrhunac s Kristom i Njegovim vječnim kraljevstvom — On je kamen koji je bačen a da ga nije dodirnula ruka (Daniel 2,34.45), Sin čovječji (Daniel 7,13), Zapovjednik Vojske, Knez nad knezovima (Daniel 8,11.25) i Mihael, veliki knez (Daniel 12,1). Dakle, ako je Anđeo Gospodnji Gospodin osobno (Izlazak 3,1.6; Djela 7,30-33 itd.), onda i Mihael mora biti ista božanska Osoba, to jest Krist osobno.

U Otkrivenju 12 pruža nam se opći pregled tekućeg sukoba koji je (1) otpočeo na Nebu s pobunom Lucifera i jedne trećine nebeskih anđela, (2) dostigao vrhunac s Kristovom konačnom pobjedom na križu i (3) još uvijek se nastavlja s Božjim narodom ostatka na kraju vremena.

Razmišljajući o početku tog sukoba, Ellen G. White objašnjava da je “Bog u svom velikom milosrđu dugo trpio Lucifera. Nije ga odmah uklonio s njegova uzvišena položaja kad je počeo gajiti duh nezadovoljstva, pa ni onda kad je svoje lažne tvrdnje počeo iznositi lojalnim anđelima. Dugo ga je držao na Nebu. Neprekidno mu je nudio oprost uz uvjet da se pokaje i pokori.” (Ellen G. White, Velika borba, str. 392; u izvorniku 495,496)

Ne znamo koliko dugo je trajao rat na Nebu. Bez obzira na njegov intenzitet i vremenski raspon, najvažniji aspekt te borbe je činjenica da su Sotona i njegovi anđeli bili poraženi: “I mjesta za njih više nije bilo na nebu.” (Otkrivenje 12,8; vidi također Luka 10,18) Problem je, naravno, u tome što su oni onda došli ovamo, na Zemlju.

`Na koje sve načine možemo uvidjeti stvarnost te borbe koja se odigrava na Zemlji? U čemu je naša jedina nada da ćemo nadvladati neprijatelja u toj borbi?`