---
title: 'Stvaranje — Izraz Ljubavi'
date: 25/09/2022
---

Priroda u svojem sadašnjem stanju šalje dvosmislenu poruku u kojoj su dobro i zlo isprepleteni. Grmovi ruža rađaju divne, mirisne cvjetove, ali isto tako i oštro trnje. Tukan nas može zadiviti svojom ljepotom, a onda nas užasne time što napada gnijezda drugih ptica i jede njihove slabašne mladunce. Čak i ljudska bića, koja su sposobna za veliku ljubaznost u jednom trenutku, mogu biti zlobna, puna mržnje, čak i nasilna u sljedećem. Nije čudo što u usporedbi o pšenici i ljulju sluge pitaju svojeg gospodara: “Gospodaru, zar nisi dobro sjeme posijao na svojoj njivi? Odakle ljulj?” (Matej 13,27) A gospodar odgovara: “To je učinio neprijatelj.” (Matej 13,28) Tako je i Bog je stvorio savršeni svemir, ali neprijatelj ga je oskvrnuo tajanstvenim sjemenom grijeha.

`Pročitati 1. Ivanova 4,8.16. Što nam činjenica da je “Bog ljubav” govori o Njegovoj stvaralačkoj aktivnosti?`

Činjenica da je “Bog ljubav” (1. Ivanova 4,8.16) upućuje na najmanje tri osnovna zaključka. Prvo, ljubav po svojoj naravi ne može postojati zatvorena u sebi, već se mora izraziti. (Kakva je to ljubav koja se ne pokazuje?) Božja ljubav pokazuje se na unutarnjem planu između triju Osoba Božanstva i na vanjskom planu u odnosu Boga prema Njegovim stvorenjima. Drugo, sve što Bog čini izraz je Njegove bezuvjetne i nepromjenjive ljubavi. To obuhvaća Njegovo djelo stvaranja, Njegovo djelo otkupljenja, pa čak i djelovanje Njegovih kazni. “Božja ljubav izražava se u Njegovoj pravdi isto toliko koliko i u Njegovoj milosti. Pravda je osnova Njegova prijestolja i rod Njegove ljubavi.” (Ellen G. White, Isusov život, str. 633, u izvorniku 762) I treće, budući da je Bog ljubav i da sve što On čini izražava Njegovu ljubav, On ne može biti začetnik grijeha koji je u izravnoj suprotnosti s Njegovim karakterom.

A je li Bogu doista bilo potrebno stvarati svemir? Iz perspektive Njegove suverenosti mogli bismo reći da nije, jer je to bila Njegova svojevoljna odluka. Ali iz perspektive Njegove ljubavi, On je želio svemir kao predmet svoje ljubavi. I koliko je samo divljenja vrijedno to što je neka bića, kao što su ljudi, stvorio sa sposobnošću da odgovore na Njegovu ljubav, ali i da dijele i pokazuju ljubav ne samo prema Bogu, već i prema drugima. (Vidi također Marko 12,30.31.)

`Kako u stvorenom svijetu možemo prepoznati odraze Božje ljubavi usprkos pustošenju koje izaziva grijeh? Koje pouke možemo izvući iz Božje ljubavi koja se jasno vidi u djelima stvaranja?`