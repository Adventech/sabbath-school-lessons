---
title: 'Prvi Plod Umrlih'
date: 10/11/2022
---

`Pročitajte 1. Korinćanima 15,20 u svjetlu Ponovljenog zakona 26,1-11. Zašto Pavao kaže za Krista da je “prvenac” (u izvorniku “prvi plod”) umrlih?`

Prinošenje “prvog ploda” bilo je stari izraelski ratarski običaj s dubokim vjerskim značenjem. Bilo je to sveto priznavanje Boga za milostivog Domaćina koji je svojim upraviteljima povjerio zemlju s usjevima prispjelim za žetvu (vidi sljedeće tekstove: Izlazak 23,19; 34,26; Levitski zakonik 2,11-16; Ponovljeni zakon 26,1-11). Prvi plodovi nisu samo ukazivali na početak žetve, već su otkrivali i njezinu kakvoću.

Prema Wayneu Grudemu, “nazivajući Krista ‘prvim plodom’ (grč. aparč), Pavao metaforom iz ratarstva nagovještava da ćemo i mi biti kao Krist. Kao što ‘prvi plodovi’ ili prvo kušanje požnjevenih zrna pokazuju kakav će biti ostatak žetve, tako i Krist kao ‘prvi plod’ pokazuje kakvo će biti naše uskrslo tijelo kada nas Bog u svojoj posljednjoj ‘žetvi’ uskrisi iz mrtvih i dovede u svoju prisutnost.” (Wayne Grudem, Systematic Theology, Grand Rapids, MI: Zondervan, 1994., str. 615)

Valja se podsjetiti da je Isus izišao iz groba s proslavljenim ljudskim tijelom, ali je i dalje nosio tragove svojeg raspeća (Ivan 20,20.27). Znači li to da će i uskrsla Božja djeca nositi fizička obilježja vlastitih patnji? Hoće li apostol Pavao u svojem proslavljenom tijelu i dalje trpjeti “trn u tijelu” (2. Korinćanima 12,7) i nositi “ožiljke trpljenja za Isusa” (Galaćanima 6,17 — Suvremeni hrvatski prijevod)?

Sve do svoje smrti Pavao je “nosio tjelesno obilježje Kristove slave — na svojim očima koje su bile zaslijepljene nebeskom svjetlošću (vidi Djela 9,1-9)” (Ellen G. White, The Story of Redemption, str. 275). Ali to ne znači da će se on ili bilo tko drugi od proslavljenih svetih uznijeti na Nebo s tragovima vlastitog stradanja (usporedi 1. Korinćanima 15,5054). Što se Krista tiče, “zauvijek će nositi obilježja ove okrutnosti. Svaki ožiljak od klinova govorit će o čovjekovu čudesnom izbavljenju i velikoj cijeni kojom je otkupljen.” (Ellen G. White, Rani spisi, str. 155; u izvorniku 179) Njegovi ožiljci jamče nam da će svi naši ožiljci zauvijek nestati.

`Krist će zauvijek nositi ožiljke svojeg raspeća. Što to otkriva o Božjoj ljubavi prema nama i o tome koliko Ga je stajalo naše spasenje? Kako nam to pokazuje, između ostalog, i koliko je Božanstvo bilo spremno uložiti u naše spasenje?`