---
title: '“Uskrsnuo Je Kako Je Rekao!”'
date: 07/11/2022
---

Kristova pobjeda nad Sotonom i njegovim silama zla osigurana je na križu i potvrđena praznim grobom. “Kad je Isus položen u grob, Sotona je likovao. Usudio se ponadati da Spasitelj neće ponovno uzeti svoj život. Tvrdio je da polaže pravo na Gospodnje tijelo i postavio svoju stražu oko groba, želeći zadržati Krista kao zarobljenika. Bio je vrlo razljućen kad su njegovi anđeli pobjegli pred nebeskim vjesnikom. Kad je vidio Krista kako izlazi kao pobjednik, znao je da će njegovo carstvo doživjeti krah i da će najposlije i sâm morati umrijeti.” (Ellen G. White, Isusov život, str. 649; u izvorniku 782) Iako je Kristova ljudska narav umrla, Njegova božanska narav nije. U svojoj božanskoj naravi On je imao moć da raskine okove smrti.

`Pročitajte sljedeće tekstove: Matej 28,1-6; Ivan 10,17.18; Rimljanima 8,11. Tko je bio neposredno uključen u Isusovo uskrsnuće?`

Tijekom svoje službe u Samariji Isus je izjavio da ima moć dati svoj život i opet ga uzeti (Ivan 10,17.18). Marti je rekao: “Ja sam uskrsnuće i život.” (Ivan 11,25) Drugi tekstovi govore o Njegovom uskrsnuću kao o Božjem činu (Djela 2,24; Rimljanima 8,11; Galaćanima 1,1; Hebrejima 13,20). Čak je i jedan moćni Gospodnji anđeo bio uključen u taj slavni događaj (Matej 28,1.2). U međuvremenu, u Mateju 28,11-15 otkrivaju se uzaludni i nerazumni napori vođa da nastave borbu protiv Isusa. Rimski stražari ispričali su vođama “sve što se dogodilo” (Matej 28,11). Ono što se prešutno podrazumijeva u ovom izvještaju jest da su stražari promatrali uskrsnuće. Jer u suprotnom, što bi njihove riječi značile? Da je anđeo sišao s Neba, odmaknuo kamen, sjeo na njega, a oni se onesvijestili? Da je sljedeće čega su bili svjesni bila je prazna grobnica? Možda je, dok su Rimljani bili u nesvijesti, anđeo odnio Isusovo tijelo? Možda su učenici to učinili? Ili ga je netko drugi ukrao? Što god da se dogodilo, Kristovo je tijelo nestalo.

To što je anđeo sišao s Neba, što su se ljudi onesvijestili od straha i što je grob bio prazan, bilo bi već dovoljno da uznemiri vjerske vođe. Ali činjenica da “dadoše vojnicima veliku svotu novca” (Matej 28,12) kako bi ih ušutkali, potvrđuje da ih je to što su im oni rekli duboko zabrinulo. A to o čemu su im vojnici govorili bilo je, naravno, Isusovo uskrsnuće.

`Neki se podsmjehuju zaključku da su prvi ljudi koji su vidjeli uskrslog Krista zapravo bili Rimljani. Zašto? U kojem je smislu ta činjenica postala simbol onoga što je trebalo doći — Evanđelje objaviti i poganima?`