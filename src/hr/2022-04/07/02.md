---
title: 'Zapečaćeni Grob'
date: 06/11/2022
---

Činilo se da je Kristovo poslanje završeno (i to neuspješno) Njegovom smrću na križu. Sotona je uspio potaknuti Judu da izda Spasitelja (Luka 22,3.4; Ivan 13,26.27), a svećeničke glavare i starješine da zahtijevaju Njegovu smrt (Matej 26,59; 27,20). Pošto je Isus uhićen, “svi njegovi učenici ostave ga i pobjegnu” (Matej 26,56), a Petar Ga je triput zatajio (Matej 26,69-75). Sada je Isus ležao u zapečaćenom grobu isklesanom u stijeni, zatvorenom velikim kamenom koji je čuvala rimska straža (Matej 27,57-66), dok su nad njim bdjele nevidljive demonske sile. “Da je mogao, on (sotona) bi držao Krista zaključanog u grobu.” (Ellen G. White, Manuscript Releases, sv. 12, str. 412)

Tijekom svoje zemaljske službe Krist je pretkazao ne samo svoju smrt na križu, već i uskrsnuće. Koristeći se istočnjačkim, uključivim načinom izražavanja prema kojem se dio dana računa kao cijeli dan — Isus je napomenuo: “Kako je Jona bio u utrobi morske nemani tri dana i tri noći, tako će i Sin Čovječji proboraviti u krilu zemlje tri dana i tri noći.” (Matej 12,39.40) Drugom prigodom Isus je naglasio da će biti ubijen, ali da će trećeg dana uskrsnuti (Matej 16,21; 17,22.23; 20,17-19). Svećenici i farizeji bili su svjesni tih izjava i poduzeli su određene mjere želeći spriječiti Njegovo uskrsnuće.

`Pročitajte Matej 27,62-66. Kako su sve te radnje kasnije pružile svijetu još više dokaza za Isusovo uskrsnuće?`

Upravo su sve te mjere opreza koje su poduzete da bi Isus ostao zapečaćen u grobu i da bi se spriječilo Njegovo uskrsnuće, učinile Njegovu pobjedu nad smrću i vojskama zla samo još uočljivijom.

Ti ljudi su sigurno slušali o Isusovim čudima, a neka od njih su i vidjeli. Pa ipak su mislili da bi straža oko groba mogla Njega, koji je učinio tolika čudesa, spriječiti da uskrsne!

Osim toga, postavili su stražu oko grobnice u slučaju da se dogodi — što? Da učenici ukradu Njegovo tijelo i onda govore da je Isus ustao iz mrtvih? A kad bi ih pitali: Gdje je uskrsli Isus? — mogli bi jednostavno reći: Samo nam vjerujte na riječ.

`Ako ništa drugo, postupci velikih svećenika jasno su pokazali koliko su se oni plašili Isusa, čak i nakon Njegove smrti. Možda su se duboko u sebi bojali da bi On ipak mogao uskrsnuti.`