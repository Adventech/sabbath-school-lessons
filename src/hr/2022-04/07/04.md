---
title: 'Mnogi Su Uskrsnuli S Njim'
date: 08/11/2022
---

`“I gle! Hramski se zastor razdera na dvoje, od vrha do dna; zemlja se potrese, pećine se raspuknuše, a grobovi otvoriše, te uskrsnuše mnoga tjelesa pravednika što bijahu umrli. Iziđoše iz grobova poslije Isusova uskrsnuća, dođoše u Sveti grad i pokazaše se mnogima.” (Matej 27,5153) Što nam taj nevjerojatni izvještaj govori o Isusovom uskrsnuću i onome što je njime ostvareno?`

Potres je označio Isusovu smrt (Matej 27,50.51), a poslije je još jedan potres označio Njegovo uskrsnuće (Matej 28,2). U trenutku kad je Isus umro, “zemlja se potrese, pećine se raspuknuše, a grobovi otvoriše, te uskrsnuše mnoga tjelesa pravednika što bijahu umrli. Iziđoše iz grobova poslije Isusova uskrsnuća, dođoše u Sveti grad i pokazaše se mnogima.” (Matej 27,51-53) Ti sveti su ustali proslavljeni, kao svjedoci Kristovog uskrsnuća i slika onih koji će uskrsnuti na svršetku vremena. Tako je odmah nakon Isusovog uskrsnuća mnogim Židovima pružen snažan dokaz o tome, da bi vjerovali u Njega i prihvatili Ga za svojeg Spasitelja, što su mnogi i učinili, uključujući mnoge svećenike (vidi Djela 6.7).

“Za vrijeme svoje službe Isus je dizao mrtve u život. On je uskrisio sina udovice iz Naina, kći poglavara i Lazara. Ali oni nisu bili obučeni u besmrtnost. Premda su uskrsnuli, bili su još uvijek podložni smrti. Ali oni koji su izišli iz grobova prilikom Kristova uskrsnuća, ustali su u vječni život. Oni su se uznijeli s Njim kao znak Njegove pobjede nad smrću i grobom. ... Ovi su otišli u grad i pokazali se mnogima objavljujući: ‘Krist je uskrsnuo iz mrtvih i mi smo uskrsnuli s Njim.’ Tako je ovjekovječena sveta istina o uskrsnuću.” (Ellen G. White, Isusov život str. 650,651; u izvorniku 786)

Ljudski gledano, svećenički glavari i starješine uživali su velike prednosti. Posjedovali su vjersku vlast nad narodom, a mogli su čak i rimske vlasti i običnu svjetinu nagovoriti da im pomognu u ostvarenju planova koje su zacrtali. Međutim, zaboravili su da “Svevišnji ima vlast nad kraljevstvom ljudskim, i da ga on daje kome hoće” (Daniel 4,29). Njihove laži su opovrgnute i poništene pojavom tih uskrslih svetih.

`Koliko god nam je loše u ovom trenutku, zašto se i dalje možemo uzdati u Božju konačnu pobjedu za nas dok se još uvijek mučimo na ovom palom svijetu?`