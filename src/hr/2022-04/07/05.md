---
title: 'Svjedoci Kristova Uskrsnuća'
date: 09/11/2022
---

`Pročitajte Ivan 20,11-29; 1. Korinćanima 15,5-8. Kako su učenici reagirali kada su se prvi put susreli s uskrslim Kristom?`

Dva anđela pokraj praznog groba rekla su Mariji Magdaleni i nekim drugim ženama da je Isus uskrsnuo (Matej 28,1.5-7; Marko 16,1-7; Luka 24,1-11). Ali Isus se ubrzo osobno pojavio pred njima i ljudi su Mu se poklonili (Matej 28,1.9.10; Ivan 20,14-18). Pojavio se i pred Petrom (Luka 24,34; 1. Korinćanima 15,5) i dvojicom učenika na putu u Emaus, čija su srca gorjela u njima dok im je govorio (Marko 16,12; Luka 24,13-35). Kada je Isus ušao u gornju sobu, učenici su najprije bili preplašeni, a onda ih je preplavila radost i oduševljenje zbog svega što se dogodilo (Luka 24,33-49; Ivan 20,19-23). Tjedan dana kasnije Isus je ponovno ušao u istu sobu ne otvarajući vrata, i tada je čak i Toma povjerovao u Njegovo uskrsnuće (Ivan 20,24-29).

Tijekom četrdeset dana između Njegovog uskrsnuća i uzašašća, Isusa je vidjelo “više od pet stotina braće” (1. Korinćanima 15,6), a i Jakov i drugi učenici (1. Korinćanima 15,7). Isus se pridružio nekim učenicima na obali Galilejskog jezera i doručkovao s njima, nakon čega je uslijedio Njegov razgovor s Petrom (Ivan 21,1-23). Moguće je da se Isus pojavio u još nekim prigodama (Djela 1,3) prije konačnog susreta s učenicima na dan svojeg uzašašća (Luka 24,50-53; Djela 1,1-11). Pavao je sebe smatrao očevicem uskrslog Krista koji mu se javio na putu u Damask (1. Korinćanima 15,8; usporedi Djela 9,1-9).

Kad su Tomi, koji je bio odsutan, ostali učenici rekli da su vidjeli uskrslog Gospodina, on je uzvratio: “Dok ne vidim na rukama njegovim znak od čavala i ne stavim prst svoj u mjesto od čavala i ne stavim ruke svoje u njegov bok, neću vjerovati.” (Ivan 20,25) Kada se tjedan dana poslije ponovno javio učenicima, Isus je rekao Tomi koji je sada bio prisutan: “Pruži prst svoj ovamo: evo mojih ruku! Pruži ruku svoju i stavi je u moj bok te ne budi više nevjernik, već vjernik!” (Ivan 20,27) Tada je Toma rekao: “Gospodin moj i Bog moj!” A Isus je dodao: “Jer me vidiš, vjeruješ. Blago onima koji će vjerovati, a da nisu vidjeli!” (Ivan 20,29)

`“Blago onima koji će vjerovati, a da nisu vidjeli!” Iako niste osobno vidjeli uskrslog Krista, koje razloge ipak imate za svoju vjeru u Njega?`