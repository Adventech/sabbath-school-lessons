---
title: 'Izvršni Sud'
date: 21/12/2022
---

Tijekom Srednjeg vijeka Boga su prikazivali kao strogog Suca, uvijek spremnog da kazni prijestupnika. Danas, naprotiv, postoji sklonost da se On opiše kao popustljivi Otac pun ljubavi, koji nikad ne kažnjava svoju djecu. Međutim, ljubav bez pravde pretvorila bi se u kaos i bezakonje, a pravda bez ljubavi u nasilje i okrutno pokoravanje. Nasuprot tome, Božji sud savršeni je spoj pravednosti i milosrđa, pri čemu i jedno i drugo proizlazi iz Njegove bezuvjetne ljubavi.

Izvršni sud Božja je konačna i neopoziva kazna u ljudskoj povijesti. Neke druge kazne ograničenog opsega već su se odigrale, na primjer zbacivanje Sotone i njegovih pobunjenih anđela s Neba (Otkrivenje 12,712), protjerivanje Adama i Eve iz Edenskog vrta (Postanak 3), sveopći potop (Postanak 6—8), uništenje Sodome i Gomore (Postanak 19; Juda 1,7), pogibija prvenaca u Egiptu (Izlazak 11—12) i stradanje Ananije i Safire (Djela 5,1-11). Zato nije nikakvo čudo što će na kraju ljudske povijesti biti provedena izvršna presuda nad zlima.

`Pročitajte 2. Petrova 2,4-6; 3,10-13. Kako nam ovi tekstovi pomažu da razumijemo narav konačnog izvršnog suda? Kako nam oni ukazuju na dovršenje kazne, nasuprot tvrdnji da ona beskonačno traje, što bi zapravo bilo izopačenje pravde, a ne njezin izraz?`

“Božja dobrota i suzdržanost, Njegovo strpljenje i milosrđe prema Njegovim stvorenjima, ipak Ga neće spriječiti da kazni grešnika koji odbija poslušnost Njegovim zahtjevima. Ne dolikuje čovjeku — prijestupniku Božjeg svetog Zakona, pomilovanom samo zahvaljujući velikoj žrtvi koju je Bog prinio davši svojega Sina da umre umjesto krivca zato što je Njegov Zakon nepromjenjiv — ne dolikuje, dakle, čovjeku da svoju volju nameće Bogu.” (Ellen G. White, Manuscript Releases, sv. 12, str. 208)

Sve što je mogao učiniti kako bi čovječanstvo spasio od vječne propasti Bog je i učinio, i to uz veliku osobnu žrtvu. Oni koji na kraju budu izgubljeni, sami su donijeli odluke koje su ih dovele do tog nesretnog završetka. Tvrdnja da je Božji sud nad izgubljenima, pa čak i uništenje izgubljenih (umjesto vječnih muka), u suprotnosti s karakterom Boga koji voli, jednostavno je pogrešna. Upravo Božja ljubav, i samo Božja ljubav, zahtijeva pravdu.

`Kako nas križ uči o tome što je sve Bog bio spreman učiniti da bi spasio sve one koji žele biti spašeni?`