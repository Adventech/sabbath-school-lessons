---
title: 'Milenijski Sud'
date: 20/12/2022
---

Biblija nam kaže da će o Kristovom drugom dolasku (1) živi sveti i uskrsli sveti biti “odneseni u zrak na oblacima u susret Gospodinu” (1. Solunjanima 4,16.17); (2) svi sveti bit će uzeti na Nebo, gdje će prebivati u “stanovima” koje Isus priprema za njih (Ivan 14,1-3); (3) tek na kraju milenija novi Jeruzalem spustit će se na Zemlju i postati vječni dom svetih (Otkrivenje 21,1-3.9-11). I tako će tijekom milenija, dok na Zemlji bude vladala pustoš, sveti kraljevati s Kristom na Nebu (Jeremija 4,23; Otkrivenje 20,4).

`Pročitajte 1. Korinćanima 6,2.3; Otkrivenje 20,4-6.11-13. Zašto bi sveti trebali sudjelovati na milenijskom sudu?`

Cijeli taj sudski proces ima za cilj (1) obraniti Božji karakter od optužbi Sotone, koji tvrdi da je Bog nepravedan u postupanju prema svojim stvorenjima; (2) potvrditi nepristranost u nagrađivanju pravednih; (3) pokazati da su zli pravedno kažnjeni; (4) odagnati sve sumnje koje bi mogle dovesti do neke nove pobune u svemiru. Na predadventnom istražnom suđenju pravednima sudjelovat će samo nebeske vojske (Daniel 7,9.10). Ali u milenijsko suđenje zlim ljudima i palim anđelima bit će uključeni i sami pravednici (1. Korinćanima 6,3; Juda 1,6; Otkrivenje 20,4-6).

Predadventni istražni sud otpočeo je 1844. godine, kada “Prijestolja bjehu postavljena. … Sud sjede, knjige se otvoriše.” (Daniel 7,9.10) Milenijski sud će, međutim, otpočeti tek kada sveti budu uzeti na Nebo i postavljeni na prijestolja, nakon čega će suđenje biti povjereno njima. Tada će se još jednom otvoriti nebeske knjige i “mrtvaci su suđeni prema onom što je napisano u knjigama, po svojim djelima” (Otkrivenje 20,4.12). Taj će proces svetima pružiti priliku da pregledaju nebeske izvještaje i uvjere se u Božje pravedno postupanje u svakom od tih slučajeva. On neće samo nagraditi i kazniti sve ljude u skladu s onim što zaslužuju na osnovi vlastitih odluka, već će im i objasniti zašto to čini.

`Što nam o Božjem karakteru govori činjenica da će prije nego što bilo tko od izgubljenih uskrsne da bi se suočio s drugom smrću, spašeni biti uključeni u proces suđenja, tako da nitko neće biti kažnjen sve dok se i oni sami ne uvjere u Božju pravednost i poštenje? Iznesite svoj odgovor u subotu u razredu.`