---
title: 'Druga Smrt'
date: 22/12/2022
---

Bog vodi ljudsku povijest prema vrhuncu na svršetku vremena. Po svršetku milenija, svi preminuli zli bit će podignuti iz svojih grobova da bi im bila izrečena posljednja presuda (Otkrivenje 20,5.11-15). Tada, kad cijeli taj sudski proces završi i kad mu se više ništa ne bude moglo dodati, i zli će priznati da je Bog pravedan. “Imajući pred očima sve činjenice velikog sukoba, čitav svemir, i vjeran i pobunjen, jednoglasno objavljuje: ‘Pravedni su i ispravni tvoji putovi, Kralju naroda!’ I sam Sotona je prisiljen da se pokloni i prizna pravednost osude koja mu je određena.” (Ellen G. White, Velika borba, str. 526,525; u izvorniku 670,671)

`Pročitajte sljedeće retke: Malahija 4,1; Otkrivenje 20,14.15; 21,8. Koliko će učinkovito biti “ognjeno jezero” i “druga smrt”?`

Konačno uništenje Sotone, njegovih anđela i svih zlih ljudi očistit će svemir od grijeha i njegovih posljedica. Pa ipak, čak i to konačno uništenje zlih djelo je Božje ljubavi ne samo prema svetima, već i prema zlima. Jer oni bi radije umrli nego živjeli u prisutnosti Boga koji je za grijeh “oganj koji proždire” (Hebrejima 12,29).

“Jedina bi im (izgubljenima) želja bila da pobjegnu s tog svetog mjesta. Dobrodošlicom bi dočekali uništenje kako bi se mogli sakriti pred licem Onoga koji je umro da ih spasi. Sudbina grešnika zapečaćena je njihovim vlastitim izborom. Oni su se svojevoljno isključili s Neba te Bog ostaje pravedan i milosrdan.” (Ellen G. White, Velika borba, str. 428; u izvorniku 543)

Dakle, konačno uništenje grijeha i grešnika — za razliku od nebiblijskog nauka o njihovim vječnim mukama u paklu — donosi pravednu i odmjerenu kaznu za svako zlo koje su ljudi počinili. To također potvrđuje da je grijeh imao svoj početak i da će imati kraj. Tada će se cijeli svemir vratiti svojem iskonskom savršenstvu, prije nego što su se grijeh, zlo i neposlušnost pojavili neobjašnjivo i bez ikakvog opravdanja.

Hvala Bogu što će On kao naš “pravedni sudac” (2. Timoteju 4,8) donijeti ispravnu odluku i pravednima udijeliti besmrtnost, a zlima vječnu propast.

`Zašto ne bi bilo pošteno da Bog na kraju spasi svakoga? Zašto je to u biti vrlo loša pomisao?`