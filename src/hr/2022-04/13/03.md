---
title: 'Predadventni Sud'
date: 19/12/2022
---

Pojam suda prije Kristovog povratka ili, kako ga mi zovemo, predadventnog suda, nalazi se na mnogim mjestima u Svetom pismu.

`Pročitajte sljedeće tekstove: Daniel 7,9-14; Matej 22,1-14; Otkrivenje 11,1.18.19; 14,6.7. Kako ti tekstovi rasvjetljavaju pojam predadventnog istražnog suda u nebeskoj sudnici? Kakvo je značenje takvog suda?`

Pojam predadventnog istražnog suda nad Božjim narodom utemeljen je na tri osnovna biblijska učenja.

Jedno je da svi mrtvi — pravedni i nepravedni — ostaju u svojim grobovima u nesvjesnom stanju sve do konačnog uskrsnuća (Ivan 5,2529).

Drugo je postojanje sveopćeg suda nad svim ljudima (2. Korinćanima 5,10; Otkrivenje 20,11-13).

Prema trećem će prvo uskrsnuće biti blažena nagrada za sve pravedne, dok će drugo uskrsnuće donijeti vječnu smrt zlima (Ivan 5,28.29; Otkrivenje 20,4-6.12-15).

A budući da se svim ljudima sudi, to znači da bi im se trebalo suditi prije uskrsnuća, jer će oni o uskrsnuću primiti vječnu nagradu.

Knjiga proroka Daniela pomaže nam da razumijemo vrijeme i narav predadventnog suda. Na kraju 2300 simboličnih dana — 1844. godine — očišćeno je nebesko Svetište (Daniel 8,14, usporedi Hebrejima 9,23) i otpočeo je predadventni istražni sud (Daniel 7,9-14), što su dva različita načina koji opisuju isti događaj. A taj sud zasjeda da “dosudi pravdu Svecima Svevišnjega” (Daniel 7,22). Dakle, to je radosna vijest za Božji narod.

U Mateju 22,1-14 Isus govori o provjeri gostiju prije svadbene gozbe.

A u Otkrivenju o predadventnom istražnom sudu govori se kao o mjerenju onih “koji se klanjaju” u Božjem hramu (Otkrivenje 11,1 — Šarić) i “času njegova Suda” (Otkrivenje 14,6.7; usporedi Otkrivenje 14,14-16).

`Kako bi naše znanje o suđenju na Nebu trebalo utjecati na naš život ovdje na Zemlji?`