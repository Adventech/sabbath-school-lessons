---
title: 'Konačni Sud'
date: 18/12/2022
---

Za mnoge misao na sud podrazumijeva osudu. I premda je to dio procesa, ne smijemo zaboraviti da pojam suda ima i svoju pozitivnu stranu, u smislu da obuhvaća i opravdanje nevinih. Tako kada se u Danielu kaže: “dosudi pravdu Svecima Svevišnjega”, to zapravo znači da će se sud na kraju vremena odigrati u korist svetih (Daniel 7,22). Dakle, Božji sud obuhvaća oba elementa i to načelo nalazimo u ovom starozavjetnom retku: “Tada ti čuj u nebu i postupaj i sudi svojim slugama, osudi krivca okrećući njegova djela na njegovu glavu, a nevina oslobodi postupajući s njime po nevinosti njegovoj.” (1. o kraljevima 8,32)

`Pročitajte Matej 25,31-46; Ivan 5,21-29. Na koji način Krist ukazuje na načelo istodobne osude i opravdanja na posljednjem sudu?`

Neki tvrde da izrazi “tomu se ne sudi” (Ivan 3,18) i “ne dolazi na sud” (Ivan 5,24) znače da se onima koji su u Kristu uopće neće suditi. Međutim, ti izrazi zapravo znače da vjerni neće biti osuđeni na sudu. Dakle, te bi tekstove trebalo razumjeti u smislu: “nije osuđen” (Ivan 3,18) i “ne dolazi pod osudu” (Ivan 5,24).

Ukratko, naša sudbina određena je našim sadašnjim životom. Onima koji su u Kristu opravdanje na sudu već je osigurano, a oni koji nisu u Kristu ostaju pod osudom. Opisujući sud (Matej 25,31-46), Krist ne spominje samo jarce (zle), već i ovce (pravedne). A apostol Pavao izričito tvrdi: “Jer nam se svima treba pojaviti pred sudom Kristovim, da svaki primi što je zaslužio: nagradu ili kaznu, već prema tome što je za zemaljskoga života činio.” (2. Korinćanima 5,10)

Dok razmišljamo o sudu, trebamo imati na umu da smo spašeni milošću (Izaija 55,1; Efežanima 2,8-10) i opravdani vjerom (Postanak 15,6; Rimljanima 5,1), a da nam se sudi na osnovi djela (Propovjednik 12,14; Matej 25,31-46; Otkrivenje 20,11-13). Temelj tog sudskog procesa je Božji moralni Zakon, sažet u Deset zapovijedi (Propovjednik 12,13.14; Jakov 1,25; 2,8-17). Naša djela izraz su iskrenosti našeg iskustva spasenja te su, prema tome, predmet suđenja. Upamtite: ne postoji neki proizvoljni proglas kojim bi Bog jedne proglašavao spašenima, a druge izgubljenima. Svatko je moralno odgovoran za vlastitu sudbinu.

Sud nije vrijeme kada Bog odlučuje hoće li nas prihvatiti ili odbaciti, već vrijeme kada Bog potvrđuje naš izbor — jesmo li Ga prihvatili ili ne — izbor koji se vidljivo pokazuje u našim djelima.