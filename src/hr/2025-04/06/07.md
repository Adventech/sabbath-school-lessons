---
title:  ZA DALJNJE PROUČAVANJE
date:   07/11/2025
---

U knjizi Ellen G. White Patrijarsi i proroci pročitajte poglavlje pod naslovom “Pad Jerihona”, str. 408—414 (u izvorniku 493—498).

“Smrtonosni grijeh koji je Akana odveo u propast ima svoje korijene u pohlepi, jednom od najuobičajenijih grijeha koji se često uzima olako.

Akan je priznao svoju krivicu, ali tada je bilo prekasno da bi se spasio. On je vidio kako se izraelska vojska vraća iz Aja poražena i obeshrabrena, a ipak nije došao i priznao svoj grijeh. Vidio je Jošuu i izraelske starješine kako se klanjaju do zemlje u neizrecivoj boli. Da je tada priznao, pružio bi dokaz o istinskom pokajanju, ali on je šutio. Slušao je izjavu da je učinjen veliki grijeh, i čuo kako je točno opisan njegov karakter. Međutim, njegove su usne ostale zatvorene. Onda je uslijedila svečana istraga. Kako se ova duša tresla od straha kad je vidio da je izdvojeno njegovo pleme, onda njegova obitelj i dom! Ali on još uvijek nije priznavao, sve dok Božji prst nije ukazao na njega. Tada kad više nije mogao sakriti svoj grijeh, on je priznao istinu. Kako se često čuju slična priznanja. Postoji velika razlika između priznavanja činjenica nakon što su one dokazane i priznanja grijeha koji su poznati samo nama i Bogu. Akan ne bi priznao da se nije nadao kako će time ukloniti posljedice svog zločina. Njegovo je priznanje služilo samo da ukaže na pravednost njegove kazne. Nije bilo iskrenog pokajanja zbog grijeha, nije bilo skrušenosti, promjene namjera ili odvratnosti prema grijehu.” (Ellen G. White, Patrijarsi i proroci, str. 411—413; u izvorniku 496— 498)

**Pitanja za razgovor**

`1.	Razgovarajte o značenju desete zapovijedi (Izlazak 20,17) usvijetu u kojem vladaju reklame i konzumerizam. Kako možemo u praktičnom smislu napraviti razliku između želje i potrebe, i zašto je ta razlika važna?`

`2.	Pročitajte Danielovu molitvu u Danielu 9,4-19. Zašto je značajno što Daniel, kada ispovijeda grijehe Izraela, cijelo vrijeme govori u prvom licu množine, “mi”, iako nemamo nikakav izvještaj o tome da je sam Daniel ikada činio zlo?`

`3.	Razmislite o pitanju postavljenom na kraju odsjeka od četvrtka. Zašto je poslušnost Izraelaca prema svim “uredbama i zakonima” tako važna za njihovo svjedočenje?`

`4.	Kako se to isto načelo može primijeniti na našu crkvu danas?To jest, koliko bi uspješnije bilo naše svjedočenje kad bismo slijedili sve ono što nam je dano od Boga?`