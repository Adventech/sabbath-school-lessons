---
title:  AKANOV GRIJEH
date:   03/11/2025
---

`Pročitajte Jošua 7,16-19. Što nam čitav postupak govori o Bogu i o Akanu?`

Umjesto da otkrije identitet prijestupnika, Bog provodi postupak koji otkriva istodobno Njegovu pravdu i milost. Pošto je objasnio razlog Izraelovog poraza i pozvao narod na posvećenje (Jošua 7,13), On ostavlja vremenski razmak između najave postupka i njegove primjene, što daje Akanu vremena da razmisli, pokaje se i prizna svoj grijeh. Slično tomu, i članovi njegove obitelji, ako su znali što se dogodilo, imali su priliku da odluče žele li biti umiješani u to prikrivanje, ili odbiti suučesništvo u djelu, kao Korahovi sinovi, koji su izbjegli uništenje time što su odbili stati na stranu svojeg oca (usporedi Brojevi 16,23-33; 26,11).

Rješenje za tu nevolju pratilo je smjer suprotan onome kojim je ona došla i pogodila Izrael: kolektivna krivica je uklonjena i sužena s cijelog Izraela na jedno pleme; zatim s plemena na obitelj; s obitelji na domaćinstvo i s domaćinstva na pojedinca. Osim što je otkrivao prijestupnika, istražni postupak je također oslobađao nevine. Bio je to podjednako važan dio tog iscrpnog sudskog postupka tijekom kojeg je sâm Bog djelovao kao svjedok Akanovih nevidljivih djela.

Čitatelj može upravo osjetiti napetost koja je vladala dok je Bog sužavao krug na Akana. Kako se ne bismo čudili tvrdoglavosti koju je taj čovjek pokazao u nadi da će ostati neotkriven? Ništa nije skriveno pred prodornim pogledom Gospodina (Psalam 139,1-16; 2. Ljetopisa 16,9), koji zna što se krije u čovjekovom srcu (1. Samuelova 16,7; Jeremija 17,10; Izreke 5,21).

Važno je zapaziti kako Jošua oslovljava Akana: “Sine.” Taj izraz ne samo da ukazuje na starost i vodeću ulogu Jošue, već otkriva i duh u kojem je taj veliki ratnik pristupao pravdi. Njegovo srce bilo je puno suosjećanja prema Akanu, premda je bio pozvan da izvrši sud nad prijestupnikom. Svojim stavom Jošua je ponovno nagovijestio osjećajnost, dobrotu i ljubav Onoga koji “nikada nije bio grub, nikada nije bez potrebe izgovarao oštru riječ, nikada nije nanosio nepotrebnu bol osjetljivoj duši. ... Neustrašivo je optuživao licemjerstvo, nevjerstvo i nepravdu, ali žalost je bila u Njegovom glasu dok je izgovarao svoje oštre ukore.” (Ellen G. White, Isusov život, str. 283,284; u izvorniku 353)

`Kako spoznaja da Bog zna sve što radite, čak i ono najskrivenije, utječe na vaš život? A kako bi trebala utjecati?`