---
title:  SVJEDOK BOŽJE SILE
date:   06/11/2025
---

Kao što smo već saznali (vidi Pouku 5), Bog je poganskim narodima dao priliku da Ga upoznaju i da se odvrate od svojih zlih putova. Oni su to, međutim, odbili i na kraju su se suočili s Božjim sudom.

`Pročitajte Jošua 7,6-9, gdje se opisuje prva reakcija Jošue na nesreću koja ih je snašla. Usredotočite se posebno na Jošua 7,9. Koje važno teološko načelo nalazimo u njegovim riječima?`

U prvom trenutku Jošua zvuči slično kao Izraelci usred svojih teškoća nakon izlaska iz Egipta. Kao onda kada su jadikovali: “Oh, da smo pomrli od ruke Jahvine u zemlji egipatskoj, kad smo sjedili kod lonaca s mesom i jeli kruha do mile volje! … Izveli ste nas u ovu pustinju da sve ovo mnoštvo gladom pomorite!” (Izlazak 16,3)

A evo što kaže Jošua: “Jao! Gospode Jahve, zašto si preveo ovaj narod preko Jordana? Da nas predaš u ruke Amorejaca da nas pobiju? Kamo sreće da smo stali s onu stranu Jordana!” (Jošua 7,7)

Međutim, ubrzo nakon toga on pokazuje veliku zabrinutost zbog štete koju će Božje ime i Njegov ugled pretrpjeti nakon tog poraza. “Ako to čuju Kanaanci i ostali žitelji zemlje, udružit će se protiv nas da zbrišu ime naše sa zemlje. Što ćeš, dakle, učiniti za veliko ime svoje?” (Jošua 7,9)

Tu se otkriva središnja tema i načelo kada je riječ o Božjim ciljevima s Izraelom. Premda je Bog želio da poganski narodi iz okruženja vide kakva velika djela On čini za svoj narod koji Mu je poslušan, oni su također mogli, poput Rahabe, naučiti nešto o izraelskom Bogu na osnovi osvajačke sile Njegovog naroda. S druge strane, ako bi stvari krenule u lošem smjeru, kao što je bilo ovdje, okolni bi narodi izraelskog Boga smatrali slabim i nedjelotvornim (vidi Brojevi 14,16; Ponovljeni zakon 9,28), što bi moglo ohrabriti Kanaance da pruže otpor.

Drugim riječima, čak i u kontekstu osvajanja zemlje od strane Hebreja, bila su uključena velika pitanja i načela, kao što je odavanje časti i slave Bogu koji je bio jedina nada za te pogane, kao i za Izrael.

`Pročitajte Ponovljeni zakon 4,5-9. U kojem smislu ovdje možemo uočiti sličnost između Izraela i njegovog svjedočenja tadašnjem svijetu i našeg svjedočenja kao adventista sedmoga dana danas?`