---
title:  KRŠENJE SAVEZA
date:   02/11/2025
---

`Pročitajte Jošua 7. Koja su bila dva glavna uzroka poraza Izraelaca od stanovnika Aja?`

Zanimljivo je da čitatelj od početka zna razlog Jahvinog gnjeva, kao i ime prijestupnika. Otuda je neizvjesnost u izvještaju o otkrivanju Akanovog prijestupa određena napetošću između perspektive čitatelja i perspektive Jošue i Izraelaca. Poput mnogih drugih poglavlja u Starom zavjetu, sedmo poglavlje Knjige o Jošui ima strukturu hijazma. Središnji motiv, vrhunac izvještaja, odgovara na pitanje zašto Izraelci nisu bili u stanju osvojiti Aj u prvom pokušaju.

Postoje dva glavna razloga za Izraelov poraz od stanovnika Aja: Akanov grijeh i njihovo preveliko pouzdanje u vlastitu snagu. Ovo potonje dovelo je do toga da su podcijenili snagu neprijatelja i nisu se posavjetovali s Gospodinom prije nego što su napali Aj.

Iako je Akan bio kriv za izdajnički čin kršenja zabrane, na osnovi Jošue 7,1.11-13 možemo vidjeti da je sav narod smatran odgovornim i da je trpio zbog nečega što je on učinio. Opisujući Akanov grijeh, Bog postupno ukazuje na njegovu ozbiljnost nizanjem u 11. retku priloga “čak” ili “također”, “još”, “i” (hebr. gam). Prvo je upotrijebljen najčešći izraz za grijeh: “khata”. Zatim je čin prijestupa opisan navođenjem pet konkretnijih grijeha ispred kojih stoji prilog gam: (1) abar, što također znači “prijeći preko”, “prestupiti”; (2) čak su uzeli (lakah) od stvari namijenjenih za uništenje (herem); (3) ukrali su (ganab); (4) prevarili su (kakhaš) i (5) još su stavili (sim) ukradene herem među svoje stvari.

Savez između Jahve i Izraela obuhvaćao je narod na pojedinačnoj i kolektivnoj razini. U svjetlu Saveza, prema Izraelu se postupalo kao prema nedjeljivoj cjelini Božjeg izabranog naroda. Prema tomu, grijeh jednog, ili pak nekolicine njegovih pripadnika, navukao bi krivicu na cijelu zajednicu Saveza. Gospodin je rekao: “Izrael je sagriješio: prekršili su Savez kojim sam ih vezao.” (Jošua 7,11)

`Na koji način mogu stradati, i stradale su, cijele zajednice zbog loših postupaka pojedinaca? Kojih se primjera možete sjetiti i kako je ta zajednica bila pogođena?`