---
title:  SUDBONOSNE ODLUKE
date:   04/11/2025
---

`Pročitajte Jošua 7,19-21. Što Jošua traži od Akana? Kakvo je značenje takvog zahtjeva? Kako razumijemo njegovo priznanje?`

Jošua traži od Akana dvije stvari: prvo, da oda čast i hvalu Bogu. I drugo, da prizna što je učinio bez ikakvog prikrivanja. Dakle, od Akana se očekivalo da oda slavu Bogu time što će priznati što je učinio. Izraz koji je tu upotrijebljen (todah) može se odnositi na iskazivanje zahvalnosti (Psalam 26,7; Izaija 51,3; Jeremija 17,26), ali i na priznanje grijeha (Ezekiel 10,11).

Nažalost, biblijski tekst ne daje nikakve naznake da je Akan pokazao bilo kakav znak istinskog pokajanja. On se do kraja nadao da će ostati sakriven. Njegov prkosan stav obilježio ga je kao drskog prijestupnika koji namjerno griješi, za što nema pomirenja prema Mojsijevom zakonu (usporedi Brojevi 15,27-31).

Akanove riječi iz Jošue 7,21 podsjećaju na pad Adama i Eve. Eva je vidjela (raah) da je drvo primamljivo (khamad) i na kraju je ubrala (lakakh) njegov plod (Postanak 3,6). U svojoj ispovijedi Akan priznaje da je u plijenu vidio (raah) lijep šinearski plašt, dvjesto srebrnjaka i zlatnu šipku. Tada se polakomio (khamad) i uzeo (lakakh) ih. Baš kao i u slučaju Adama i Eve, Akanov izbor otkriva da je grijeh lakomosti zapravo grijeh nevjerovanja. Javlja se sumnja da Bog ne želi ono što je najbolje za Njegova stvorenja, i da od njih krije neka posebna zadovoljstva koja pripadaju samo božanskom krugu.

Osim aluzije na prvobitni ljudski pad, tekst naglašava i oštar kontrast između Rahabinog i Akanovog stava (usporedi Jošua 2,1-13). Rahaba je povela uhode na krov i sakrila ih od vojnika, a Akan je uzeo zabranjene stvari i sakrio ih od Jošue. Ona je pokazala ljubaznost prema izraelskim uhodama i pomogla im da osiguraju pobjedu, a on je svojom pohlepom navukao na Izrael nevolju i siguran poraz. Ona je sklopila savez s Izraelcima, a on je prekršio Savez s Jahvom. Rahaba je spasila sebe i svoju obitelj, a Akan je sebe i svoju obitelj osudio na smrt i postao primjer sramote.

`Razmislite o grijehu pohlepe. Kako ga možemo izbjeći, koliko god da imamo ili nemamo? (Usporedi Luka 12,15)`