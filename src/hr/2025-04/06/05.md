---
title:  VRATA NADE
date:   05/11/2025
---

`Pročitajte Jošua 8,1-29. Što nam ti događaji govore o tome kako Bog može i naše najgore neuspjehe pretvoriti u prilike?`

Jahvina strategija pretvara početni poraz Izraela u taktičku prednost, preobražavajući Akorsku dolinu (hebrejska riječ za “nevolju”) u vrata nade (usporedi Hošea 2,15). Pošto su na osnovi prve pobjede nad njima stekli previše samopouzdanja, stanovnici Aja ponavljaju svoju strategiju u napadu na Izraelce, koji glume povlačenje i poraz. Kada su stanovnici Aja izmamljeni iz svojeg uporišta, trideset tisuća Izraelaca, smještenih nedaleko od grada (Jošua 8,4), osvojili su prazan grad tako što su izazvali požar. Jošua 8,7 razjašnjava da im nije strategija donijela pobjedu, već sam Gospodin koji im ju je darovao, i koji je grad Aj predao u njihove ruke. Čak i u poglavlju u kojem vojni aspekti prevladavaju narativom više nego bilo gdje drugdje u knjizi, tekst naglašava osnovnu istinu da je pobjeda Jahvin dar.

Odlučujući trenutak u bitci nastupa kada ljudi iz Aja napuštaju grad i počinju goniti Izraelce. Tada Bog po drugi put progovara u ovom poglavlju, pošto im je dao strategiju u Jošui 8,2, čime nagovještava da On nadgleda bitku. Do tog trenutka još uvijek ne znamo ishod. Ali od tog trenutka postaje jasno da izraelska vojska pobjeđuje.

Oružje u Jošuinim rukama bio je srp ili zakrivljena istočnjačka sablja, a ne mač ili koplje. U njegovo vrijeme to se možda nije koristilo kao pravo oružje, ali je postalo simbol vlasti. I osim što je davalo znak za napad, bilo je izraz Božje vladavine koja se ogledala u porazu Aja. Držeći svoju sablju podignutu sve dok pobjeda nije do kraja izvojevana, Jošua je pokazao da je u potpunosti preuzeo ulogu vođe, koju je Mojsije vršio tijekom prelaska preko Crvenog mora (Izlazak 14,16) i u ratu protiv Amalečana (Izlazak 17,11-13), u kojem je on osobno predvodio bitku.

Ovog puta nema vidljivog, čudesnog Božjeg djelovanja, a ipak pobjeda nad Ajem nije ništa manje božanski potpomognuta od one nad Egipćanima u prvom naraštaju, ili tijekom nedavne pobjede nad Jerihonom. Ključ uspjeha je Jošuina vjera u Gospodnju riječ i njegova nepokolebljiva poslušnost toj riječi. Načelo koje vidimo u ovom događaju vrijedi i za Božji narod danas, bez obzira na to gdje živi i koji su njegovi izazovi.