---
title:  Unutarnji neprijatelj
date:   01/11/2025
---

### Biblijski tekstovi
1. Petrova 1,4; Jošua 7; Psalam 139,1-16; Ezekiel 10,11; Luka 12,15; Jošua 8,1-29

> <p></p>
> “Ali, ja sam Bog i gledam duboko, istražujem ljudske misli i osjećaje. Svakom čovjeku dajem što zaslužuje, uzvraćam mu pravedno za njegova djela.” (Jeremija 17,10 — Suvremeni hrvatski prijevod)

Sedmo poglavlje Knjige o Jošui opisuje prvi slučaj na osnovi kojeg se izraelski narod upoznao s dalekosežnim posljedicama Saveza i njegovim dubljim značenjem. Dok je poslušnost odredbama Saveza osiguravala pobjedu, nepoštovanje tih uvjeta donosilo je poraz. Vojni uspjeh Izraelaca nije ovisio o njihovoj brojnosti, ratnoj strategiji ili pametnoj taktici, već o prisutnosti božanskog Ratnika među njima.

Tijekom osvajanja Obećane Zemlje, Izrael je morao naučiti tešku lekciju da se njihov najopasniji neprijatelj ne nalazi izvan njihovog tabora, već unutar vlastitih redova. Najveći izazov koji je stajao pred njima nisu bili ni utvrđene zidine kanaanskih gradova niti njihova napredna vojna tehnologija, već uporna volja pojedinaca unutar njihovog vlastitog tabora da se namjerno ogluše o Gospodnje upute.

Dok čekamo svoju nebesku baštinu (1. Petrova 1,4; Kološanima 3,24), i mi se suočavamo sa sličnim izazovima. Dok stojimo na granici Obećane Zemlje, ispituje se naša vjernost i možemo biti pobjednici jedino ako se predamo Isusu Kristu.

**Oikos: Ovog tjedna čitamo iz knjige Ellen G. White, Isusov život, Znaci vremena, 2023., stranice 519—527.**