---
title:  OBNOVLJENA ZEMLJA
date:   27/11/2025
---

`Pročitajte Jeremija 24,6; 31,16; Ezekiel 11,17; 28,25; 37,14. 25. Što je Bog obećao u vezi s povratkom Izraela u Obećanu Zemlju i kako se to obećanje ispunilo?`

Tijekom babilonskog sužanjstva Izraelci su iskusili ne samo gubitak korijena, već i obećanje da njihov odnos s Bogom, premda je konkretiziran obećanjem o zemlji, nije bio uvjetovan niti ograničen na posjedovanje zemlje. Kada su Izraelci priznali svoje grijehe, pokajali se i potražili Gospodina cijelim srcem, Bog je ponovno ispunio svoje obećanje i vratio ih na njihovu zemlju, kao znak njihovog obnovljenja. To jest, On je još uvijek bio njihov Bog, čak i dok nisu bili u toj zemlji.

Međutim, kao što je obećanje da će Izrael zauvijek posjedovati tu zemlju bilo uvjetno (Ponovljeni zakon 28,63.64; Jošua 23,13.15; 1. o kraljevima 9,7; 2. o kraljevima 17,23; Jeremija 12,10-12), tako je uvjetno bilo i obećanje da će ponovno naseliti Izrael i omogućiti mu da napreduje u toj zemlji nakon izgnanstva. U isto vrijeme, starozavjetni proroci su upućivali na obnovu koju će donijeti budući Kralj iz Davidove loze (Izaija 9,6.7; Zaharija 9,9.16). To obećanje se ispunilo u životu, smrti i uskrsnuću Isusa Krista, u kojem su sva obećanja dana starom Izraelu našla svoje ispunjenje.

U Novom zavjetu Obećana Zemlja se ne spominje izravno, ali nam je rečeno da su se Božja obećanja ispunila u Isusu Kristu i preko Njega (2. Korinćanima 1,20; Rimljanima 15,8). Na taj način, u svjetlu onoga što znamo o Kristu, zemlja poprima drugačije značenje i postaje simbol duhovnih blagoslova koje Bog želi darovati svojem narodu koji Mu je vjeran ovdje i sada (Efežanima 2,6) i koji će ostati vjeran i ubuduće.

Do konačnog ispunjenja božanskog obećanja o odmoru, obilju i blagostanju doći će na novoj Zemlji, oslobođenoj od grijeha i njegovih posljedica. U tom smislu, kao kršćani, mi svoju nadu temeljimo na Kristovom obećanju da će se On vratiti i da će nakon tisućugodišnjeg razdoblja na Nebu uspostaviti svoje vječno kraljevstvo na obnovljenoj Zemlji. Bit će to konačno ispunjenje svih obećanja o zemlji.

`Pročitajte Ivan 14,1-3; Titu 2,13; Otkrivenje 21,1-3. Koja se konačna nada za nas nalazi u tim redcima i zašto je Isusova smrt jamstvo da će se ta nada ispuniti?`