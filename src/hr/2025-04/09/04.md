---
title:  IZAZOV ZEMLJE
date:   25/11/2025
---

`Pročitajte Jošua 13,1-7. Premda je Kanaan bio dar od Boga, koji su izazovi pratili osvajanje zemlje?`

S obzirom na činjenicu da su stoljećima živjeli kao robovi, Izraelci nisu imali odgovarajuće vojne vještine za osvajanje te zemlje. Čak ni njihovi robovlasnici, Egipćani, sa svojom uvježbanom i dobro opremljenom vojskom, nisu je bili u stanju trajno zauzeti. Egipćani nikad nisu potpuno osvojili Kanaan zbog nesavladivosti njihovih gradskih zidina. A sada je jednom narodu bivših robova rečeno da osvoji zemlju koju ni njihovi nekadašnji gospodari nisu bili sposobni pokoriti. Ako ikada budu posjedovali tu zemlju, bit će to samo zahvaljujući Božjoj milosti, a ne njihovim vlastitim naporima.

Tekst od 13. do 21. poglavlja Knjige o Jošui bavi se podjelom zemlje različitim izraelskim plemenima. Tom prigodom rečeno im je ne samo što im je dodijeljeno, već i što se još uvijek moralo zauzeti unutar tog teritorija. Izraelci su mogli sigurno živjeti na zemlji koju im je Bog dao u baštinu. Oni su bili punopravni i zakoniti zakupci zemlje u Božjem vlasništvu. Ipak, Božju inicijativu morao je pratiti odgovarajući ljudski odgovor. Prva polovina knjige pokazuje kako im je Bog dao zemlju oduzevši je Kanaancima. Druga polovina izvještava o tome kako je Izrael zauzeo zemlju naselivši se u njoj.

Složenost tog osvajanja ilustrira dinamiku našeg spasenja. Slično Izraelu, ni mi ne možemo učiniti ništa da bismo zaradili svoje spasenje (Efežanima 2,8.9). To je dar, baš kao što je zemlja bila Božji dar Izraelu na osnovi njihovog zavjetnog odnosa s Njim. To svakako nije bilo na osnovi njihovih zasluga (vidi Ponovljeni zakon 9,5).

Međutim, da bi Izraelci uživali u tom Božjem daru, morali su preuzeti i sve odgovornosti koje su dolazile sa življenjem u toj zemlji, baš kao što i mi moramo proći proces posvećenja u poslušnosti iz ljubavi prema zahtjevima građanskog prava u Božjem kraljevstvu. Premda to nije isto, ipak je sličnost između njih, kojima je dana zemlja na osnovi milosti, i nas, kojima je dano spasenje na osnovi milosti, dovoljno velika. Nama je dan predivan dar, ali možemo ga izgubiti ako ne budemo pazili.

`U kojem se smislu kršćani danas suočavaju s izazovima sličnima onim koji su bili povezani s osvajanjem Obećane Zemlje? Vidi Filipljanima 2,12; Hebrejima 12,28.`