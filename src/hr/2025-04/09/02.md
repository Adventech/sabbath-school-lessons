---
title:  EDEN I KANAAN
date:   23/11/2025
---

`Pročitajte Postanak 2,15; 3,17-24. Koje su posljedice pada u grijeh, bar kada je riječ o životnom prostoru prvog ljudskog para?`

Prigodom stvaranja, Bog je Adama i Evu smjestio u savršeno okruženje, pravo oličenje obilja i ljepote. Dakle, prvi ljudski par je svojeg Stvoritelja upoznao u prelijepom životnom okruženju koje je moglo zadovoljiti sve njihove tjelesne potrebe. Osim prilike da slušaju izgovorenu Božju riječ, Edenski vrt bio je obrazovni centar gdje su Adam i Eva stekli značajan uvid u Božji karakter i život kakav im je Bog namijenio. Zato, kada su prekinuli odnos povjerenja sa svojim Stvoriteljem, promijenio se i njihov odnos s edenskim okruženjem i kao znak tog narušenog odnosa, morali su napustiti vrt. Izgubili su teritorij koji im je Bog dao. Tako je Edenski vrt postao simbol izobilnog života, a iste motive ponovno ćemo naći u okviru teme o Obećanoj Zemlji.

`Kako su patrijarsi shvatili to obećanje o zemlji? Vidi Postanak 13,14.15; 26,3.24; 28,13. Što mislite, što za nas adventiste znači činjenica da živimo kao baštinici obećanja (Hebrejima 6,11-15)?`

Kada je Abraham ušao u zemlju koju mu je Bog pokazao, ona je, na osnovi vjere, postala zemlja obećanja za njega i njegove potomke. I ostala je zemlja obećanja idućih četiri stotine godina. Patrijarsi u biti nisu posjedovali tu zemlju. Ona im nije pripadala u smislu da su je mogli ostaviti svojoj djeci u baštinu. Zapravo je pripadala Bogu, kao što Mu je pripadao i Edenski vrt. Kao što Adam i Eva nisu učinili ništa što bi im davalo pravo na Edenski vrt, tako ni Izrael ničim nije zaslužio tu zemlju. Obećana Zemlja bila je Božji dar, dan na Njegovu inicijativu. Izrael nije imao nikakvo urođeno, niti bilo kakvo drugo pravo na tu zemlju (Ponovljeni zakon 9,4-6). Mogli su je osvojiti samo zahvaljujući Božjoj milosti.

Patrijarsi su bili baštinici obećanja sve dok ona nisu ispunjena. A mi, kao Kristovi sljedbenici, baštinili smo još bolja obećanja (Hebrejima 8,6), koja će se ispuniti ako se budemo ugledali na “one koji vjerom i strpljivošću baštine obećanje” (Hebrejima 6,12).