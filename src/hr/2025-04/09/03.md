---
title:  ZEMLJA KAO DAR
date:   24/11/2025
---

`Pročitajte Izlazak 3,8; Levitski zakonik 20,22; 25,23; Brojevi 13,27; Ponovljeni zakon 4,1.25.26; 6,3; Psalam 24,1. Kakav je poseban odnos postojao između Boga, Izraela i Obećane Zemlje?`

Na nekoj najosnovnijoj razini, zemlja pruža fizički identitet jednom narodu. A prostor na kojem je smješten, također određuje njegovo zanimanje i način života tog naroda. Robovi su bili bez korijena i nisu pripadali nigdje, a netko drugi uživao je u plodovima njihovog rada. Posjedovanje zemlje značilo je slobodu. Identitet izabranog naroda bio je snažno povezan s njihovim nastavanjem u toj zemlji.

Postojao je poseban odnos između Boga, Izraela i zemlje. Izrael je dobio tu zemlju od Boga kao dar, a ne kao neotuđivo pravo. Izabrani narod mogao je tu zemlju posjedovati dokle god je bio u zavjetnom odnosu s Jahvom i dok je poštovao odredbe Saveza. Drugim riječima, oni nisu mogli imati tu zemlju i njezine blagoslove bez Božjeg blagoslova.

U isto vrijeme, točno je da je ta zemlja bila neka vrsta “leće” kroz koju je Izrael mogao bolje vidjeti i razumjeti Boga. Život u toj zemlji uvijek će ih podsjećati na vjernog, pouzdanog Boga koji drži obećanja. Ni ta zemlja ni Izrael ne bi postojali bez inicijative Boga koji je bio izvor i temelj njihovog postojanja. Dok su Izraelci bili u Egiptu, rijeka Nil i sustav navodnjavanja, uz naporan rad, osiguravali su usjeve koji su im bili potrebni za opstanak. Kanaan je bio drugačiji. Tu su oni ovisili o kiši za obilje svojih žetvi, a samo je Bog mogao upravljati vremenskim prilikama. Dakle, zemlja je podsjećala Izraelce na njihovu stalnu ovisnost o Bogu.

Premda je Izrael dobio tu zemlju na poklon od Jahve, sam Bog je u krajnjem smislu i dalje ostao njezin vlasnik. A kao pravi vlasnik cijelog planeta (Psalam 24,1), Jahve je imao pravo dati tu zemlju Izraelu ili mu je oduzeti. Ako je Bog vlasnik cijele Zemlje, onda su Izrael i, šire gledano, svi ljudi stranci i došljaci, ili suvremenim jezikom rečeno, svi smo mi Božji dugogodišnji gosti na Njegovoj zemlji/planetu.

`U svjetlu 1. Petrove 2,11 i Hebrejima 11,9-13, što za vas osobno znači činjenica da živite kao stranac i došljak iščekujući grad čiji je graditelj i tvorac Bog?`