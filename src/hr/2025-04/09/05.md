---
title:  JUBILEJSKA GODINA
date:   26/11/2025
---

Zemlja je bila toliko bitna za postojanje Izraela kao Božjeg naroda, da nije mogla biti dodijeljena kao cjelina. Morala je biti podijeljena po plemenima, klanovima i obiteljima (Brojevi 34,13-18), kako ne bi postala vlasništvo malobrojne vodeće elite.

`Pročitajte Levitski zakonik 25,1-5.8-13. Koja je bila svrha subotne i jubilejske godine?`

Za razliku od Egipta, gdje su građani redovno gubili svoju zemlju i postajali faraonovi kmetovi, Božja namjera za Izraelce bila je da nikad ne budu trajno lišeni svojih prava. Nitko izvan klana i obitelji kojima je ona bila prvobitno dodijeljena, nije mogao posjedovati tu zemlju. Zapravo, prema Božjem planu, zemlja doslovno nikad nije mogla biti prodana. Mogla je biti samo iznajmljena po svojoj vrijednosti, koja se utvrđivala po broju godina koje su preostale do sljedeće jubilejske godine. Osim toga, rođaci osobe koja je bila prisiljena “prodati” zemlju svojih predaka, bili su je dužni otkupiti čak i prije jubilejske godine (Levitski zakonik 25,25).

U tom smislu, dodjela zemlje postaje uvid u Božje srce. Kao naš nebeski Otac, On želi da Njegova djeca budu velikodušna prema onima koji imaju manje sreće od njih, i dopuste da ih njihova zemlja hrani svake sedme godine. Subotna godina predstavlja primjenu subotnje zapovijedi na širem planu. Osim što je cijenilo i ohrabrivalo naporan rad, vlasništvo nad zemljom pozivalo je i na poštovanje i ljubaznost prema onima koji su se suočavali s financijskim teškoćama.

Zakon o vlasništvu nad zemljom pružao je svakom Izraelcu mogućnost da se oslobodi tlake, bilo da je ona naslijeđena ili izazvana vlastitom nepažnjom, i da na taj način dobije priliku za novi početak u životu. To je i glavna svrha Evanđelja — izbrisati razliku između bogatih i siromašnih, poslodavaca i zaposlenih, povlaštenih i obespravljenih — dovodeći nas sve u ravnopravan položaj priznavanjem naše potpune ovisnosti o Božjoj milosti. Nažalost, Izrael je zanemario visoka mjerila koja je Bog uspostavio, nije ih se pridržavao i nakon nekoliko stoljeća, upozorenja o oduzimanju zemlje su se ispunila (2. Ljetopisa 36,20.21).

`Na koji nas način načela vezana za subotu i zemlju dodijeljenu Izraelcima podsjećaju na to da smo u Božjim očima svi jednaki? Kako nam subota može pomoći da kažemo “ne” začaranom krugu konzumerizma koji muči mnoga društva?`