---
title:  SRETAN I USPJEŠAN
date:   02/10/2025
---

`Pročitajte Jošua 1,7-9; Postanak 24,40; Izaija 53,10; Psalam 1,1-3. Na osnovi tih tekstova, što znači biti sretan i uspješan?`

Hebrejski izraz tsalakh, “sretan” (Jošua 1,8), podrazumijeva zadovoljavajuće ostvarenje onoga što je planirano, ili stanje povoljnih okolnosti.

Izraz sakal, “biti mudar” (Jošua 1,8), može se prevesti kao “napredovati” ili “biti uspješan”. Ali on također može značiti i “biti razborit” ili “postupati mudro”. On se često javlja u Knjizi o Jobu, u Izrekama i Psalmima, gdje je pojam uspjeha blisko povezan s mudrim postupanjem na osnovi straha Gospodnjeg i poslušnosti Njegovoj Riječi.

Prema tom uvidu, uspjeh se ne određuje nužno kao materijalno blagostanje, premda se to ne isključuje. Uspjeh se mora sagledati kao stanje usklađenosti s duhovnim vrijednostima i načelima koja leže u temeljima Božjeg stvorenog svijeta i izražena su u Njegovom Zakonu.

Povjerenje u Božja obećanja, posebno u obećanje o spasenju jedino vjerom, i poslušnost Njegovom Zakonu, nisu u suprotnosti. Oni predstavljaju dvije strane istog novčića.

`Pročitajte Rimljanima 3,31. Što nam ovaj redak govori o odnosu između Zakona i vjere?`

Vjeru u Isusovu pomiriteljsku i žrtvenu smrt suprotstaviti poslušnosti Božjem zakonu, znači uspostaviti lažnu i opasnu podijeljenost. Zakon i milost uvijek idu zajedno. Samo površno razumijevanje uloge Zakona može voditi k zaključku da su “Zakon” i “milost” u suprotnosti.

Starozavjetni pisci duboko su poštovali Zakon i smatrali ga izvorom blaženstva (Psalam 1,2; Psalam 119,70.77.174). Ispravno shvaćen i primijenjen, Zakon nas vodi k dubljem razumijevanju vlastite grešnosti (Rimljanima 7,7) i potrebe za Kristovom pravednošću (Galaćanima 3,24).

`Koliko god se Božjom milošću trudili da držite Njegov Zakon, kako ste na osnovi vlastitog iskustva uvidjeli svoju potrebu za Kristovom pravednošću koja nas pokriva?`