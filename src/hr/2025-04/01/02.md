---
title:  NOVI MOJSIJE
date:   28/09/2025
---

`Pročitajte Ponovljeni zakon 18,15-22; Jošua 1,1-9. Zašto je značajno što Knjiga o Jošui počinje ponavljanjem obećanja vezanog za ono što će se dogoditi nakon Mojsijeve smrti?`

Premda je Mojsije umro, a Bog je postavio novog vođu Jošuu, između njih dvojice postojale su određene sličnosti. Obojici je Bog rekao da će voditi svoj narod u zemlju obećanu njihovim očevima. Kao što je Bog rekao Jošui: “Svako mjesto na koje stupi vaša noga dajem vam, kao što obećah Mojsiju.” (Jošua 1,3) Jošua je dovršio djelo koje je prvobitno bilo povjereno Mojsiju. On je zapravo bio novi Mojsije.

`Pročitajte Izlazak 33,11; Brojevi 14,6.30.38; 27,18; 32,12; Ponovljeni zakon 1,38; 31,23; 34,9. Što nam ti tekstovi govore o Jošui?`

U ovoj fazi obećanje da će Bog “podignuti” proroka sličnog Mojsiju (Ponovljeni zakon 18,15) još uvijek je samo moguća stvarnost. Uvodne riječi Knjige o Jošui podsjećaju čitatelja na to obećanje i u isto vrijeme bude kod njega očekivanje da će vidjeti njegovo ispunjenje.

Premda mrtav, Mojsije i dalje dominira prvim poglavljem. Njegovo ime spominje se deset puta, a Jošuino samo četiri puta. Mojsije je nazvan “slugom Jahvinim”, dok se o Jošui govori kao o “pomoćniku Mojsijevu” (Jošua 1,1). Bit će potreban čitav život odane službe i poslušnosti da bi Jošua dobio zvanje “sluga Jahvin” (Jošua 24,29).

Bez obzira na to što prvo poglavlje Knjige o Jošui opisuje prijelaz između dvojice velikih vođa u Izraelu, najvažnija osoba u njemu je sam Bog, čijim riječima ta knjiga počinje i čije vodstvo njome dominira. Nema nikakve sumnje u to tko je pravi vođa Izraela.

`Bog je u prošlosti pozivao razne muškarce i žene da vode Njegov narod. Zašto je ipak od presudne važnosti imati na umu tko je pravi, nevidljivi vođa crkve?`