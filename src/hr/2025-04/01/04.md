---
title:  BAŠTINICI OBEĆANJA
date:   30/09/2025
---

`U Jošui 1,2.3 Gospodin kaže Jošui da im On daje tu zemlju. S druge strane, On kaže da im ju je već dao. Što to znači?`

Ta zemlja je bila dar od Boga koji je bio njezin pravi Vlasnik. U Jošui 1,2.3 upotrijebljena su dva različita oblika glagola “dati”, što odražava dva značajna aspekta nasljeđivanja zemlje. Prvi oblik izražava proces predaje zemlje. Izraelci su osvojili samo teritorije preko Jordana. Većinu Obećane Zemlje tek je trebalo osvojiti.

U Jošui 1,3 taj glagol je upotrijebljen u prošlom vremenu, što ostavlja dojam da im je ta zemlja već bila predana. Kada je Bog subjekt takvih radnji, taj glagolski oblik zove se “proročki perfekt”. A to je zato što je ono što On obeća u svojoj Riječi sigurna činjenica kojoj se može vjerovati kao ostvarenoj stvarnosti.

Zamjenice u 3. retku, “vi” i “vama”, nalaze se u množini, tako da obećanje nije dano samo Jošui, već cijelom izraelskom narodu. Spominjanje obećanja danog Mojsiju ukazuje na kontinuitet Božjeg djela.

Također, riječ kol, “svi”, “svaki”, ponavlja se višeput u prvom poglavlju. Česta prisutnost te imenice ukazuje na potpunost i cjelovitost koji su ključni za postizanje cilja postavljenog pred Jošuu. Morala je postojati savršena usklađenost između Boga, Jošue i izraelskog naroda kako bi se osigurao uspjeh predstojećeg osvajanja Obećane Zemlje.

`Pročitajte Jošua 1,4-6; Hebrejima 6,17.18. U tom trenutku Obećana Zemlja bila je samo obećanje. A ipak, Bog je naziva baštinom. Što znači biti baštinik Božjih obećanja?`

Nema ničega čarobnog u vezi s Božjim obećanjima. Ona se sama po sebi ne mogu ispuniti. Jamstvo da će se ona obistiniti leži u Božjim riječima: “Ja ću biti s tobom.” Doista, Gospodnja prisutnost bila je presudna za opstanak Izraela. Bez nje oni bi bili samo jedan od mnogih naroda, bez posebnog poziva, identiteta ili poslanja (Izlazak 33,12-16). I upravo je Gospodnja prisutnost bila sve što je Jošui bilo potrebno da bi uspio.

`To se ni do danas nije promijenilo, zbog čega imamo Isusovo obećanje koje se nalazi u Mateju 28,20.`