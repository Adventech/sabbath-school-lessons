---
title:  "BUDI SLOBODAN!"
date:   01/10/2025
---

`Pročitajte Jošua 1,7-9. Zašto je Gospodin dvaput morao naglasiti Jošui da bude slobodan (u nekim prijevodima jak) i hrabar?`

Zadatak postavljen pred Jošuu po svemu je sudeći uključivao velike izazove. Zidine kanaanskih gradova djelovale su neosvojivo, a stanovništvo zemlje bilo je obučeno za borbu. Nasuprot tomu, Izraelci, neuki nomadi, nisu posjedovali čak ni najprimitivnije ratne sprave kako bi zauzeli utvrđene zidine. Povijest nam kaže da čak ni Egipat, velesila onog vremena, nije bio u stanju osvojiti čvrstu utvrdu u Kanaanu.

Ipak, poziv da bude slobodan (jak) i hrabar ovdje se nije odnosio samo na borbeni moral i ratničku vještinu. Hrabrost i snaga bile su im potrebne da bi ostali vjerni Zakonu i njegovim zahtjevima koji su određivali Savez Izraela s Jahvom.

`Pročitajte Efežanima 6,10-18. Premda se od nas danas ne zahtijeva da sudjelujemo u vojnim sukobima, kako te riječi ohrabrenja upućene Jošui možemo primijeniti na svoje svakodnevne duhovne borbe?`

Da bi ispunili misiju koju im je Krist povjerio, kršćani se danas suočavaju sa sličnim izazovima kakve je imao Jošua. Od njih se zahtijeva da ratuju protiv vlastitih grešnih sklonosti, protiv poglavarstava, sila i vladara tame ovoga svijeta i protiv vojski zla. Poput Jošue, i oni imaju ohrabrujuće obećanje o Kristovoj prisutnosti: “Ja sam s vama u sve vrijeme do svršetka svijeta.” (Matej 28,20) Kao što je Gospodnja prisutnost bila dovoljna da rastjera Jošuine strahove, tako bi trebala biti dovoljna i nama da odagna sumnje i strepnje koje mi danas imamo.

Pred nama je izazov da dobro upoznamo Gospodina kako bismo imali povjerenje u Njega i obećanja koja nam je dao. I upravo zato, više od ičega drugog, trebamo imati osobni odnos s Njim.

`Ključno pitanje u današnje vrijeme ne razlikuje se od onoga s kojim se Jošua suočavao. Kako da ostanemo vjerni onome što nam Božja riječ kaže čak i onda kad je to nepopularno i kad je nezgodno tako postupati?`