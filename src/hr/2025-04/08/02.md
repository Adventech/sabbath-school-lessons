---
title:  VJERNOST
date:   16/11/2025
---

`Pročitajte Postanak 36,15; Brojevi 13,6.30-32; Jošua 14,6.14. Tko je bio Kaleb? Kakav je bio njegov položaj u izraelskom narodu?`

Ime Kaleb potječe od hebrejske riječi keleb, “pas”, koja se u Starom zavjetu uvijek javlja u negativnom kontekstu. Međutim, u izvanbiblijskim spisima riječ keleb označavala je hrabrost, ustrajnost i vjernost sluge svojem gospodaru. U tom pogledu Kaleb je ostao dosljedan svojem imenu pokazujući nepokolebljivu odanost Gospodinu cijelog svojeg života.

`Što nam o Kalebu govori činjenica da je bio spreman izraziti svoj stav, iako je većina uhoda imala potpuno drugačije mišljenje, a Izraelci su mu zaprijetili smrću? Vidi Brojevi 14,6-10.21-25; 26,65; 32,12.`

Pogledajte sada ove važne izraelske vođe, suvremenike Kaleba i Jošue: Šamua, Šafat, Jigal, Hošea, Palti, Gadiel, Gadi, Amiel, Setur, Nahbi i Geuel. Zvuče li vam ta imena poznato?

Vjerojatno ne.

Zašto? Zato što su to imena ostale desetorice uhoda koje je Mojsije poslao da istraže Kanaan. Oni su zaboravljeni jer njihova imena nisu bila vrijedna pamćenja. Izvještaj koji su donijeli prikazivao je Obećanu Zemlju kao neosvojivu. Vidjeli su sebe kao skakavce u usporedbi s divovima koji su nastanjivali neka područja te zemlje, i njihova srca su se topila od straha pred “neprobojnim” zidinama utvrđenih gradova u Kanaanu.

Kaleb, kao stariji od dvojice uhoda koji su donijeli pozitivan izvještaj, preuzeo je inicijativu u predstavljanju druge mogućnosti: vjere. Zauzeo se za ono što je znao da je ispravno usprkos protivljenju, čak i kad se suočio s mogućom smrću: “Nato sva zajednica reče da će ih kamenjem zasuti.” (Brojevi 14,10 — Varaždinska Biblija)

`Što radite kad većina ljudi oko vas ima drugačije mišljenje, koje je možda čak suprotno vašim najdubljim uvjerenjima?`