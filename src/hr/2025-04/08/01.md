---
title:  "Divovi vjere: Jošua i Kaleb"
date:   15/11/2025
---

### Biblijski tekstovi
Brojevi 13,6.30-32; Jošua 14,6-14; Luka 18,1-5; Jošua 19,49-51; 2. Korinćanima 3,18; Rimljanima 12,1.2.

> <p></p>
> “Sjećajte se svojih starješina koji su vam navijestili riječ Božju. Promatrajući ishod njihova življenja, nasljedujte njihovu vjeru!” (Hebrejima 13,7)

Svaki roditelj zna da njegova djeca uče primjerom, zar ne? Pa ipak, koliko je roditelja sa zebnjom promatralo kako njihova djeca oponašaju njihove loše, a ne dobre osobine? Bez obzira na godine, mi lakše činimo ono što je pogrešno nego ispravno. To jednostavno znači biti palo biće. “Ja zbilja ne razumijem što činim, jer ne činim ono što hoću, nego činim ono što mrzim.” (Rimljanima 7,15) Tko se od nas ne može poistovjetiti s tim?

Ljudi se od rođenja oblikuju snagom primjera. Najosnovnije pojave u životu, kao što su hodanje, govor i izražavanje emocija, učimo tako što oponašamo one koji su nam najbliži. I kao odraslim osobama još uvijek su nam potrebni uzori, pa čak i ako nisu savršeni; možemo im se diviti i oponašati one duhovne osobine koje su ih učinile divovima vjere.

Ovog ćemo tjedna detaljnije razmotriti primjere dva diva vjere iz Knjige o Jošui — Kaleba i Jošue. Što im je omogućilo da se istaknu u svojem naraštaju i da odigraju ključnu ulogu u životu Božjeg naroda tijekom jednog od najvažnijih razdoblja izraelske povijesti?

**Oikos: Ovog tjedna čitamo iz knjige Ellen G. White, Isusov život, Znaci vremena, 2023., stranice 533—541.**