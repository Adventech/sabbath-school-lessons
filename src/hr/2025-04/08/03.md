---
title:  DAJ MI OVU GORU
date:   17/11/2025
---

`Pročitajte Jošua 14,6-14; Brojevi 14,24; 32,12; 1,36; Luka 6,45. Kako biste opisali stav Kaleba i Jošue? Što znači slijediti Gospodina u potpunosti?`

Kaleb nikad nije zaboravio obećanje koje mu je Gospodin dao preko Mojsija — da će ući u zemlju kojom je hodao svojim nogama (Brojevi 14,24; Jošua 14,9). Četrdeset godina poslije, osvrćući sa na svoj izvještaj o toj zemlji, on kaže da je govorio “kako sam mislio u svojem srcu” (Jošua 14,7 — Šarić). Njegov se izvještaj zasnivao na uvjerenju da bi Izrael uz Božje vodstvo i pomoć bio u stanju osvojiti tu zemlju.

Za razliku od izvještaja druge desetorice uhoda koji su unijeli strah među Izraelce, Kaleb je pokazao svesrdno povjerenje i privrženost Gospodnjem obećanju. Hebrejski izraz koji doslovno znači: “Ali sam ja vršio volju Jahve, Boga svojega” (Jošua 14,8), vjerojatno je skraćeni oblik duže izreke koja glasi: “Moje srce je u potpunosti slijedilo Jahvu”, ili: “Punim sam srcem hodao za Jahvom.” Za razliku od drugih koji su išli za tuđim bogovima i nisu sasvim slijedili Boga, Kalebovo srce bilo Mu je u potpunosti posvećeno.

Isti izraz poslije se ponavlja dvaput naglašavajući Kalebovu vjernost (Jošua 14,9.14). Njegov vlastiti opis u skladu je s onim što je sam Gospodin nazvao “drukčiji duh” (Brojevi 14,24), po kojem se razlikovao od drugih deset uhoda. Čak i u starosti od osamdeset pet godina on je pokazivao što Gospodin može postići preko ljudi čija su srca potpuno posvećena Njemu i Njegovom djelu.

Kaleb je shvatio da će teritorij koji će svakom plemenu na kraju pripasti, biti izravno razmjeran oslanjanju na Gospodnja obećanja i veličini zemlje na koju su bili spremni stupiti vjerom. Božja obećanja ne ispunjavaju se sama po sebi, u smislu da se ostvaruju bez obzira na našu volju. Naprotiv, ona zahtijevaju vjeru praćenu odlučnim djelovanjem. Hebrejski izraz ulaj, “ako je” (Jošua 14,12), može izražavati strah i sumnju, ali obično označava nadu i očekivanje da se dogodi nešto pozitivno (Postanak 16,2; Brojevi 22,6.11; 23,3).

`Koji su to “sitni” kompromisi koji nas mogu spriječiti da u potpunosti slijedimo Gospodina?`