---
title:  PROMIJENJENI RAZMIŠLJANJEM
date:   20/11/2025
---

`Razmišljanje o životnom primjeru velikih junaka vjere bitno je za naš duhovni rast. U isto vrijeme, naš najveći primjer je Isus Krist — Njegov život i nauk. Kako nas usredotočenost na Isusov život mijenja? Vidi Hebrejima 12,1.2; 2. Korinćanima 3,18.`

Marco Iacoboni, neuroznanstvenik s Kalifornijskog sveučilišta u Los Angelesu, istraživao je funkciju takozvanih neurona-ogledala. Ti mali stanični strujni krugovi aktiviraju se kad mi sami izvodimo određenu radnju, kao što je osmjehivanje ili grljenje nekoga, i kad promatramo nekoga drugog kako to radi. Aktivnost tih neurona smanjuje razliku između onoga što vidimo i onoga što činimo.

Ellen G. White govori o važnosti promatranja Isusovog karaktera: “Promatrajući Isusa, mi stječemo sve jasnije pojmove o Bogu. Gledajući Njega i mi se mijenjamo. Dobrota i ljubav prema bližnjima postaju naše prirodne osobine. U nama se razvija karakter po uzoru na božanski karakter. Oblikujući se po uzoru na Njegov lik, povećavamo i svoju sposobnost upoznavanja Boga. Sve više uspostavljamo zajedništvo s nebeskim svijetom, sve više se povećava naša sposobnost da primamo bogatstvo znanja i vječne mudrosti.” (Ellen G. White, Isusove usporedbe, str. 41; u izvorniku 55)

`Pročitajte Rimljanima 12,1.2. Koja dva procesa vode k suprotnim ciljevima u našem životu? Kako možemo dati prostora onom pravom?`

U sažetku svoje Poslanice Rimljanima apostol Pavao govori o dvjema suprotstavljenim silama koje pokušavaju oblikovati naš život. S jedne strane okolni svijet sa svojim različitim utjecajima pokušava nas svakodnevno ugurati u vlastiti kalup, navodeći nas da mu se prilagodimo silom koja djeluje izvana prema unutra.

Da bi se suprotstavio tom utjecaju, Duh Sveti nas mijenja iznutra prema van, kao kad se gusjenica pretvara u prelijepog leptira. Ali da bi se taj proces odigrao, trebamo se posvetiti Bogu i moliti Ga da nastavi dobro djelo koje je započeo u nama (Filipljanima 1,6). Na kraju, moramo iz trenutka u trenutak donositi svjesnu odluku da ćemo hodati u Duhu.