---
title:  PONIZNI JUNAK
date:   19/11/2025
---

Duge liste naziva mjesta koja su ograničavala područje dodijeljeno izraelskim plemenima, smještene su između izvještaja o dodjeli zemlje dvojici junaka iz prve skupine izviđača — Kalebu i Jošui. Kaleb je prvi primio svoju baštinu, a Jošua posljednji. Do tog trenutka Jošua je dijelio zemlju izraelskim plemenima. Sada je bilo vrijeme da izraelski narod njemu preda njegovu baštinu.

`Pročitajte Jošua 19,49-51. Koje je značenje činjenice da veliki izraelski vođa, koji je dijelio zemlju, prima svoju baštinu posljednji?`

Jošua prima grad Timnat-Serah, čije se ime sastoji od dvije riječi. Prva, Timnat, potječe od glagola manah, koji znači “brojiti” ili “dodijeliti”, i odnosi se na dio ili područje. Druga riječ može se izvesti iz hebrejskog glagola serah i označava “višak” ili “ostatak” (usporedi Izlazak 26,12). Dakle, naziv Jošuinog grada mogao bi se prevesti kao “preostali dio” ili “ostatak područja”.

I sam naziv toga grada koji je Jošua izabrao između onog što je preostalo, svjedoči o plemenitom karakteru Izraelovog drugog vođe. Prije svega, on je čekao da cijeli narod primi svoj dio. A onda nije izabrao neko gusto naseljeno područje niti neki veliki grad kao svoju baštinu, već skroman grad, ili možda čak njegove ruševine, kako bi ga obnovio uz naporan rad (usporedi Jošua 19,50).

Štoviše, Timnat-Serah bio je smješten u blizini Šila i Svetišta, a to pokazuje što je Jošui bilo bitno i za što mu je srce bilo vezano. Svakako, nakon što je novoosnovani izraelski narod doveden u Obećanu Zemlju i pošto je uz Božju pomoć osigurana baština svakom plemenu i obitelji, ne bi se moglo ništa prigovoriti čak ni da je Jošua zahtijevao neku zvučniju baštinu. Međutim, on je bio zadovoljan jednostavnim životom usredotočenim na ono što je najvažnije, čime je postao oličenje molitve koju je poslije izrazio David: “Samo jedno Boga molim i uvijek ću to tražiti: da stalno u Božjem domu boravim, da ljepotu Božju gledam i savjete od njega tražim.” (Psalam 27,4 — Suvremeni hrvatski prijevod)

`Koje pouke možete izvući iz Jošuinog stava? Kako biste ih već sada mogli primijeniti na sebe?`