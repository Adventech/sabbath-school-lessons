---
title:  SVE SE ZBILO
date:   14/12/2025
---

`Kakvu nam sliku Boga pruža ulomak u Jošui 21,43-45? Kako se te riječi mogu primijeniti ne samo na Obećanu Zemlju u povijesnom smislu, već i na naše spasenje (2. Timoteju 2,11-13)?`

Ovi redci čine vrhunac knjige i njezin teološki sažetak. Oni naglašavaju jednu od glavnih tema cijele knjige: Jahvinu vjernost Savezu, koji drži svoja obećanja i ispunjava svoje zakletve. Taj kratak ulomak također sažima čitav sadržaj knjige do tog trenutka. U Jošui 21,43 govori se o podjeli i naseljavanju zemlje (Jošua 13—21), dok se u Jošui 21,44 osvrće na pobjede nad neprijateljima i stečenu vlast nad zemljom (Jošua 1— 12). Čitava retrospektiva prikazuje se kroz prizmu Božje vjernosti. Izraelci moraju uvijek imati na umu da ne mogu zahtijevati pobjedu nad svojim neprijateljima niti zemlju kao svoju baštinu ako nisu vjerni Bogu i Njegovoj riječi.

On im je dao “svu zemlju” (Jošua 21,43, kurziv dodan), predao im je u ruke “sve njihove neprijatelje” (Jošua 21,44, kurziv dodan), i “od svih obećanja što ih je Jahve dao” (Jošua 21,44, kurziv dodan), “sve se ispunilo” (Jošua 21,45, kurziv dodan). Učestala upotreba riječi kol, “sve”, šest puta u tri retka (Jošua 21,43-45), ponovno naglašava istinu da je zemlja dar od Jahve i da Izrael ne može pripisati sebi nikakve zasluge za njezino osvajanje. Gospodin je bio taj koji se zakleo da će im “dati” zemlju i koji im je “predao” u ruke njihove neprijatelje.

Sav uspjeh Izrael mora pripisati isključivo Božjoj inicijativi i pouzdanosti. To se podjednako odnosi i na naše spasenje: “Da, milošću ste spašeni — po vjeri. To ne dolazi od vas; to je dar Božji! To ne dolazi od djelâ, da se tko ne bi hvalisao.” (Efežanima 2,8.9)

Naglašavajući Božju vjernost, Pavao također piše: “Sigurna je ova riječ: Ako smo s njim umrli, s njim ćemo i živjeti; ako smo ustrajni, s njim ćemo i kraljevati; ako ga se odrečemo, i on će se nas odreći; ako smo nevjerni — on ostaje vjeran! Ne može se, naime, odreći sam sebe.” (2. Timoteju 2,11-13)

`Kako nam Božja vjernost u držanju obećanja ulijeva povjerenje da nijedno od Njegovih obećanja neće ostati neispunjeno? (Vidi 1. Korinćanima 10,13; 2. Korinćanima 1,18-20.)`