---
title:  ZNAK ZABRINUTOSTI
date:   15/12/2025
---

Slavni zaključak ovog ulomka (Jošua 21,43-45) podrazumijeva da je ispunjen uvjet poslušnosti. Uspjeh se nikad ne smije uzimati zdravo za gotovo. On je uvijek povezan s poslušnošću Božjoj riječi. Dakle, podjela zemlje, osim što je znak Božje vjernosti Izraelu (Nehemija 9,8), ostavlja prostor za slobodan budući razvoj događaja zasnovan na stavu Izraela. Hoće li Izrael uspjeti sačuvati to što je postignuto?

`Pročitajte Jošua 23,1-5. Koje pojedinosti Jošua posebno naglašava u svojem uvodu?`

Jošuin govor prenosi se sa starog i vremenitog govornika (što se dvaput naglašava) na njegove slušatelje koji će morati ostvariti poslanje koje im je Bog povjerio. On opisuje kako je osvajanje zemlje uopće bilo moguće: Jahve se borio za njih. Iako su nakon izlaska zbog sumnje i nevjerovanja i sami morali biti uključeni u ratovanje, Izraelci su tu zemlju ipak osvojili ne zahvaljujući vlastitoj vojnoj sili, već Božjem djelovanju.

Bog je Izraelu dao mir i počinak od njegovih neprijatelja, ali su preostali neki narodi čiju je zemlju tek trebalo osvojiti. Za Izrael pobjeda nije neka već ostvarena, nepromjenjiva stvarnost, već stalno oslanjanje vjerom na Božju pomoć koja je uvijek dostupna.

`Koje su sličnosti između načina na koji su Izraelci osvojili Kanaan pod Jošuinim vodstvom i načina na koji kršćani danas mogu pobjeđivati u svojem duhovnom životu? Pročitajte Jošua 23,10; Kološanima 2,15; 2. Korinćanima 10,3-5; Efežanima 6,11-18.`

Pobjede Izraelaca nisu se mogle pripisati njihovoj snazi i strategiji. Slično tomu, duhovna pobjeda nad grijehom i kušnjama osigurana je na osnovi žrtve i uskrsnuća Isusa Krista, ali Božji narod danas mora se neprestano oslanjati na svježe zalihe Duha Svetoga da bi živio pobjedničkim životom.

`Bez obzira na sva predivna obećanja koja imamo, zašto još uvijek tako lako griješimo?`