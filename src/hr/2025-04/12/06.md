---
title:  DRŽITE SE BOGA
date:   18/12/2025
---

Jedini način na koji će Izrael moći izbjeći kušnju idolopoklonstva i Božji gnjev, nije stalno podsjećanje na “ono što se ne smije” u okviru Saveza, već njegovanje svjesne i dosljedne odanosti Gospodinu. Isti glagol, “prionuti”, “čvrsto se držati” Gospodina (vidi Ponovljeni zakon 4,4), upotrijebljen je za opis bračnog zavjeta između muža i žene (Postanak 2,24), i Rutine odanosti Noemi (Ruta 1,14). Važno je napomenuti da je prema Jošuinoj procjeni takva vjernost karakterizirala Izrael kao narod “do danas”. Na nesreću, ista tvrdnja neće vrijediti za kasnija razdoblja izraelske povijesti, kao što Knjiga o Sucima nažalost pokazuje (Suci 2,2.11; 3,7.12; 4,1; itd.)

`Jošua poziva Izrael da ljubi Jahvu, Boga svojega (Jošua 23,11; usporedi Ponovljeni zakon 6,5). Međutim, ljubav se ne može nametnuti. U suprotnom ona bi prestala biti ljubav. Pa ipak, u kojem se smislu ljubav ipak može naredbom zahtijevati?`

Da bi Izraelci trajno uživali u blagoslovima Saveza, morat će ostati vjerni Bogu. Hebrejski tekst je na tom mjestu iznimno emotivan: “Brižno pazite … jer se radi o vašem životu.” Riječ ahaba, “ljubav”, može se odnositi na širok opseg ljudskih sklonosti, uključujući prijateljsku vezanost, seksualnu intimnost, majčinsku nježnost, romantičnu ljubav i odanost Bogu. Ako ljubav prema Bogu shvatimo kao svjesnu predaju i posvećenost Njemu, onda se ona može narediti a da se ne naruši njezina prava narav (usporedi Ivan 13,34). Bog je uvijek želio da poslušnost Njegovim zapovijedima proizlazi iz osobnog odnosa s Njim (Izlazak 19,4: “k sebi sam vas doveo”; Ponovljeni zakon 6,5; usporedite Matej 22,37), da se zasniva na onome što je On učinio za njih u svojoj velikoj milosti i ljubavi.

Zapovijed da ljubimo Boga izražava također obostranu, premda ne simetričnu, narav božanske ljubavi. Bog želi ostvariti prisan, osobni odnos sa svakom osobom koja Mu uzvraća ljubav. Dakle, Božja sveopća ljubav prema svima okvir je za pokazivanje naše dragovoljne, uzajamne ljubavi.

`Isus je dao novu zapovijed svojim učenicima. U kojem je smislu ta zapovijed bila nova i stara u isto vrijeme? Pročitajte Ivan 13,34; 15,17; 1. Ivanova 3,11. Usporedite Levitski zakonik 19,18.`