---
title:  BOŽJI GNJEV
date:   17/12/2025
---

`Kako bismo trebali protumačiti opise Božjeg gnjeva i Njegovog pokazivanja pravde u kažnjavanju grijeha u Knjizi o Jošui (Jošua 23,15.16) i na drugim mjestima u Svetom pismu? Vidi također Brojevi 11,33; 2. Ljetopisa 36,16; Otkrivenje 14,10.19; 15,1.`

Izrael je već iskusio Gospodnji gnjev tijekom lutanja kroz pustinju (Brojevi 11,33; 12,9), kao i u Obećanoj Zemlji (Jošua 7,1), i bio je potpuno svjestan posljedica izazivanja Jahvinog gnjeva bezobzirnim kršenjem Saveza. Ovi redci (Jošua 23,15.16) predstavljaju vrhunac ozbiljnosti Jošuine retorike. Grozno je čuti da bi Gospodin mogao uništiti Izrael, jer se isti izraz prethodno odnosio na uništenje Kanaanaca. Kao što su se vjerno ispunila Gospodnja obećanja u vezi s blagoslovima nad Izraelom, isto će se tako sigurno ostvariti i kletve Saveza (Levitski zakonik 26; Ponovljeni zakon 28) ako ga Izraelci odbace. U svjetlu oduzimanja zemlje i uništenja Kanaanaca, ovi redci još jedanput dokazuju da je Jahve sudac cijelog planeta. On objavljuje rat protiv grijeha gdje god se on nalazio. Izrael nije bio posvećen niti je stekao neke posebne zasluge svojim sudjelovanjem u svetom ratu ništa više nego što su ih poslije stekli poganski narodi, kada su postali sredstvo izvršenja Jahvinog suda nad izabranim narodom.

Izrael je imao mogućnost izbora da slavne stranice svoje prošlosti pretvori u temelj za suočavanje s budućnošću.

Na prvi pogled stječe se dojam da je biblijski nauk o Božjem gnjevu nespojiv s tvrdnjom da je Bog ljubav (Ivan 3,16; 1. Ivanova 4,8). Međutim, upravo u svjetlu Božjeg gnjeva biblijski nauk o Božjoj ljubavi postaje još bitniji. Prvo, Biblija prikazuje Boga kao punog ljubavi, strpljivog, milosrdnog i vjernog (Izlazak 34,6; Mihej 7,18). Međutim, u svijetu pogođenom grijehom, Gospodnji gnjev predstavlja odgovor Njegove svetosti i pravednosti pri suočavanju s grijehom i zlom. Njegov gnjev nikada nije neka emotivna, osvetoljubiva, nepredvidiva i pretjerana reakcija. Novi zavjet naučava da je Krist postao grijeh za nas (2. Korinćanima 5,21), i da smo Njegovom smrću pomireni s Bogom (Rimljanima 5,10). Nitko tko vjeruje u Njega neće se morati suočiti s Božjim gnjevom (Ivan 3,36; Efežanima 2,3; 1. Solunjanima 1,10). Pojam Božjeg gnjeva prikazuje Boga kao pravednog suca cijelog svemira, koji podupire pravedno djelo (Psalam 7,12; 50,6; 2. Timoteju 4,8).