---
title:  JASNE GRANICE
date:   16/12/2025
---

Koristeći se istim riječima koje su njemu bile upućene na početku knjige (Jošua1,7.8), Jošua izjavljuje da zadatak koji je pred Izraelom nije prvenstveno vojne naravi. On je prije svega duhovne naravi. Riječ je o poslušnosti Božjoj volji otkrivenoj u Zakonu.

`Što mislite, zašto je Jošua zauzeo tako čvrst stav kada je riječ o odnosima Izraela s okolnim narodima? (Jošua 23,6-8.12.13)`

Opasnost s kojom se Izrael tu suočava nije prijetnja od neprijateljstva preostalih naroda, već baš od njihovog prijateljstva. Njihovo oružje možda nije neki poseban izazov za Izrael, ali njihova ideologija i vrijednosti (ili suprotne vrijednosti) mogu se pokazati štetnijim od bilo koje vojne sile. Jošua skreće pozornost vođama na ključnu činjenicu da je sukob u koji su umiješani, prije i nakon svega duhovne naravi. Zato Izrael mora sačuvati svoj jedinstveni identitet.

Zabrana prizivanja imena nekog boga, zaklinjanja njime i služenja ili klanjanja njemu povezana je s idolopoklonstvom. Na starom Bliskom istoku ime božanstva predstavljalo je njegovu prisutnost i silu. Prizivanje i spominjanje imena tuđih bogova u svakodnevnim pozdravima ili poslovnim susretima podrazumijevalo je priznanje njihovog autoriteta i moglo je navesti Izraelce da potraže njihovu pomoć u vrijeme potrebe (usporedi Suci 2,1-3.11-13).

Opasnost od sklapanja mješovitih brakova s preostalim Kanaancima ogledala se u gubitku duhovne čistoće Izraela. Namjera s kojom je Jošua iznosio te opomene nije bila širenje rasne ili etničke čistoće, već izbjegavanje idolopoklonstva koje je moglo dovesti do duhovnog kraha Izraela. Salomonov slučaj dramatičan je primjer žalosnih duhovnih posljedica mješovitih brakova (1. o kraljevima 3,1; 11,1-8). U Novom zavjetu kršćani se otvoreno upozoravaju da ne ulaze u bračne veze s nevjernicima (2. Korinćanima 6,14), premda im, u slučaju već postojećih brakova, Pavao ne savjetuje da se razvedu, već ih poziva da žive uzornim kršćanskim životom u nadi da će pridobiti svojega bračnog druga za Gospodina (1. Korinćanima 7,12-16).

`Jošuino upozorenje protiv štetnih društvenih veza neizbježno dovodi do pitanja o kršćanskom odnosu prema “svijetu”. Kako možemo uspostaviti uravnotežen odnos s društvom koje nas okružuje?`