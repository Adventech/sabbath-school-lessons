---
title:  Pravi Jošua
date:   29/11/2025
---

### Biblijski tekstovi
1. Korinćanima 10,1-13; Matej 2,15; Jošua 1,1-3; Djela 3,22-26; Hebrejima 3,7-4,11; 2. Korinćanima 10,3-5.

> <p></p>
> “Sve se to njima dogodilo da bude za primjer, a napisano je za opomenu nama kojima je zapalo da živimo u posljednjim vremenima.” (1. Korinćanima 10,11)

Čitajući Knjigu o Jošui, stječe se dojam da njezin glavni lik upućuje na stvarnost koja je izvan njega i uvelike ga nadilazi. To načelo vidimo u cijeloj Bibliji, kao što je Kanaan, na primjer, simbol naše neprolazne nade u novu Zemlju. A i službe u zemaljskom Svetištu upućivale su na širu stvarnost: “Ali Krist, pošto se pojavio kao veliki svećenik budućih dobara prolazeći većim i savršenijim šatorom koji nije napravljen rukom, to jest koji ne pripada ovomu svijetu.” (Hebrejima 9,11)

Ali postavlja se pitanje: U kojem smislu Knjiga o Jošui upućuje na neko buduće ispunjenje? Kako možemo biti sigurni da je takvo tumačenje te knjige opravdano? Koja se biblijska načela iz Knjige o Jošui mogu primijeniti na novozavjetne stvarnosti i događaje posljednjeg vremena?

Ovog ćemo se tjedna baviti načelima biblijskog tumačenja u vezi s tipologijom. Uočit ćemo da sama Biblija sadrži pokazatelje tipologije i proučiti u kojem smislu Jošuin život pruža predsliku Mesijine službe i upućuje na simboliku ispunjenu u crkvi, kao i pri svršetku ljudske povijesti.

**Oikos: Ovog tjedna čitamo iz knjige Ellen G. White, Isusov život, Znaci vremena, 2023., stranice 550—566.**