---
title:  "PRAVI JOŠUA, LIK"
date:   03/12/2025
---

Izvještaj o Jošui mora se sagledati kroz prizmu tipologije. Ratovi koje je Jošua vodio ključni su događaji u povijesti Izraela. Cilj tih ratova bio je osvajanje Obećane Zemlje, gdje su Izraelci na baštini koja im je bila dodijeljena mogli uživati u miru i uspostaviti novo društvo zasnovano na načelima Božjeg zakona.

Starozavjetni pisci, poput Izaije, prikazuju Mesijino djelo koje se također sastoji od dodjele “baštine opustošene” svojem narodu (Izaija 49,8), pri čemu se koristi ista terminologija koja je tako česta u Knjizi o Jošui. Kao što je Jošua trebao razdijeliti zemlju Izraelcima, tako i Mesija, opisan kao novi Jošua, dodjeljuje duhovnu baštinu novom Izraelu.

`Pročitajte Hebrejima 3,7—4,11. Na koji način Novi zavjet potvrđuje da je Jošua, novi Mojsije, i sam protulik Isusa Krista?`

Novozavjetni su pisci mnoge aspekte službe Isusa Krista prikazali na način kako je djelovao Jošua. Kao što je Jošua ušao u Kanaan nakon što je četrdeset godina bio u pustinji, tako je i “antitipski Jošua”, Krist, otpočeo svoju zemaljsku službu nakon četrdeset dana provedenih u pustinji (Matej 4,1-11; Luka 4,1-13), a svoju nebesku službu nakon četrdeset dana u pustinji ovog planeta (Djela 1,3.9-11; Hebrejima 1,2).

Nakon Isusovog krštenja u Jordanu, što je bio Njegov “prelazak preko Jordana” (Matej 3,13-17; Marko 1,9-11), evanđelisti citiraju Psalam 2,7 i Izaiju 42,1, iz mesijanskog psalma i pjesme o Jahvinom Sluzi koji strada (Matej 3,17; Marko 1,11; Luka 3,22). Tako je Isus preko svojeg krštenja prikazan kao božanski ratnik koji će tijekom svojeg života vjerne službe i poslušnosti do same smrti voditi Jahvine ratove protiv zlih sila. Njegov život i smrt na križu doveli su do zbacivanja Sotone i pobjede nad našim duhovnim neprijateljima, pružili su duhovni odmor Njegovom narodu i poslužili kao osnova za dodjelu baštine otkupljenima (Efežanima 4,8; Hebrejima 1,4; 9,15).

`Što znači naći “počinak” u onome što je Krist učinio za nas? To jest, kako možemo biti sigurni da je Isus pobijedio Sotonu u našu korist?`