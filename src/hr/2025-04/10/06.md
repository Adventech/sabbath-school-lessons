---
title:  JOŠUA I MI
date:   04/12/2025
---

`Jošua kao protulik ide dalje i od službe Isusa Krista, i nalazi svoje ispunjenje u životu Crkve, Kristovog tijela. U kojem smislu ratovi koje je Izrael vodio pod Jošuom nagovještavaju duhovne borbe Crkve? A u čemu se oni razlikuju? Vidi 1. Timoteju 1,18; 2. Timoteju 4,7; Efežanima 6,10-12; 2. Korinćanima 10,3-5; Djela 20,32.`

Novozavjetni pisci prepoznaju ekleziološko ispunjenje (u životu crkve) tipologije u vezi s Jošuom. Članovi Kristovog tijela, Crkve, uključeni su u duhovni rat protiv zlih sila. Pa ipak oni uživaju u počinku zahvaljujući Božjoj milosti (Hebrejima 4,9-11) i blagoslovima svoje duhovne baštine.

`Što nam sljedeći redci govore o konačnom ispunjenju tipologije povezane s Jošuom? 1. Petrova 1,4; Kološanima 3,24; Otkrivenje 20,9; 21,3.`

Tipologija povezana s Jošuom konačno će se i u potpunosti ostvariti o drugom dolasku Isusa Krista (apokaliptički/eshatološki aspekt).

Jošuin život odražavao je Božji karakter u toj mjeri da su određeni aspekti njegovog života poprimili proročki karakter, pružajući predsliku lika i djela Mesije.

Iz naše današnje perspektive Mesija je već došao. Njegovu službu ne treba pretkazivati, ali još uvijek imamo prednost odražavati Njegov karakter — slavu koju je Krist želio podijeliti sa svojim učenicima (Ivan 17,22), i koju možemo zadobiti razmišljanjem o Njegovom karakteru (2. Korinćanima 3,18). Što više razmišljamo o Isusu, to više odražavamo ljepotu Njegovog karaktera. To je bitno za ono čemu bi naš svakodnevni hod s Kristom trebao voditi. To je razlog zbog kojega je vrijeme provedeno u proučavanju Riječi svakog dana toliko važno. To je također i razlog zašto bismo trebali provoditi vrijeme baveći se Isusovim životom, karakterom i naukom. Jer mi se gledanjem mijenjamo.

`Jošua, protulik, pitao je Izraelce: “Dokle ćete oklijevati da pođete i zaposjednete zemlju koju vam je dao Jahve, Bog vaših otaca?” (Jošua 18,3) Na koji bi način Isus Krist, njegov lik, oblikovao to pitanje danas?`