---
title: "JOŠUA, PROTULIK"
date:   02/12/2025
---

`U svjetlu biblijske tipologije, koje je značenje višestrukog paralelizma između života Mojsija i Jošue? Vidi Izlazak 3,1.2; Jošua 1,1-3; Brojevi 13,1.2; Jošua 2,1; Izlazak 3,5; Jošua 5,15.`

Kao što smo otkrili već prvog tjedna, Jošua je predstavljen kao novi Mojsije, koji u životu drugog naraštaja ponavlja najznačajnije korake poduzete u vrijeme izlaska iz Egipta. Baš kao i Mojsije, i on je pozvan u službu kad mu se Gospodin osobno objavio. Pod vodstvom te dvojice ljudi, glas o Izraelu ulijevao je strah među narodima. Mojsije je vodio Izrael prigodom prelaska preko Crvenog mora, a Jošua tijekom čudesnog prelaska preko Jordana. Obojici vođa skrenuta je pozornost na nužnost obrezanja i važnost Pashe. Mana je počela padati u Mojsijevo vrijeme, a prestala padati u Jošuino vrijeme. Obojici je bilo zapovjeđeno da izuju obuću. Podignuta ruka jednog i drugog označavala je pobjedu Izraelaca. Mojsije je dao upute o podjeli zemlje i uspostavljanju gradova-utočišta. Jošua je postupio po tim uputama. Obojica su održala oproštajni govor i obnovila Savez za dobrobit naroda na kraju svoje službe.

`Proučite Ponovljeni zakon 18,15-19; 34,10-12; Ivan 1,21; Djela 3,22-26; 7,37. Tko je ispunio proročanstvo o proroku poput Mojsija? Kako se Jošua uklapa u tu sliku?`

Jošuin život bio je djelomično ispunjenje tog Mojsijevog proročanstva (Ponovljeni zakon 18,15.18). Međutim, to proročanstvo koje je sam Mojsije dao, još uvijek nije bilo ispunjeno u punom smislu. To je proročanstvo u krajnjem smislu mogao ostvariti (ili ispuniti) samo Mesija. On je blisko poznavao Oca (Ivan 1,14.18); On je bio istinit i istinito je otkrivao Boga (Luka 10,22; Ivan 14,6; Matej 22,16). Bog je stavio svoje riječi u Njegova usta (Ivan 14,24). Dakle, život Mojsija i Jošue bio je protulik dolazećeg Mesije, Isusa Krista.

`Koliko je Isus Krist bitan u hodu na vašem životnom putu? Zašto Isus Krist i ono što je On učinio za vas mora biti temelj vašeg svekolikog kršćanskog iskustva?`