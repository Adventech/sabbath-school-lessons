---
title:  Spomenici milosti
date:   11/10/2025
---

### Biblijski tekstovi
Jošua 3; Brojevi 14,44; Luka 18,18-27; Jošua 4; Ivan 14,26; Hebrejima 4,8-11.

> <p></p>
> “Jer, vaš je Bog pred vama isušio Jordan sve dok ga niste prešli, baš kao što je bio učinio i s Crvenim morem, isušivši ga sve dok nismo prešli na drugu stranu. Učinio je to da bi svi narodi te zemlje znali koliko je Bog moćan i da biste zauvijek slušali i poštovali svog Boga.” (Jošua 4,23,24 — Suvremeni hrvatski prijevod)

Prometni policajac je dao znak i Ivan se morao zaustaviti. Zatim je od njega zatražio vozačku dozvolu i Ivanu je u tom trenutku sinulo da je svoj novčanik, zajedno s vozačkom dozvolom, ostavio u uredu. Objasnio je policajcu što se dogodilo, a ovaj ga je pitao čime se bavi. Odgovorio mu je da je profesor. Dok mu je uručivao priznanicu s iznosom koji treba platiti, policajac mu je rekao da na to ne gleda kao na kaznu.

“To je školarina”, rekao je. “Ljudi plaćaju školarinu kad žele nešto naučiti. To je vaša školarina kako biste naučili da ne smijete zaboravljati vozačku dozvolu. Ugodan dan, profesore!”

Kao ljudska bića, skloni smo zaboravljati ono što nam nije stalno pred očima. Zaboravljamo odgovoriti na telefonski poziv, napisati elektroničku poštu, zaliti cvijeće, čestitati rođendan i tako dalje. Mogli bismo nastaviti listu. Međutim, zanemarivanje naših duhovnih potreba moglo bi imati ozbiljnije posljedice od obične kazne za prekršaj, pogotovo zato što se tu doslovno radi o našoj vječnoj sudbini.

Proučimo sada prelazak Izraelaca preko Jordana i pogledajmo što možemo naučiti iz njihovog iskustva.

**Oikos: Ovog tjedna čitamo iz knjige Ellen G. White, Isusov život, Znaci vremena, 2023., stranice 494—501.**