---
title:  "ŽIVI BOG — BOG ČUDA"
date:   13/10/2025
---

`Pročitajte Jošua 3,6-17. Što nam čudesni prelazak preko Jordana govori o naravi Boga kojem služimo?`

Prelazak preko Jordana opisan je u Jošui 3,5 hebrejskom riječju niflaot, “čuda”, koja se obično odnosi na silna, natprirodna Božja djela i pokazuje Njegovu jedinstvenost (Psalam 72,18; 86,10). Poslije, kad su Izraelci razmišljali o tim djelima, hvalili su Jahvu (Psalam 9,2) i govorili o Njemu među narodima (Psalam 96,3). O zlima u Egiptu (Izlazak 3,20; Mihej 7,15), o prelasku preko Crvenog mora, kao i o Božjem vodstvu u pustinji (Psalam 78,12-16) pričalo se kao o takvim čudima.

Biblijski pisci bili su svjesni i svjedočili su o činjenici da Bog koji je stvorio ovaj svijet nikad nije bio ograničen niti sputan u svojem stvaranju. Njemu ništa nije nemoguće (Jeremija 32,17). Njegovo ime i Njegova narav su čudesni (Suci 13,18) i On nadilazi našu moć razumijevanja.

Nasuprot bogovima drugih naroda koji ne mogu spasiti (Psalam 96,5; Izaija 44,8), biblijski Bog je “živi Bog”, prisutan i aktivan, i Njegovi sljedbenici mogu imati povjerenja u Njega dok iščekuju Njegovo djelovanje u njihovom životu.

Prorok Zaharija upotrijebio je isti izraz (od istog korijena kao i niflaot) kada je dobio viđenje o budućnosti Izraela nakon babilonskog sužanjstva. Vidio je da će Jeruzalem biti u potpunosti obnovljen, da će starci sjediti na gradskim ulicama i da će se djevojčice i dječaci igrati u njemu. Donekle sumnjičavim stanovnicima te prijestolnice koja je još uvijek nosila znakove razaranja, Zaharija je objavio: “Ovako veli Jahve nad Vojskama: ‘Ako to bude čudo u očima Ostatka u dane one, zar će to biti čudo i u mojim očima’ — riječ je Jahve nad Vojskama. Ovako govori Jahve nad Vojskama: ‘Evo spasit ću svoj narod iz zemlje istočne i iz zemlje sunčanog zapada. Ja ću ih dovesti da se nastane usred Jeruzalema.’” (Zaharija 8,6-8).

`Pročitajte Luka 18,18-27. Kako vas Isusov odgovor Njegovim učenicima ohrabruje da se uzdate u Boga čak i u onome što izgleda nemoguće?`