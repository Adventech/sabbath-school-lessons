---
title:  ZABORAVNOST
date:   15/10/2025
---

`Pročitajte Jošua 4,20-24 u svjetlu sljedećih redaka: Suci 3,7; 8,34; Psalam 78,11; Ponovljeni zakon 8,2.18; Psalam 45,18. Zašto je bilo toliko važno sjećati se moćnih Božjih djela?`

Zapazite promjenu lica u Jošui 4,23. Za vodu Jordana kaže se da je bila osušena pred “vama”, to jest pred Izraelcima koji su prešli preko Jordana. Za razliku od toga, za Crveno more se kaže da je bilo isušeno pred “nama”, onim naraštajem koji je doživio izlazak. Ta dva događaja koja su doživjela dva različita naraštaja bila su slična po značenju, što je omogućilo drugom naraštaju da na osnovi svojih roditelja, sami ponovno pronađu isti smisao u prelasku preko Jordana.

Općenito govoreći, zaboravnost doživljavamo kao normalnu osobinu svih ljudskih bića. Međutim, zaboravnost u duhovnom smislu može dovesti do ozbiljnih posljedica.

Čak i danas, ako želimo očuvati svoj identitet kao narod koji ima jedinstven poziv i poslanje, morat ćemo stvarati prilike za osvježenje pojedinačnog kao i kolektivnog duhovnog pamćenja da bismo pitanja kao što su tko smo, odakle dolazimo i zašto smo ovdje zadržali u središtu pozornosti.

`Pročitajte 1. Korinćanima 11,24.25; Ivan 14,26. Zašto moramo uvijek imati na umu što je Krist učinio za nas? Što je još uopće važno ako toga nema?`

Ellen G. White je jasno razumjela da ćemo, ako se ne budemo uvijek upravljali prema svjetlu koje nam pružaju Božja djela i otkrivenja iz prošlosti, sigurno izgubiti motivaciju da ostvarimo svoje poslanje u budućnosti: “Nemamo se čega plašiti u budućnosti ako ne zaboravimo kako nas je Gospodin vodio i čemu nas je učio u prošlosti.” (Ellen G. White, Life Sketches, str. 196)

`Premda je važno sjećati se prošlosti i načina na koji je Gospodin djelovao u našem životu, zašto moramo iz dana u dan imati živo iskustvo s Njim, doživljavati stvarnost Njegove ljubavi i Njegove prisutnosti u sadašnjem trenutku?`