---
title:  PRELAZAK PREKO JORDANA
date:   12/10/2025
---

`Pročitajte Jošua 3,1-5; Brojevi 14,41-44. Zašto je Bog tražio od Izraelaca da se posebno pripreme za ono što se upravo trebalo dogoditi?`

To je prvi put da se Kovčeg saveza spominje u Jošuinoj knjizi. Do ovog trenutka Kovčeg se u starozavjetnom izvještaju pojavljivao u kontekstu Svetišta (Izlazak 40,21); tijekom putovanja Izraelaca od Sinaja (Brojevi 10,33-36); i prigodom neuspješnog pokušaja osvajanja Kanaana (Brojevi 14,44). Bio je to najsvetiji komad namještaja u izraelskom Svetištu i sadržavao je tri predmeta, od kojih je svaki izražavao poseban odnos Izraelaca s Bogom: (1) ploče s Deset zapovijedi; (2) palicu Arona, velikog svećenika i (3) posudu s manom (Izlazak 16,33; Hebrejima 9,4).

Kovčeg i pripreme za prelazak preko Jordana podsjetile su Izraelce da oni ne ulaze u Kanaan na svoj način i u svoje vrijeme. Osvajanje će biti uspješno samo ako budu slijedili Božji plan u Njegovo vrijeme. Bog — koji je opisan kao Onaj koji sjedi na prijestolju iznad kerubina koji zaklanjaju Kovčeg saveza (Izlazak 25,22; Brojevi 7,89), i čije se pokretanje poistovjećuje s pokretanjem Kovčega — ulazi u Kanaan na čelu Izraelaca kao Onaj koji predvodi osvajanje.

Izraz preveden kao “izdvojiti” (Jošua 3,5) ili “posvetiti” odnosi se na proces očišćenja sličan onom koji su svećenici obavljali prije početka službe u Svetištu (Izlazak 28,41; 29,1) i koje je izraelski narod obavio prije Božje objave na Sinaju (Izlazak 19,10.14). To posvećenje obuhvaćalo je ostavljanje grijeha i uklanjanje sve obredne nečistoće. Ista zapovijed javlja se u Brojevima 11,18 u vezi s predstojećim Božjim čudom. Takva priprema zahtijevala se i prije bitaka vođenih u ratu (Ponovljeni zakon 23,14). Da bi se Bog mogao boriti za Izraelce u bitci, oni su morali pokazati svoju odanost Njemu i povjerenje u Njega kao u svojeg Vođu.

Čudo prigodom prelaska Jordana trebalo je pokazati Izraelcima da mogu vjerovati u Gospodnje obećanje da će istjerati te narode iz zemlje. Onaj koji ih je mogao prevesti preko Jordana po suhu, mogao im je tu zemlju dati na poklon.

`Bog ne razdvaja uvijek Jordan. Njegova djela nisu uvijek tako očita. Kako možemo, po vašem mišljenju, razviti duhovnu spremnost da iskusimo i prepoznamo Božje djelovanje u našem životu?`