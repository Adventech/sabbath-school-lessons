---
title:  PAMTITE
date:   14/10/2025
---

`Pročitajte Jošua 4. Zašto je Bog tražio od Izraelaca da podignu spomenik?`

To kamenje trebalo je postati “znak”. Hebrejski izraz ot često se povezuje s riječju “čudo” i može se odnositi na Božja čudesna djela (vidi jučerašnje proučavanje), kao što su zla nad Egiptom (Izlazak 7,3; Ponovljeni zakon 4,34). On također može značiti “simbol” ili “znak”, kao vanjski znak dublje ili transcendentne stvarnosti. Na primjer, duga je “znak” Saveza (Postanak 9,12.13); krv na dovratnicima i nadvratnicima izraelskih kuća također je nazvana “znakom” (Izlazak 12,13); i što je najznačajnije, subota je “znak” stvaranja i Božje posvećujuće prisutnosti (Izlazak 31,13.17; Ezekiel 20,12).

Ovdje taj znak ima ulogu spomenika koji svaki sljedeći naraštaj podsjeća na čudo prelaska preko Jordana. Riječ za spomenik (zikkaron) potječe od riječi zakar, “zapamtiti”, koja označava nešto više od pasivnog čina sjećanja na nešto. Ona podrazumijeva pamćenje praćeno odgovarajućim djelovanjem (Ponovljeni zakon 5,15; 8,2). Podizanje kamenih spomenika (Postanak 28,18-22) i uspostavljanje rituala koji su pokretali pitanja (Izlazak 12,26.27; Ponovljeni zakon 6,20-25) bilo je uobičajeno u Starom zavjetu. Umjesto da uvijek iznova ponavlja čuda, Bog postavlja spomenike koji pokreću uspomene na Njegova velika djela i potiču ljude da na njih odgovore na odgovarajući način. Dakle, znak je trebao ostati tu “zauvijek”, što ukazuje na potrebu da se to Gospodnje čudo čuva u kolektivnom sjećanju Njegovog naroda za sva vremena.

Moguće pitanje koje će postaviti budući naraštaji značajno je zato što je oblikovano na osobni način: “Što vam znače ovi kamenovi?” Svaki novi naraštaj mora razumjeti i usvojiti značenje tih kamenova za sebe osobno. Vjera u Boga koji čini čuda može se održati živom samo ako svaki naraštaj iznova otkrije značenje moćnih Jahvinih djela u njihovom životu. Takva će vjera biti potpuno različita od vjernog provođenja u život običaja zasnovanih na Bibliji i tradicionalizma, mrtve religije naraštaja koji je lišen njezine prave vrijednosti i prvobitnog žara. Na kraju krajeva, mi moramo sami osobno usvojiti vjeru zasnovanu na Bibliji. Nitko ne može vjerovati umjesto nas, a pogotovo ne naši preci.

`Koji vam spomenici i osobne uspomene na vaš vlastiti hod s Gospodinom pomažu da se sjećate onoga što je On učinio za vas?`