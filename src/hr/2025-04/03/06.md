---
title:  PREKO JORDANA
date:   16/10/2025
---

`“On pretvori more u zemlju suhu, te rijeku pregaziše. Stog se njemu radujmo!” (Psalam 66,6)`

Oba ta događaja, prelazak preko Crvenog mora i prelazak preko Jordana, predstavljaju graničnike koji označavaju početak nove ere u biblijskoj povijesti, i oba nose simbolično značenje (vidi Psalam 66,6; 114,1-7; 2. o kraljevima 2,6-15). Već u Starom zavjetu postoje tekstovi koji povezuju ta dva prelaska i prepoznaju značenje koje nadilazi prvobitne okolnosti. U Psalmu 66,6 psalmist slavi Božji otkupiteljski čin u njegovom životu (Psalam 66,16-19) pozivajući se na povijesne primjere prelaska preko Crvenog mora i Jordana.

Psalam 114 također povezuje ta dva događaja, ne zato što autor nije zapazio vremensku razliku između njih, već zbog teološkog značenja koje ta dva prelaska dijele. Oba događaja, dakle, doprinose promjeni položaja Izraela. U prvom slučaju iz ropstva u slobodu, a u drugom iz nomadskog bezzemljaštva u narodnu zajednicu. U psalmima koje smo naveli, primjeri ta dva prelaska ilustriraju promjenu položaja psalmista — iz nasilja, siromaštva, bespomoćnosti i poniženja u sigurnost, blagostanje, spasenje i dostojanstvo.

Također, na Jordanu se odigrao i “prelazak” proroka Ilije, i to u kontekstu čuda sličnog onome koje je zabilježeno u Knjizi o Jošui. Za Iliju je taj prelazak bio najznačajnija promjena u životu — uzet je na Nebo. I za Elizeja je ta promjena također bila važna: prorokov pomoćnik (1. o kraljevima 19,21) postao je prorok u narodu (2. o kraljevima 2,22).

`Pročitajte Matej 3,16.17; Marko 1,9. Kako novozavjetni pisci gledaju na simbolično, duhovno značenje Jordana?`

Zemaljska služba Isusa, predstavnika Izraela, slijedi povijesni model starog Izraela. Isus prolazi iskustvo “Crvenog mora” i “Jordana”. Pozvan je da iziđe iz Egipta nakon smrtnog proglasa (Matej 2,14-16), provodi četrdeset dana u pustinji (Matej 4,2), što je slično Izraelovim četrdeset godina, na prelasku iz privatnog života u javnu službu, kršten je u Jordanu (Matej 3,16.17; Marko 1,9).

Poslije se u 3. i 4. poglavlju Poslanice Hebrejima prepoznaje simbolično značenje prelaska preko Jordana i prikazuje ulazak u Kanaan kao predslika “milosrdnog pokoja” u koji kršćani ulaze vjerom.