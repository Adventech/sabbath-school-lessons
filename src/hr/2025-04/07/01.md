---
title:  "Krajnja odanost: Bogoslužje u ratnom području"
date:   08/11/2025
---

### Biblijski tekstovi
Jošua 5,1-7; Izlazak 12,6; 1. Korinćanima 5,7; Jošua 8,30-35; Ponovljeni zakon 8,11.14; Hebrejima 9,11.12.

> <p></p>
> “Zato najprije tražite kraljevstvo Božje i njegovu pravednost, a to će vam se nadodati!” (Matej 6,33)

Ovog ćemo tjedna razmotriti neke ključne trenutke tijekom boravka Izraela u Obećanoj Zemlji, kada se narod ponovno posvetio Gospodinu, povremeno suočen s predstojećom opasnošću. Jošua je donosio neke naizgled nerazumne odluke: da se Izraelci obrežu na neprijateljskom teritoriju (Jošua 5,1-9), da proslave Pashu usprkos neposrednoj opasnosti (Jošua 5,10-12), da podignu žrtvenik i obožavaju Boga iako je osvajanje bilo u punom zamahu (Jošua 8,30-35), i da postavi Gospodnje Svetište premda sedam izraelskih plemena još uvijek nije primilo svoju baštinu (Jošua 18,1.2).

U našem užurbanom životu pozornost posvećujemo neodgodivim obvezama koje nam život donosi. Često ne odvajamo posebno vrijeme da bismo obnovili svoju posvećenost Bogu, da bismo zastali i izrazili zahvalnost za ono što je On učinio i što svakodnevno čini za nas. Reklo bi se da su jutarnje i večernje bogoslužje, kao i obiteljski oltar, sasvim izvan konteksta našeg preopterećenog života, usmjerenog na udobnost i uspjeh. Ipak, duboko u srcu svi znamo da su trenuci provedeni s Bogom i našim najdražima najbolje ulaganje našeg ograničenog vremena.

**Oikos: Ovog tjedna čitamo iz knjige Ellen G. White, Isusov život, Znaci vremena, 2023., stranice 528—532.**