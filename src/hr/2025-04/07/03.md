---
title:  PASHA
date:   10/11/2025
---

`Zašto je značajno što je Jošua odlučio proslaviti Pashu, usprkos žurnom i golemom zadatku osvajanja Obećane Zemlje? Pročitajte Jošua 5,10; Izlazak 12,6; Levitski zakonik 23,5; Brojevi 28,16; Ponovljeni zakon 16,4.6.`

Druga važna aktivnost koja je prethodila osvajanju, bila je proslava Pashe. To se odigralo uvečer četrnaestog dana u mjesecu, uz strogo poštovanje uputa koje je Bog dao. Simbolično značenje svetkovanja Pashe tu dobiva poseban naglasak: događaji iz Jošuine knjige odražavaju kao u ogledalu ono što se događalo tijekom izlaska. Pasha budi uspomene na noć desetog zla (Izlazak 12), kada je Gospodnji anđeo pobio sve prvorođence u Egiptu, a poštedio Izraelce. To je bilo praćeno izlaskom iz Egipta, prelaskom preko Crvenog mora i putovanjem kroz pustinju.

Za razliku od toga, povijest drugog naraštaja počinje u pustinji, nastavlja se prelaskom preko Jordana, obuhvaća obrezanje i proslavu Pashe i vodi ključnom trenutku u kojem se može očekivati još jedno Gospodnje čudesno djelovanje protiv izraelskih neprijatelja, stanovnika Kanaana. Zajedno sa svim prethodnim djelima, ta proslava Pashe obilježava početak nove ere u povijesti Izraela.

Preko simbola žrtvenog janjeta, blagdan Pashe pružao je osvrt na otkupljenje Izraelaca iz egipatskog ropstva. Ali je također upućivao i na buduće ispunjenje u Janjetu Božjem (Ivan 1,29.36; 1. Korinćanima 5,7; 1. Petrova 1,18.19), koje nas je otkupilo iz ropstva grijehu. Na Gospodnjoj večeri, prije nego što je prinio sebe kao konačnu žrtvu, Isus Krist je pretvorio Pashu u spomen na svoju smrt (Matej 26,26-29; 1. Korinćanima 11,23-26).

Međutim, Pasha i Gospodnja večera nagovještavaju još slavniju stvarnost — mnoštvo otkupljenih koji prelaze u nebeski Kanaan. Ivan, pisac Otkrivenja, dočarava taj antitipski “prelazak” slikom sto četrdeset četiri tisuće (Otkrivenje 7,4) onih koji hodaju po staklenom moru, antitipskoj slici Crvenog mora i Jordana, pred Božjim prijestoljem (Otkrivenje 4,6; Otkrivenje 7,9.10) i proslavljaju antitipsku Pashu i Gospodnju večeru na gozbi svadbe Janjetove (Matej 26,29; Otkrivenje 19,9).

`Na koje načine, čak i kad ne slavimo Gospodnju večeru, možemo pred sobom imati stvarnost križa?`