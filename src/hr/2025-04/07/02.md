---
title:  SAVEZ NA PRVOM MJESTU
date:   09/11/2025
---

`Pročitajte Jošua 5,1-7. Zašto je Bog zapovjedio Jošui da obreže drugi naraštaj Izraelaca u tom posebnom trenutku osvajanja?`

Nakon izviđanja zemlje, ohrabrujućeg izvještaja uhoda i čudesnog prelaska preko Jordana, očekivali bismo neposredni sukob s neprijateljem. Međutim, postoji nešto važnije od vojnog osvajanja, a to je Izraelov Savez s Bogom.

Prije nego što će se pripadnici novog naraštaja upustiti u osvajanje zemlje, trebali su biti potpuno svjesni svojeg posebnog odnosa s njezinim Vlasnikom. Do obnove Saveza dolazi u odgovoru na Božji milostivi i čudesni čin, kojim je sigurno preveo Izrael preko Jordana.

Naš savez s Bogom trebao bi uvijek biti odgovor zahvalnosti za ono što je On već učinio za nas, a nikad pokušaj da steknemo neku korist legalističkim prilagođavanjem Njegovim zahtjevima. Isti je stav nesumnjivo bio presudan u Pavlovim sukobima s onima koji su zahtijevali da se muški obraćenici iz neznaboštva obrezuju, što se najjasnije vidi u njegovoj Poslanici Galaćanima.

Izrael je bio na pragu najvećeg vojnog pohoda u svojoj povijesti, i očekivali bismo da cijeli tabor bude zaokupljen pripremom za rat. I bio je, ali ne u uobičajenom smislu. Umjesto timarenja konja i oštrenja sablji, oni su obavili čin koji je većinu borbene snage učinio ranjivom najmanje sljedeća tri dana.

Učinili su to da bi proslavili odnos sa svojim Bogom koji ih je izbavio iz Egipta. Ali zašto? Zato što su shvatili da je bitka Gospodnja. On im daje pobjedu i uspjeh. Isus je to isto načelo izrazio neznatno drugačijim riječima: “Zato najprije tražite kraljevstvo Božje i njegovu pravednost, a to će vam se nadodati!” (Matej 6,33) Većinu vremena svakodnevnica nas pritiska s tako mnogo naizgled važnih stvari, da zaboravljamo dati prioritet onome što je najvažnije u životu — svakodnevnoj predaji Kristu.

`Sjetite se trenutaka kada ste zapostavili vrijeme s Bogom zbog nečega “važnijeg”. Zašto nam se to tako lako događa i kako se možemo boriti protiv toga?`