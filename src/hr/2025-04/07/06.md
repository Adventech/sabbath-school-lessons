---
title:  ČEŽNJA ZA NJEGOVOM PRISUTNOŠĆU
date:   13/11/2025
---

Pročitajte Jošua 18,1.2. Zbog koje je aktivnosti Jošua prekinuo podjelu zemlje?

Nakon opisa teritorija podijeljenih između dvaju najvećih plemena sa zapadne strane Jordana i polovine Manašeovog plemena, ovaj odlomak prikazuje okupljanje zbora u Šilu, gdje je zemlja podijeljena na preostalih sedam manjih plemena.

Postavljanje Svetišta, “mojeg Prebivališta”, ispunjenje je Božjeg obećanja da će prebivati među svojim narodom (Izlazak 25,8; Levitski zakonik 26,11.12) i otkriva središnju temu knjige: Božja prisutnost usred Izraela omogućila je osvajanje zemlje i bit će trajan izvor blagoslova za Izrael, a preko njega za cijeli svijet (Postanak 12,3). Služba Bogu zauzima središnje i najistaknutije mjesto, važnije čak i od osvajanja i podjele zemlje! Prisutnost Svetišta, a poslije i Hrama, trebalo je pomoći ljudima da budu svjesni Božje prisutnosti među njima i svoje obveze da postupaju u skladu sa Savezom.

`Pročitajte Hebrejima 6,19.20; 9,11.12; 10,19-23. Što mi kao kršćani, koji nemamo zemaljsko svetište koje bi predstavljalo Božju fizičku prisutnost među nama, možemo naučiti iz Knjige o Jošui?`

Pojava Svetišta ne bi trebala biti iznenađenje budući da je tema Svetišta bila prisutna u narativu Knjige o Jošui preko Kovčega saveza. To je bio glavni dio namještaja u Svetinji nad svetinjama i obilježio je prva dva dijela ove knjige: prelazak i osvajanje. Sada, time što je podizanje Svetišta smjestio u samo središte podjele zemlje, Jošua pokazuje da se sav život Izraela okretao oko Svetišta, zemaljskog prebivališta Jahve.

Još je važnije za nas, kao kršćane koji žive u antitipskom Danu pomirenja, da usredotočimo svoj pogled na nebesko Svetište dok se borimo sa suvremenim (ili postmodernim) divovima koji predstavljaju izazov za našu vjeru, nadu i duhovnu baštinu. Dok se neprestano vjerom oslanjamo na djelo koje je Isus ostvario na križu i u nebeskom Svetištu, možemo s vjerom iščekivati vrijeme kada će Bog ponovno boraviti među svojim narodom, ali ovog puta to će biti zauvijek (usporedi Otkrivenje 21,3).