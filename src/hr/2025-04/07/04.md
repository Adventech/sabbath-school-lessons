---
title:  ŽRTVENICI OBNOVE
date:   11/11/2025
---

`Iz kojih je pobuda Jošua podigao žrtvenik Gospodinu? Pročitajte Jošua 8,30.31; usporedite Ponovljeni zakon 11,26-30; 27,2-10.`

U vrijeme patrijarha žrtvenici su obilježavali stazu njihovog hodočašća i postali opipljivi pokazatelji njihovog prava na zemlju koju im je Bog obećao. Sada, podižući žrtvenik, Izraelci su svjedočili o ispunjenju obećanja danih njihovim precima. U ovom slučaju podizanje žrtvenika izravno je ispunjenje Mojsijevih uputa (Ponovljeni zakon 11,26-30; 27,210).

Jošua 8,30-35 igra značajnu ulogu u oblikovanju čitave teološke poruke knjige. Povezujući jedan od najjezivijih, nasilnih događaja (rat) s nečim potpuno drugačijim — prizorom obnove Saveza (bogoslužje) — Jošua nas vraća na jednu od najvažnijih teoloških tema pokrenutih u toj knjizi na samom početku, njegovu zadaću da uvede Izrael u život poslušnosti Savezu (Jošua 1,7). To je također slika Jošue na kraju knjige (Jošua 24).

Bez obzira na važnost rata i osvajanja, postoji nešto još važnije: odanost zahtjevima Božjeg zakona. Osvajanje je samo jedan korak u ispunjenju Božjeg plana za Izrael i za obnovu cijelog čovječanstva. Vjernost propisima Zakona najvažnije je pitanje kada je riječ o sudbini čovječanstva. Jošua pravi prijepis Zakona na velikom, obijeljenom kamenju, drugačijem od kamenja žrtvenika (usporedi Ponovljeni zakon 27,2-8). Tako je to kamenje, koje je vjerojatno sadržavalo Deset zapovijedi, oblikovalo poseban spomenik u blizini žrtvenika, neprestano podsjećajući Izraelce na prednosti i dužnosti koje Savez podrazumijeva.

Jošua je predslika novozavjetnog Jehošue (Isusa Krista), čija je misija bila, između ostalog, vratiti čovječanstvo vjernosti Bogu. Da bi postigao taj cilj, morao je ući u sukob sa silama zla. Njegov krajnji cilj bio je ispunjenje uvjeta Saveza u naše ime: “Uistinu, sva obećanja Božja imaju u njemu svoj ‘da’; zato i mi po njemu velimo svoj ‘Amen’ na slavu Boga.” (2. Korinćanima 1,20)

`Koje duhovne običaje možemo sada njegovati koji bi imali istu ulogu kakvu je podizanje žrtvenika imalo u stara vremena?`