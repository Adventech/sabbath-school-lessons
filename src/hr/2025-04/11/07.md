---
title:  ZA DALJNJE PROUČAVANJE
date:   12/12/2025
---

U knjizi Ellen G. White Patrijarsi i proroci pročitajte poglavlje pod naslovom “Podjela Kanaana”, str. 430—434 (u izvorniku 517—520).

“Premda je važno izbjeći popuštanje grijehu, jednako je važno kloniti se stroge osude i neutemeljene sumnje. … Mudrost koju su pokazali Rubenovi ljudi i njihovi sudrugovi vrijedna je oponašanja. Dok su pošteno nastojali unaprijediti pravu vjeru, oni su bili pogrešno osuđeni i oštro ukoreni, a ipak nisu izrazili negodovanje. Oni su učtivo i strpljivo saslušali optužbe svoje braće prije nego što su se pokušali obraniti, a onda pozorno objasnili svoje motive i pokazali svoju nevinost. Tako je na prijateljski način riješena teškoća koja je prijetila ozbiljnim posljedicama. Oni koji su u pravu mogu, čak i kad su lažno optuženi, ostati mirni i puni obzira. Bog je upoznat sa svime što ljudi pogrešno prikažu i pogrešno razumiju tako da mi naš slučaj sa sigurnošću možemo ostaviti u Njegovim rukama. On će sigurno opravdati život onih koji vjeruju u Njega kao što je ispitao grešnog Akana. Oni koje vodi Kristov duh imat će ljubav koja dugo trpi i koja je ljubazna.

Božja je volja da među Njegovim narodom prebiva zajedništvo i bratska ljubav. Kristova molitva prije samog raspeća bila je da Njegovi učenici budu jedno kao što je On jedno s Ocem, da svijet može vjerovati da ih je Bog poslao. Ova najdirljivija i najljepša molitva seže kroz vjekove sve do naših dana, jer su Njegove riječi bile: ‘Ne molim samo za njih nego i za one koji će po njihovoj riječi vjerovati u me.’ (Ivan 17,20) Premda mi ne trebamo žrtvovati nijedno načelo istine, ovo stanje jedinstva treba biti naš stalni cilj.” (Ellen G. White, Patrijarsi i proroci, str. 433; u izvorniku 519,520)

**Pitanja za razgovor**

`1.	Kako nam Pavlov savjet: “U poniznosti smatrajte jedan drugoga većim od sebe” (Filipljanima 2,3), pomaže da izbjegavamo zla nagađanja o našoj braći i sestrama?`

`2.	Zašto nas naši neuspjesi i pogreške iz prošlosti često navode da pretjerano reagiramo u određenim situacijama? Kako možemo prevladati tu sklonost?`

`3.	Razgovarajte o tome koliko je značajno saslušati tuđe mišljenje. Kako možemo razvijati kulturu slušanja u našoj crkvi? (Usporedite Jakov 1,19.)`

`4.	Živimo u društvu u kojem zahtjevi našeg poslovnog života,obiteljske odgovornosti, obveze vezane za crkvu i druge dužnosti mogu djelovati poražavajuće. Kako nas načelo da sve činimo kao Gospodinu može ne samo učiniti odgovornijima, već nam donijeti i duševni mir?`