---
title: "OPTUŽBE..."
date:   08/12/2025
---

`Pročitajte izvještaj o povratku plemena u Jošui 22,9-20. Koje su optužbe plemena sa zapadne strane Jordana iznijela protiv plemena na istočnoj strani? U kojoj su mjeri te optužbe bile utemeljene?`

Za razliku od drugih mjesta gdje se plemena s istočne strane Jordana nazivaju svojim uobičajenim imenom (Ruben, Gad itd.), ovdje se koristi drugačiji izraz: “sinovi Rubenovi”, “sinovi Gadovi” i “polovina plemena Manašeova”, za razliku od “Izraelaca” (Jošua 22,11), kao da je u pitanju različit entitet.

U ovom se opisu izraz “čuli Izraelci gdje se govori” odnosi samo na devet i pol plemena sa zapadne strane Jordana, čime se naglašava razdor koji je nastao između tih dviju skupina. U pozadini događaja nalazi se pitanje mogu li se plemena s istočne strane rijeke smatrati Izraelcima.

Očekivali bismo glatko rješenje tog događaja, međutim do zategnutosti dolazi kada se saznaje da su plemena s istočne strane podigla žrtvenik na Jordanu. Sam tekst ovdje ne nudi nikakav razlog za taj čin, niti opisuje svrhu tog žrtvenika ili konkretne aktivnosti u vezi s njim. Nejasnoća u vezi sa značenjem tog žrtvenika postaje još veća ako se prisjetimo prvog prelaska preko Jordana, opisanog u 3. i 4. poglavlju, kada je cijeli Izrael stao na obalu Jordana kako bi prešao rijeku i ušao u Kanaan. Ovdje sada dio Izraela dolazi do obale Jordana, ali ovog puta da bi prešao rijeku u suprotnom smjeru.

U oba slučaja podignut je kameni objekt. Prvi je služio kao spomenik, dok je drugi shvaćen kao neki impresivni žrtvenik. Pitanje koje se neizbježno nameće glasi: “Što znači ovo kamenje?” (usporedi Jošua 4,6.22) Je li taj žrtvenik podignut radi prinošenja žrtava, ili je to samo spomenik? Jesu li ta ostala plemena već krenula putem otpadništva?

Ne posavjetovavši se s Jošuom, Eleazarom i drugim plemenskim vođama, stvoren je prostor za nesporazum koji je mogao dovesti do strašnog sukoba.

`Na što Isus i Pavao misle kad nas opominju da ne osuđujemo druge? Pročitajte Luka 6,37; Ivan 7,24; 1. Korinćanima 4,5. Zašto je tako lako doći do pogrešnih zaključaka u vezi s motivima drugih?`