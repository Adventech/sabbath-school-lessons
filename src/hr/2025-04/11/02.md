---
title:  POSVEĆENOST
date:   07/12/2025
---

`Pročitajte Jošua 22,1-8. Što nam ti redci govore o posvećenosti pripadnika Rubenovog, Gadovog i polovine Manašeovog plemena?`

Jošua potvrđuje da su plemena s druge strane Jordana u potpunosti ispunila obveze koje su postavili Mojsije i on, što je podrazumijevalo značajnu posvećenost i žrtvu u zajedničkom interesu Izraela kao naroda. Borili su se zajedno sa svojom braćom “dugo vremena”, što zapravo znači šest do sedam godina (usporedi Jošua 11,18; 14,10; Ponovljeni zakon 2,14). Njihove žene i djeca ostali su kod kuće, s istočne strane Jordana, ali su se oni odlučili vjerno boriti zajedno sa svojom braćom, suočavajući se s opasnošću od ranjavanja i pogibije u ratu.

Ti redci posredno naglašavaju važnost jedinstva naroda i zemlje. Oni također pripremaju put za događaj koji slijedi i koji se naposljetku tiče jedinstva. Hoće li izraelska plemena ostati ujedinjena usprkos jasnoj prirodnoj granici koju je Jordan formirao između njih? Hoće li dopustiti da geografija ostavi traga na njihovom identitetu kao naroda, ili će ih njihovo zajedničko bogoslužje jedinom Bogu održati kao Njegov izabrani narod, ujedinjen i jak pod Njegovim teokratskim vodstvom?

Jošua objašnjava na koji je način takva vjernost bila jedino moguća — oni nisu služili svojim sunarodnjacima Izraelcima, već samom Jahvi koji im je povjerio tu misiju.

Isto načelo nalazimo i u Novom zavjetu. Apostol Pavao savjetuje kršćanima da obavljaju službu kao da rade za Boga, a ne samo za ljude (vidi Efežanima 6,7; Kološanima 3,23; 1. Solunjanima 2,4). Uostalom, ima li uzvišenijeg zvanja od rada za Stvoritelja svemira?

U svakodnevnom životu često se suočavamo s izazovima i teškoćama koje nas lako mogu obeshrabriti i navesti da poželimo odustati od borbe. Ponekad se tako lako prepustiti osjećaju nemoći. Međutim, uvijek se možemo pozvati na Gospodnju silu koji obećava da će biti s nama i osposobiti nas da učinimo ono što od nas traži. Ako nam je naš uzvišeni poziv uvijek pred očima, bit ćemo motivirani da idemo naprijed, usprkos neizbježnim izazovima i obeshrabrenjima koja su dio našeg postojanja u našem palom grešnom stanju na ovom svijetu.

`U Jošui 22,5.6 Jošua se obraća plemenima na odlasku pozivajući ih da ostanu vjerni Gospodinu, a onda ih je blagoslovio. Kako bi se naši odnosi u crkvi promijenili kada bismo se više molili jedni za druge?`