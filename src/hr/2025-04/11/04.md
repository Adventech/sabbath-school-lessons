---
title:  PROGONJENI PROŠLOŠĆU
date:   09/12/2025
---

`Pročitajte ponovno Jošua 22,13-15, ali ovog puta u svjetlu Brojeva 25. Zašto su Izraelci izabrali Pinhasa kao vođu izaslanstva za razgovor s dva i po plemena?`

Prije nego što su potpuno prihvatili glasine o nečemu što se moglo shvatiti kao proglašenje neovisnosti, devet i pol plemena, dvaput označenih kao “Izraelci”, šalju izaslanstvo da razjasni namjenu i značenje tog žrtvenika. Izaslanstvo je predvodio Pinhas, sin velikog svećenika Eleazara, koji ga je trebao naslijediti nakon njegove smrti (Jošua 24,33). Pinhas je već stekao određeni ugled kao svećenik koji je okončao razvrat kod Baal Peora (Brojevi 25).

“Kad to opazi Pinhas, sin Eleazara, sina svećenika Arona, ustade ispred zajednice: uze koplje u ruku i pođe za Izraelcem u odaje, i probode ih oboje, Izraelca i ženu; nju kroza slabine. Tako pomor Izraelaca prestade.” (Brojevi 25,7.8)

Pinhas je svakako imao određeni utjecaj. Ostali izaslanici bili su predstavnici devet i pol plemena sa zapadne obale Jordana, od kojih je svaki bio poglavar plemenske zajednice (doslovno “knez doma otačkoga”), unutar klanova u Izraelu.

Izaslanstvo otpočinje optužbu za svetogrđe i pobunu proročkim izrazom “ovako veli”. Razlika je, međutim, u tome što ovdje ne govori Jahve, već “sva zajednica Jahvina” (Jošua 22,16). Oni iznose optužbu za prijestup (grijeh), izdaju i pobunu. Izraz koji se koristi za “grijeh” ili “prijestup” ista je hebrejska riječ kojom se opisuje Akanov grijeh (Jošua 7,1), i koja se u Petoknjižju javlja više puta (na primjer Levitski zakonik 5,15; 6,2; Brojevi 5,6.12). Primjeri Akana i Baal Peora služe kao presedani: jedan za izdaju, a drugi za pobunu. Oni su također pobudili strah kod devet i pol plemena da će čin neovlaštenog podizanja žrtvenika voditi u otpad, idolopoklonstvo i nemoral, što će navući Gospodnji gnjev na sav izraelski narod.

`Svi imamo negativna iskustva iz prošlosti koja oblikuju način na koji ćemo se odnositi prema sličnim događajima u budućnosti. Kako nam Božja milost pomaže da tragedije iz naše prošlosti ne određuju način na koji postupamo prema svojim bližnjima u sadašnjosti?`