---
title:  BLAG ODGOVOR
date:   10/12/2025
---

`Pročitajte Jošua 22,21-29 u svjetlu Izreka 15,1. Što možemo naučiti na osnovi odgovora plemena s istočne strane Jordana?`

Odgovor optuženih, podjednako izravan i snažan kao i optužba, i u tematskom i u strukturnom smislu čini srž ovog poglavlja. Dosad ova plemena nisu odgovarala na optužbe, već su u tišini saslušala tvrdnje koje su iznesene protiv njih. S obzirom na ozbiljnost optužbi, njihovo strpljenje može poslužiti kao primjer, jer su pokazali pravo značenje izreke: “Blag odgovor ublažava jarost, a riječ osorna uvećava srdžbu.” (Izreke 15,1)

Uvodna rečenica obrane počinje nizom božanskih imena pripisanih Izraelovom Bogu: El, Elohim, Jahve (Jošua 22,22). To se ponavlja dvaput sa sve jačom snagom pretvorivši se u svečanu zakletvu s namjerom da se otklone sve sumnje i lažne optužbe koje su skoro dovele do građanskog rata u Izraelu. Čvrsto su uvjereni da Bog u potpunosti zna i razumije situaciju, vjeruju da će i prisutno izaslanstvo doći do istog zaključka. Dva i pol plemena priznaju svoju odgovornost pred Gospodinom i tako što pozivaju Jahvu da im se sam osveti (usporedi Ponovljeni zakon 18,19; 1. Samuelova 20,16) ako su doista krivi.

Slijedi iznenađujući obrat koji s jedne strane pokazuje da je optužba neosnovana (žrtvenik ne mora služiti samo kao mjesto za prinošenje žrtava), a s druge strane objelodanjuje njihovu pravu motivaciju. Strah od odvajanja od Izraela, a ne otpadništvo, bio je pravi razlog za takav njihov postupak. Dakle, gradnja žrtvenika nije bila dokaz otpadništva kao što se pretpostavljalo. Radilo se zapravo o nečemu potpuno suprotnom — oni su djelovali u strahu Gospodnjem, baš kao i plemena sa zapadne obale Jordana. Dakle, prava osnova izraelskog jedinstva nije geografsko područje niti fizički opseg njihove baštine, već njihova duhovna vjernost Gospodnjim zahtjevima.

Iskrene namjere plemena sa zapadne obale rijeke pokazale su se u njihovoj istinskoj radosti kada je utvrđena nevinost plemena s istočne obale. Umjesto da se osjećaju poraženo argumentima svoje braće, oni pokazuju istinsku sreću zato što su se njihove sumnje pokazale kao pogrešne. Građanski rat u Izraelu je izbjegnut i jedinstvo naroda je očuvano.

`Kako se vi nosite s lažnim optužbama? Navedite neka načela na kojima zasnivate svoj stav. Pogledajte Psalam 37,3-6.34.37.`