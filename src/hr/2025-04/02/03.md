---
title:  VRIJEDNOST TAMO GDJE JE NE OČEKUJEMO
date:   06/10/2025
---

`Pročitajte Jošua 2,2-11; Hebrejima 11,31; Jakov 2,25. Što nam ovi redci govore o Rahabi?`

Središnje mjesto u izvještaju o Rahabi zauzima laž koju je ona izrekla da bi zaštitila uhode. Kada razmišljamo o toj njezinoj laži, moramo imati u vidu da je Rahaba bila pripadnica iznimno grešnog društva, što je na kraju dovelo do Božje odluke da ih osudi (Postanak 15,16; Ponovljeni zakon 9,5; Levitski zakonik 18,25-28). Premda je točno da Novi zavjet pohvaljuje njezinu vjeru, pomnjiva raščlamba novozavjetnih osvrta na Rahabin čin otkriva da se nigdje ne odobrava sve što je ona činila, niti se opravdava njezina laž.

U Hebrejima 11,31 potvrdno se govori o vjeri koju je ona pokazala kada je svoju sudbinu vezala za te uhode, umjesto da se drži svoje iskvarene kulture. U Jakovu 2,25 pohvaljuje se njezino primanje dvojice izraelskih uhoda, kao i to što ih je uputila kako da se vrate sigurnim putom. Usred moralno posrnule, iskvarene kulture i Rahabinog vlastitog grešnog načina života, Bog je u svojoj milosti vidio iskru vjere preko koje ju je uspio spasiti. Bog je iskoristio ono što je kod Rahabe bilo dobro — njezinu iskrenu vjeru u Njega i odluku da pripada Njegovom narodu — ali nikad nije pohvalio sve što je ona radila. Bog je ukazao poštovanje Rahabi zbog njezine iznimne hrabrosti i neustrašive vjere, zbog toga što je poslužila kao posrednik spasenja i što je izabrala Njega — izraelskog Boga. Vidjevši što se događa, ona je izjavila: “Jer Jahve, Bog vaš — on je Bog gore na nebesima i dolje na zemlji.” (Jošua 2,11) Značajno je čuti jednu Kanaanku kako priznaje da je Jahve jedini Bog, i to na vrhu, gdje su se, u njezinoj poganskoj religiji, obično upućivale molitve onome što su oni smatrali nebeskim božanstvima.

Izraz koji je Rahaba upotrijebila, prije toga nalazimo samo u kontekstu Božjeg isključivog prava da bude obožavan (Izlazak 20,4; Ponovljeni zakon 4,39; 5,8). Njezine riječi svjedoče o unaprijed donesenoj, svjesnoj odluci da prizna izraelskog Boga kao jedinog pravog Boga. Njezino priznanje pokazuje da je razumjela blisku povezanost između Božje vladavine i suda kojim je Jerihon osuđen na propast.

Njezin moralni izbor ishod je zaključka da u svjetlu Jahvinog suda postoje samo dvije mogućnosti: nastaviti s pobunom protiv Njega i biti uništen, ili se predati u vjeri. Izabravši izraelskog Boga, Rahaba je postala primjer koji pokazuje kakva je mogla biti sudbina svih stanovnika Jerihona da su se obratili izraelskom Bogu za milost.

`Kako nas ovaj izvještaj uči da se u potpunosti trebamo predati Bogu?`