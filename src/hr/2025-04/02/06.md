---
title:  NEOČEKIVANA MILOST
date:   09/10/2025
---

`Pročitajte Jošua 9,21-27. Na koji je način Jošuino rješenje pomirilo pravdu s milošću?`

Čak i da je narod želio napasti Gibeonce, ne bi im bilo dopušteno da to učine zbog zakletve koju su dali poglavari zajednice. Izraelski vođe vodili su se načelom da je zakletva, ako ne uključuje nepravdu ili zločinačku namjeru (Suci 11,29-40), obvezujuća, čak i ako je na vlastitu štetu. U Starom zavjetu, oprez prije davanja zakletve, kao i držanje zakletve, smatraju se vrlinama pobožnih (Psalam 15,4; 24,4; Propovjednik 5,2.6). Pošto je zakletva bila dana u ime Jahve, Izraelovog Boga, vođe je nisu mogli povući.

Svečanom zakletvom koju su položili njihovi vođe, sudbina Izraelaca bila je neraskidivo povezana sa sudbinom Gibeonaca. Zahvaljujući svojoj zadaći da sijeku drva i nose vodu za Božji dom (Jošua 9,23), Gibeonci su postali sastavni dio izraelske bogoslužne zajednice. Odgovor Jošue, za razliku od prijedloga izraelskih vođa da budu sluge “svemu zboru” (Jošua 9,21), pretvorio je kletvu u mogući blagoslov za Gibeonce (usporedi 2. Samuelova 6,11).

Kasnija povijest Gibeona svjedoči o velikim vjerskim povlasticama koje je taj grad uživao, kao i o njihovoj odanosti Božjem narodu. Zakletva koju su tada položili ostala je na snazi naraštajima tako da su, nakon povratka Izraelaca iz babilonskog sužanjstva, Gibeonci bili među onima koji su pomagali u obnovi Jeruzalema (Nehemija 7,25). Njihova djela imat će pozitivne posljedice za svu vječnost, ali samo zahvaljujući Božjoj milosti.

Što bi se dogodilo da Gibeonci nisu sakrili svoj identitet i da su jednostavno zatražili milost kao što je učinila Rahaba? Ne znamo, ali ne možemo isključiti mogućnost da bi, čak i da je zatražena Božja volja, to moglo dovesti do izuzeća Gibeonaca od uništenja. Božji krajnji cilj nije kažnjavanje grešnika, već da ih dovede u pokajanje i da im ukaže svoju milost (usporedi Ezekiel 18,23; 33,11). Prijevara Gibeonaca mora se shvatiti kao pozivanje na Božju milost, na Njegov ljubazan i pravedan karakter. Jer upravo je odbijanje Kanaanaca da se pokaju i njihovo prkošenje Božjim namjerama dovelo do odluke o njihovom uništenju (Postanak 15,16). Bog je pokazao da cijeni to što su Gibeonci priznali Njegovu vrhovnu vlast, što su željeli mir umjesto pobune, i što su se bili spremni odreći idolopoklonstva i obožavati jedinog istinitoga Boga.