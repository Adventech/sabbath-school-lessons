---
title:  NOVA ODANOST
date:   07/10/2025
---

`Pročitajte Jošua 2,12-21; Izlazak 12,13.22.23. Kako nam redci iz Izlaska pomažu da razumijemo nagodbu između uhoda i Rahabe?`

Rahabina nagodba vrlo je jasna: život za život i ljubaznost za ljubaznost. Riječ česed (Jošua 2,12), “ljubazna dobrota”, ima bogato značenje koje je teško izraziti jednom riječju na drugim jezicima. Ona se odnosi prije svega na vjernost Savezu, ali sadrži i pojam vjernosti, milosti, dobročinstva i ljubaznosti.

Rahabine riječi također podsjećaju na Ponovljeni zakon 7,12, gdje se sam Jahve zaklinje da će čuvati svoj česed prema Izraelu. “Za nagradu — budeš li slušao ove naloge, držao ih te izvršavao — Jahve, Bog tvoj, držat će ti Savez svoj i milost [česed] za koje se zakleo tvojim ocima.” (Ponovljeni zakon 7,12)

Zanimljivo je da isto to poglavlje (Ponovljeni zakon 7) proglašava zabranu (herem) uspostavljanja prijateljstva s Kanaancima. A ovdje Rahaba Kanaanka, koja je pod zabranom, na osnovi svoje nove vjere polaže pravo na obećanja dana Izraelcima. I spašena je zahvaljujući svojoj vjeri.

Prva slika koja nam neizbježno pada na um u vezi s razgovorom koji su uhode vodili s Rahabom jest Pasha uoči izlaska iz Egipta. Da bi bili zaštićeni, Izraelci su tada morali ostati u svojim domovima i dovratnike i nadvratnike svojih kuća obilježiti krvlju žrtvenog janjeta.

“Krv neka označuje kuće u kojima vi budete. Gdje god spazim krv, proći ću vas; tako ćete vi izbjeći biču zatornomu kad se oborim na zemlju egipatsku.” (Izlazak 12,13; vidi također Izlazak 12,22.23)

“Narod treba poslušnošću pružiti dokaz o svojoj vjeri. Tako svi oni koji se nadaju da će biti spašeni zaslugama Kristove krvi moraju shvatiti da oni sami moraju sudjelovati u osiguranju svog spasenja. Premda nas samo Krist može otkupiti od kazne prijestupa, mi moramo ostaviti grijeh i okrenuti se poslušnosti. Čovjek se spašava vjerom, a ne djelima, a ipak se njegova vjera mora pokazati na djelu.” (Ellen G. White, Patrijarsi i proroci, str. 224; u izvorniku 279)

U tom slučaju krv je bila znak koji ih je spasio od Božjeg anđela zatornika. Kao što je Bog poštedio živote Izraelaca tijekom posljednjeg zla u Egiptu, tako su Izraelci trebali poštedjeti Rahabu i njezinu obitelj kada je uništenje pogodilo Jerihon.

`Kakvu moćnu evanđeosku poruku možemo naći u ta dva izvještaja? Koje evanđeoske pouke možemo izvući iz njih?`