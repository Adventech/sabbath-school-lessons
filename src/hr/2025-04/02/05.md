---
title:  SUPROTSTAVLJENE VRIJEDNOSTI
date:   08/10/2025
---

`Pročitajte Jošua 9,1-20. Koje su sličnosti i razlike između izvještaja o Rahabi i o Gibeoncima? Zašto su one značajne?`

Ovo poglavlje Knjige o Jošui počinje informacijom da je pet kanaanskih vladara koji su uglavnom vladali državama-gradovima odlučilo učiniti savez protiv Izraelaca. Nasuprot tomu, stanovnici Gibeona odlučili su učiniti savez s Izraelom.

Kako bi prevarili Izraelce i naveli ih da sklope savez s njima, Gibeonci pribjegavaju priči da su oni izaslanici iz daleke zemlje. Prema Ponovljenom zakonu 20,10-18, Bog je napravio razliku između Kanaanaca i naroda koji su živjeli izvan Obećane Zemlje.

Riječ prevedena kao “lukavstvo” može se upotrijebiti u pozitivnom smislu, kada označava razboritost i mudrost (Izreke 1,4; 8,5.12), ili u negativnom, što podrazumijeva zločinačku namjeru (Izlazak 21,14; 1. Samuelova 23,22; Psalam 83,4). U slučaju Gibeonaca, iza njihovog izdajničkog postupka krije se manje destruktivna namjera samoodržanja.

Riječi Gibeonaca upadljivo su slične Rahabinim riječima. I jedne i druge priznaju moć izraelskog Boga i da uspjeh Izraela nije čisto ljudski podvig. Nasuprot ostalim Kanaancima, oni se ne bune protiv Jahvinog plana da tu zemlju dodijeli Izraelcima, i priznaju da sam Bog tjera te narode pred Izraelom. Vijesti o njihovom izbavljenju iz Egipta i pobjedama nad Sihonom i Ogom, potaknuli su i Rahabu i Gibeonce da traže savez s Izraelcima. Međutim, umjesto da izraze spremnost da se predaju izraelskom Bogu, kao što je učinila Rahaba, Gibeonci su pribjegli lukavstvu.

Mojsijev zakon predviđao je način da se sazna Božja volja u slučajevima kao što je ovaj (Brojevi 27,16-21). Jošua se trebao raspitati što je Gospodnja volja u tom pogledu, i tako izbjeći prijevaru Gibeonaca.

Osnovna je dužnost teokratskog vođe, i bilo kojeg kršćanskog vođe, da traži Božju volju (1. Ljetopisa 28,9; 2. Ljetopisa 15,2; 18,4; 20,4). Pošto su to zanemarili, Izraelci su bili prisiljeni prekršiti osnovne uvjete za osvajanje zemlje, ili prekršiti zakletvu koju su dali u Gospodnje ime i koja je bila podjednako obvezujuća.

`Koliko ste se često našli u sukobu između dviju naizgled suprotstavljenih biblijskih vrijednosti?`