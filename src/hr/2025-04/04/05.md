---
title:  JAHVE ĆE SE BORITI ZA VAS
date:   22/10/2025
---

`Prema Izlasku 14,13.14.25, kakav je bio Božji prvobitni i idealni plan o sudjelovanju Izraelaca u ratu?`

U tom kriznom trenutku, kad je izraelski narod bio stjeran u slijepu ulicu, Mojsije mu se obratio riječima: “Ne bojte se … Stojte čvrsto pa ćete vidjeti što će vam Jahve učiniti da vas danas spasi: Egipćane koje danas vidite nikad više nećete vidjeti. Jahve će se boriti za vas. Budite mirni!” (Izlazak 14,13.14) Prema biblijskom izvještaju, čak su i sami Egipćani to razumjeli: “Bježimo od Izraelaca! — poviču Egipćani — jer Jahve se za njih bori protiv Egipćana!” (Izlazak 14,25)

Božje čudesno djelovanje u korist bespomoćnih Izraelaca, nevještih u ratovanju, postaje model. Izlazak iz Egipta bio je model, paradigma Božjeg djelovanja u životu Izraelaca. Ne samo da Jahve ovdje vodi bitku, već se od Izraela zahtijeva da se ne bori (Izlazak 14,14). Bog je ratnik, inicijativa pripada Njemu. On uspostavlja strategiju, određuje sredstva i predvodi pohod. Kad se Jahve ne bi borio za Izrael, oni ne bi imali nikakvih izgleda za uspjeh.

Ellen G. White tumači to kao odraz činjenice da “Božja namjera nije bila da oni zadobiju zemlju ratom, već pokornošću i bespogovornom poslušnošću Njegovim zapovijedima.” (Ellen G. White, The Signs of the Times, 2. rujna 1880.) Kao i prigodom njihovog izbavljenja iz Egipta, Bog će voditi bitke za njih. Sve što se od njih očekivalo, bilo je da mirno stoje i budu svjedoci Njegovog moćnog djelovanja.

Povijest pokazuje da se Izrael, kad god je imao dovoljno povjerenja u Boga, nije morao boriti (vidi 2. o kraljevima 19; 2. Ljetopisa 32; Izaija 37). Prema Božjem idealnom planu, Izrael se nikad nije trebao sam boriti. To što je Bog dopustio da oni imaju udjela u ratu vođenom protiv Kanaanaca, bilo je posljedica njihovog nevjerovanja, pokazanog nakon izlaska iz Egipta. Kao što nisu morali podići ni jedan jedini mač protiv Egipćana prigodom izlaska, tako se ne bi morali boriti ni prigodom osvajanja Kanaana (Ponovljeni zakon 7,17-19).

`“Da Izraelci nisu gunđali protiv Gospodina, On ne bi dopustio da njihovi neprijatelji ratuju s njima.” (Ellen G. White, The Story of Redemption, str. 134) Kako gunđanje može utjecati na naš život danas?`