---
title:  BOG JE RATNIK
date:   21/10/2025
---

`Pročitajte Izlazak 2,23-25; 12,12.13; 15,3-11. Što to znači da je Bog ratnik?`

Tijekom svojeg dugog boravka u Egiptu, Izraelci su zaboravili pravog Boga svojih predaka. Kao što su mnoge epizode tijekom njihovog putovanja kroz pustinju pokazale, njihovo znanje o Bogu Abrahama, Izaka i Jakova izblijedjelo je, i oni su u svoje vjerske običaje umiješali poganske elemente (usporedi Izlazak 32,1-4). Pod tlačenjem Egipćana, vapili su Gospodinu (Izlazak 2,23-25) i Gospodin je u odgovarajuće vrijeme djelovao u njihovu korist.

Međutim, sukob opisan u prvih dvanaest poglavlja Knjige Izlaska bio je veći od običnog odmjeravanja snaga između Mojsija i faraona. Prema drevnoj bliskoistočnoj ratnoj ideologiji, sukobi između naroda smatrali su se sukobima između njihovih bogova. U Izlasku 12,12 stoji da je Jahve sudio ne samo faraonu, već i egipatskim bogovima, tim moćnim demonima (Levitski zakonik 17,7; Ponovljeni zakon 32,17), koji su stajali iza okrutne sile i nepravednog društvenog sustava u Egiptu.

Na kraju krajeva, Bog je u ratu s grijehom i neće trpjeti taj sukob zauvijek (Psalam 24,8; Otkrivenje 19,11; 20,1-4.14). Svi pali anđeli, kao i ljudska bića koja su se konačno i nepopravljivo poistovjetila s grijehom, bit će uništeni. U svjetlu svega toga, bitke protiv zemaljskih stanovnika moraju se shvatiti kao ranija faza tog sukoba, koji će vrhunac dostići na križu, a završetak na posljednjem sudu, kada će Božja pravednost i Njegov karakter ljubavi biti obranjeni.

Koncept potpunog uništenja Kanaanaca mora se razumjeti na osnovi biblijskog pogleda na svijet, prema kojem je Bog umiješan u veliki sukob s predstavnicima zla u svemiru. U tom se sukobu dovodi u pitanje Božji ugled i karakter (Rimljanima 3,4; Otkrivenje 15,3).

Budući da je grijeh ušao u ljudsko postojanje, nitko ne može stajati na ničijem tlu. Čovjek mora biti na Božjoj strani ili na strani zla. Dakle, imajući tu pozadinu na umu, iskorjenjivanje Kananaaca treba promatrati kao najavu konačnog suda.

`Postojanje velikog sukoba dopušta da budete samo na jednoj od dvije strane. Kako znate na čijoj ste strani?`