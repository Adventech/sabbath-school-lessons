---
title:  SLJEDEĆI NAJBOLJI IZBOR
date:   23/10/2025
---

`Pročitajte Izlazak 17,7-13; Jošua 6,15-20. Koje sličnosti nalazite u ta dva ratna izvještaja? U čemu se oni razlikuju?`

Prvi slučaj da se Izrael borio nakon izlaska zabilježen je u Izlasku 17, gdje su se Izraelci branili od Amalečana. Izrael je bio svjedok neograničene moći koju je Bog pokazao, prvo puštanjem zala na Egipćane, a potom i vođenjem Izraelaca do slobode. Vidjeli smo da Božji prvobitni plan za Izrael nije uključivao borbu protiv drugih naroda (Izlazak 23,28; 33,2). Ali ubrzo nakon svojeg izbavljenja iz Egipta, Izraelci su počeli gunđati na putu (Izlazak 17,3), dovodeći u pitanje čak i Božju prisutnost među njima. Upravo u tom trenutku Amalečani su se došli boriti protiv Izraela. To nije bila slučajnost. Bog je dopustio da oni napadnu Izrael, kako bi Mu narod ponovno naučio vjerovati.

Ne odbacujući svoja načela, Bog se spušta na razinu na kojoj se nalazi Njegov narod, neprestano ih pozivajući da se vrate na idealan plan, na potpuno i bezrezervno povjerenje u božansko djelovanje. Zapravo, zakon o ratu (Ponovljeni zakon 20) dan je tek nakon četrdesetogodišnjeg iskustva u pustinji, što je također bilo izazvano nevjerovanjem Izraela. Nove okolnosti zahtijevale su nove strategije, i tek tada je Bog zahtijevao od Izraela da potpuno uništi Kanaance (Ponovljeni zakon 20,16-18).

Osim činjenice da je rat postao nužnost za Izrael, ispostavilo se da je to bio i ispit njihove odanosti Jahvi. Bog ih nije odbacio, već im je dopustio da budu svjedoci Njegove sile tako što će iskusiti potpunu ovisnost o Njemu.

Sudjelovanje Izraelaca u tom ratu vidi se na osnovi zaključka koji Jošua izvlači na kraju svoje knjige. Tu se za Kanaance kaže da su se borili protiv Izraelaca (Jošua 24,11). Premda je rušenje jerihonskih zidina bilo ishod božanskog čuda, Izraelci su se morali aktivno uključiti u bitku i suočiti s tvrdoglavim otporom stanovnika grada.

Sudjelovanjem u oružanom sukobu Izraelci su mogli razviti bezuvjetno povjerenje u Jahvinu pomoć. Ipak, uvijek su bili podsjećani (Jošua 7,12.13; 10,8) da ishod svake bitke na kraju leži u Gospodnjim rukama, a jedini način na koji su oni mogli utjecati na ishod vojnog sukoba bilo je njihovo vjerovanje ili nevjerovanje u Gospodnja obećanja. Izbor je bio na njima.