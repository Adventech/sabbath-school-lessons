---
title:  VOĐA VOJSKE JAHVINE
date:   19/10/2025
---

`Pročitajte Jošua 5,13-15. Što taj tekst govori o pozadini osvajanja Kanaana?`

Izrael je upravo prešao preko Jordana i stupio na neprijateljsko tlo. Jerihonska tvrđava stoji pred njima s čvrsto zatvorenim vratima (Jošua 6,1). U tom trenutku narod nema nikakvu jasnu predodžbu o bilo kakvoj borbenoj strategiji. Što još više zabrinjava, Izrael ima samo praćke, koplja i strelice za napad na utvrđeni grad koji može izdržati dugotrajnu opsadu.

Na pitanja u vezi s identitetom neobičnog posjetitelja, Jošua dobiva prilično nejasan odgovor: “Ne.” Odgovor tog posjetitelja otkriva Njegovu nespremnost da se svrsta u neku od kategorija koje je Jošua spomenuo. Drugim riječima, pravo pitanje nije je li On na Jošuinoj na strani, već je li Jošua na Njegovoj strani.

`Usporedite Jošua 5,14.15 i 2. o kraljevima 6,8-17; Nehemija 9,6; Izaija 37,16. Što tu saznajete o identitetu vođe vojske Jahine?`

Premda je izraz “vođa vojske Jahvine” jedinstven za hebrejsku Bibliju, kombinacija izraza “vođa” i “vojska” uvijek se odnosi na vojnog vođu. Riječ “vojska” u Svetom pismu može se odnositi na vojne trupe, na anđele ili na nebeska tijela.

Preutjelovljeni Krist pojavljuje se pred Jošuom ne samo kao saveznik, niti čak kao pravi Vođa izraelske vojske, već kao Vođa nevidljive, ali stvarne vojske anđela uključene u daleko veći sukob od onoga koji je postojao između Jošue i Kanaanaca. Jošuina reakcija jasno pokazuje da je razumio tko je taj Vođa. On je jednak s Bogom i Jošua pada ničice pred Njim u znak dubokog štovanja i obožavanja (Jošua 5,14; Postanak 17,3; 2. Samuelova 9,6; 2. Ljetopisa 20,18). Sada je spreman primiti borbenu strategiju za vojni pohod koji je sastavni dio daleko većeg sukoba u koji je umiješan i sam Gospodin nad vojskama.

`Koju utjehu možemo i trebamo crpiti iz spoznaje da “vođa vojske Jahvine” brani svoj narod?`