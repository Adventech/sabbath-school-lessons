---
title:  RAT NA NEBU
date:   20/10/2025
---

`Jošua je shvatio da je ta borba dio većeg sukoba. Što mi znamo o tom sukobu u koji je i sam Bog uključen? Pročitajte Otkrivenje 12,7-9; Izaija 14,12-14; Ezekiel 28,11-19; Daniel 10,12-14.`

Bog je naselio svemir odgovornim bićima kojima je dao slobodnu volju, što je bio preduvjet da bi mogla voljeti. Ona mogu birati hoće li postupati u skladu s Božjom voljom ili nasuprot njoj. Jedan od najmoćnijih anđela, Lucifer, pobunio se protiv Boga i povukao velik broj anđela sa sobom.

Proroci Izaija i Ezekiel govore o tom sukobu, premda neki tumači pokušavaju ograničiti značenje tekstova u Izaiji 14 i Ezekielu 28 na babilonskog kralja i vladara grada Tira. Međutim, u biblijskom tekstu postoje jasne naznake koje upućuju na transcendentnu ili onostranu stvarnost. Babilonski kralj je prikazan kao netko tko je bio na Nebu pred Božjim prijestoljem (Izaija 14,12.13), a za tirskog vladara se kaže da je boravio u Edenu kao kerubin zaklanjač na Božjoj svetoj gori (Ezekiel 28,12-15). Ništa od toga ne vrijedi za vladare Babilona i Tira.

Za te zemaljske vladare također se ne može reći da su bili besprijekorni kao “uzor savršenstva”. Dakle, te osobine upućuju na nešto više od doslovnih kraljevstava Babilona i Tira.

Izaija iznosi usporedbu (hebr. mašal) čije značenje nadilazi neposredan povijesni kontekst. U ovom slučaju babilonski kralj postaje oličenje pobune, samodovoljnosti i oholosti. Slično tomu, Ezekiel pravi razliku između tirskog kneza (Ezekiel 28,2) i tirskog kralja (Ezekiel 28,11.12), pri čemu knez, na osnovi svojeg djelovanja u zemaljskom kraljevstvu, postaje simbol kralja koji djeluje u nebeskom kraljevstvu.

Prema Danielu 10,12-14 ta buntovna nebeska bića ometaju ispunjenje Božjih namjera na Zemlji. Upravo u svjetlu te povezanosti između Neba i Zemlje moramo razumjeti božansko odobrenje za ratove koje je Izrael vodio. Trebamo ih prepoznati kao zemaljsko očitovanje velikog sukoba između Boga i Sotone i između dobra i zla — što sve na kraju vodi k cilju obnove Božje pravde i ljubavi u ovom palom svijetu.

`Na koje načine vidimo stvarnost tog velikog sukoba između dobra i zla u svijetu oko nas i u našem vlastitom životu?`