---
title:  BEZAKONJE KANAANACA
date:   26/10/2025
---

`Pročitajte Postanak 15,16; Levitski zakonik 18,24-30.9-14; Ezekiel 9,11. Što nam ti tekstovi govore o širem planu koji je Bog imao kada je Kanaan predao Izraelcima?`

Da bismo u potpunosti razumjeli što se podrazumijeva pod bezakonjem naroda koji su naseljavali Kanaan, trebamo gledati dalje od Knjige o Jošui. Gnjusni običaji tih naroda, kao što su žrtvovanje djece, gatanje, vračanje, bacanje čini, nekromancija (prizivanje mrtvih) i spiritizam daju nam neki nagovještaj o tome (Ponovljeni zakon 18,9-12).

Otkriće drevnih ugaritskih tekstova (iz Ras Šamre) pruža bolji uvid u kanaansku religiju i društvo, i jasno pokazuje da osuda te kulture nije samo razumljiva, već — prema starozavjetnim moralnim mjerilima — i opravdana.

Kanaanska religija zasnivala se na vjerovanju da su prirodne pojave, koje osiguravaju plodnost, određene seksualnim odnosima između bogova i božica. A budući da su seksualnu aktivnost božanstava zamišljali u skladu s vlastitim seksualnim ponašanjem, upuštali su se u obredne spolne odnose kako bi potaknuli bogove i božice da to isto čine. Taj koncept doveo je do uspostavljanja “svete” prostitucije, u okviru koje su muške i ženske prostitutke sudjelovale u orgijskim obredima, što je, opet, sve bilo dio njihovih vjerskih običaja!

Narod se ne može uzdići na višu moralnu razinu od božanstava kojima se klanja. S obzirom na shvaćanje božanstava kakvo su imali Kanaanci, nije nikakvo čudo što su njihovi vjerski običaji obuhvaćali i žrtvovanje djece, protiv čega Biblija posebno upozorava.

Arheološki dokazi potvrđuju da su stanovnici Kanaana redovno žrtvovali svoju prvorođenu djecu bogovima, zapravo demonima kojima su se klanjali. Nađeni su mali kosturi zgnječeni u velike posude sa zavjetnim natpisima, koji svjedoče o njihovoj ponižavajućoj religiji i o tome što je ona značila za mnogu njihovu djecu.

Istrebljenje Kanaanaca, dakle, nije bilo neka naknadna misao, nešto što se pojavilo nakon Božje odluke da Kanaan preda Izraelcima. Stanovnicima Kanaana dano je vrijeme ispita, vrijeme dodatne milosti tijekom kojeg su oni imali mogućnost da upoznaju Boga i Njegov karakter zahvaljujući svjedočenju patrijarha koji su živjeli među njima. Imali su priliku, ali su je očito protratili i nastavili sa svojim užasavajućim običajima, sve dok ih Gospodin na kraju nije bio prisiljen zaustaviti.