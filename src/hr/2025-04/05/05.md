---
title:  SLOBODAN IZBOR
date:   29/10/2025
---

`Pročitajte Ponovljeni zakon 20,10.15-18; 13,12-18; Jošua 10,40. Na koji nam način zakon o ratu i postupanje s idolopokloničkim gradovima u Izraelu, koji su zabilježeni u Ponovljenom zakonu, pomažu da razumijemo ograničenje potpunog uništenja u ratu u kojem su Izraelci sudjelovali?`

Hebrejski tekst jedinstvenim izrazom opisuje uništenje ljudi u ratu: herem. Taj se izraz odnosi na ono što je “zabranjeno”, “prokleto” ili “određeno za uništenje”. U većini slučajeva on označava potpuno i neopozivo stavljanje ljudi, životinja, ili neživih predmeta u Božju isključivu domenu, što je tijekom rata, u većini slučajeva, podrazumijevalo njihovo uništenje. Herem kao pojam i praksu potpunog iskorjenjivanja naroda u ratu, valja razumjeti u svjetlu Božjeg sukoba sa silama zla u svemiru, u kojem su u pitanje dovedeni Njegov karakter i ugled.
Ponovimo još jednom — od pojave grijeha u svijetu nema neutralnosti: čovjek je ili na Božjoj strani ili je protiv Njega. Jedna strana vodi u život, vječni život, dok druga vodi u smrt, vječnu smrt.

Praksa potpunog uništenja dočarava Božji pravedni sud nad grijehom i zlom. Bog je djelomično izvršenje svojeg suda na jedinstven način povjerio svojem izabranom narodu, drevnom Izraelu. Odluka o uništenju bila je pod Njegovom čvrstom teokratskom upravom, ograničena na određeno povijesno razdoblje, na konkretno osvajanje i točno definirano geografsko područje — drevni Kanaan. Kao što smo vidjeli u jučerašnjem proučavanju, oni koji su došli pod udar uništenja, stalno su se bunili protiv Božjih ciljeva, prkosili im i nikad se nisu pokajali. Božja odluka da ih uništi nije bila, dakle, ni proizvoljna niti nacionalistički utemeljena.

Štoviše, Izrael je mogao očekivati isto postupanje prema sebi ako bi odlučio prihvatiti isti način života kao Kanaanci (usporedi Ponovljeni zakon 13). Iako se može steći dojam da su skupine na svakoj od tih strana u božanskom ratu bile unaprijed određene, (Izraelci da baštine zemlju, a Kanaanci da budu uništeni), ipak je postojala mogućnost prelaska s jedne strane na drugu, kao što ćemo vidjeti u slučaju Rahabe, Akana i Gibeonaca.

Narodima nije proizvoljno dana zaštita, niti su proizvoljno osuđeni na prokletstvo. Oni koji su imali koristi od odnosa s Jahvom, mogli su svoj povlašteni položaj izgubiti ako se pobune, a oni koji su bili pod prokletstvom, mogli su se pokoriti Jahvinoj vlasti i živjeti.

`Koje su duhovne posljedice kanaanskog prkošenja Bogu s aspekta naših okolnosti danas? To jest, kakve su posljedice naših slobodnih izbora po nas osobno?`