---
title:  "LIŠAVANJE POSJEDA ILI UNIŠTENJE?"
date:   28/10/2025
---

`Usporedite Izlazak 23,28-30; 33,2; 34,11; Brojevi 33,52 i Ponovljeni zakon 7,20 sa sljedećim tekstovima: Izlazak 34,13; Ponovljeni zakon 7,5; 9,3; 12,2.3; 31,3.4. Što ti tekstovi otkrivaju o svrsi tog osvajanja i razmjerima uništenja?`

Božji prvobitni cilj u vezi s Kanaancima nije bio njihovo potpuno uništenje, već oduzimanje njihovih posjeda. Ispitivanje odlomaka koji opisuju način na koji je Izrael trebao biti uključen u te osvajačke bitke, otkriva upotrebu izraza koji se odnose na oduzimanje imovine, protjerivanje i raseljavanje stanovnika Obećane Zemlje. Druga skupina izraza koja opisuje uništenje i u kojima je Izrael vršitelj radnje, odnosi se uglavnom na nežive predmete kao što su objekti poganskog bogoslužja i predmeti određeni za uništenje. Jasno je da su mjesta poganskog bogoslužja i žrtvenici bili glavna središta kanaanske religije.

Sveti rat uglavnom je bio usmjeren protiv iskvarene kanaanske kulture i društva. Da bi izbjegao oskvrnuće, Izrael je morao uništiti sve elemente koji su širili pokvarenost. Međutim, svi stanovnici Kanaana, i oni koji bi kao pojedinci priznali Božju vladavinu prije osvajanja, ili čak tijekom osvajanja, imali bi se mogućnost izbaviti tako što bi se iselili (Jošua 2,9-14; usporedi Suci 1,24-26). Jedini dio kanaanskog stanovništva koji je bio osuđen na uništenje bili su oni koji su se povukli u utvrđene gradove, otvrdnuli svoja srca i tvrdoglavo nastavili pobunu protiv Božjeg plana za Izraelce (Jošua 11,19.20).

Međutim, to pokreće pitanje: Ako je prvobitni cilj osvajanja Kanaana bio da se stanovnici zemlje istjeraju, a ne zatru, zašto su Izraelci morali pobiti tako mnogo ljudi?

Analiza biblijskih tekstova u vezi s osvajanjem Kanaana otkriva da je prvobitna namjera osvajanja podrazumijevala raseljavanje kanaanskog stanovništva. Međutim, većina Kanaanaca, poput egipatskog faraona, otvrdnula je svoje srce. Oni su se poistovjetili sa svojom kulturom u toj mjeri da je uništenje njihove kulture značilo da i oni sami moraju biti uništeni.

`Koje elemente u vlastitom karakteru i navikama morate iskorijeniti i potpuno uništiti?`