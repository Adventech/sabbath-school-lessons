---
title:  VRHOVNI SUDAC
date:   27/10/2025
---

`Pročitajte Postanak 18,25; Psalam 7,12; 50,6; 82,1; 96,10; 2. Timoteju 4,1.8. Što ti redci govore o Božjem moralnom karakteru? Kako nam Božja uloga kao Suca cijelog svemira pomaže da razumijemo pitanje božanskog rata?`

Svetost Božjeg karaktera podrazumijeva da On ne podnosi grijeh. On je strpljiv. Međutim, grijeh mora požeti svoje konačne posljedice koje vode u smrt (Rimljanima 6,23). Jahve je objavio rat protiv grijeha, gdje god se on nalazio, bilo u Izraelu ili među Kanaancima. Izrael nije bio posvećen svojim vođenjem svetih ratova ništa više nego ostali narodi (Ponovljeni zakon 9,4.5; 12,29.30), koji su ponekad postajali oruđe Jahvinog suda protiv svojeg izabranog naroda. Za razliku od drugih starih bliskoistočnih naroda, Izraelci su doživljavali i obrnuti sveti rat, kada se Bog nije borio za njih, već protiv njih, dopuštajući njihovim neprijateljima da ih tlače (usporedi Jošua 7).

Čitav koncept svetog rata može se razumjeti samo ako se promatra u svjetlu Božjeg djelovanja kao Suca. Kada se sagledaju na taj način, izraelski osvajački ratovi poprimaju potpuno drugačiji karakter. Nasuprot osvajačkim ratovima koji imaju za cilj samouzdizanje, i koji su bili tako uobičajeni u starom svijetu (a i danas su), izraelski ratovi nisu vođeni da bi narod stekao slavu, već da bi uspostavio Božju pravdu i mir u zemlji. Dakle, u srži razumijevanja koncepta svetog rata stoji koncept Božje vladavine i vlasti, koji su u pitanju kada je riječ o slici Boga kao ratnika, baš kao i slici Boga kao kralja i kao suca.

Jahve kao ratnik, budući da je On i sudac, posvećuje se provođenju, učvršćivanju i održavanju vladavine Zakona, koji je odraz Njegovog karaktera. Slika Boga kao ratnika, slično Njegovoj slici kao kralja i suca, naglašava da Jahve neće trpjeti pobunu protiv poretka koji je On uspostavio. Dakle, može se reći da Jahvino djelovanje nikad nije rat sam po sebi, niti pobjeda sama po sebi, već obnavljanje pravde i mira. Na kraju krajeva, suditi i voditi rat, ili uspostaviti pravdu, jedno je te isto ako je Bog vršitelj radnje.

`Razmišljajte o Bogu kao pravednom sucu koga je nemoguće podmititi ili utjecati na Njega da bude pristran. U kojem je smislu Bog, koji neće beskonačno trpjeti grijeh, tlačenje, stradanje nevinih i iskorištavanje potlačenih, sastavni dio Evanđelja?`