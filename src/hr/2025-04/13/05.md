---
title:  OPASNOSTI IDOLOPOKLONSTVA
date:   24/12/2025
---

`Pročitajte Jošua 24,22-24. Zašto je Jošua morao ponoviti poziv Izraelcima da odbace svoje idole?`

Prijetnja koju donosi idolopoklonstvo nije teoretska. Prije, u Moapskoj ravnici, u sličnom kontekstu, Mojsije je pozvao narod na istu odluku (Ponovljeni zakon 30,19.20). Bogovi o kojima je riječ nisu egipatski niti bogovi naroda koji žive preko rijeke, već oni koji se nalaze “među njima”. Zato Jošua poziva pripadnike svojeg naroda da priklone svoja srca Gospodinu. Hebrejski izraz koji je tu upotrijebljen, natah, znači “prikloniti se”, “sagnuti se”. On opisuje Boga od kojega se očekuje da se sagne i sluša molitve (2. o kraljevima 19,16; Psalam 31,3.4; Daniel 9,18), a to je i stav koji su proroci poslije zahtijevali od Izraela (Izaija 55,3; Jeremija 7,24). On ukazuje na Salomonov otpad kada se njegovo srce priklonilo tuđim bogovima (1. o kraljevima 11,2.4.9). Grešno ljudsko srce nema prirodnu sklonost da se prikloni i sluša Božji glas. Potrebna je svjesna odluka s naše strane da bismo ga usmjerili k ispunjavanju Božje volje.

Odgovor Izraelaca doslovno glasi: “Slušat ćemo Božji glas.” Taj izraz naglašava odnosni aspekt poslušnosti. Od Izraela se ne traži da rutinski slijedi neka beživotna pravila. Savez se odnosi na živi odnos s Gospodinom, koji se ne može u potpunosti izraziti pukim propisima. Vjera Izraelaca nikad nije trebala biti legalistička, već kao stalni razgovor u vjeri i ljubavi sa svetim i milostivim Spasiteljem.

Čak i nakon trostrukog obećanja naroda da će služiti Jahvi, što podrazumijeva, kao što je Jošua zapovjedio, uklanjanje tuđih bogova između njih, nema izvještaja da se to dogodilo. U cijeloj knjizi uobičajeno je da se izvještava o ispunjenju Jošuinih (ili Mojsijevih) zapovijedi kao o primjeru poslušnosti. Nepostojanje takvog izvještaja sada na kraju knjige, ostavlja Jošuin poziv otvorenim. Glavni poziv knjige — da se služi Jahvi — nije namijenjen samo Jošuinom naraštaju, već i svakom novom naraštaju Božjeg naroda koja će čitati ili slušati tu poruku.

`Koliko ste često obećali Gospodinu da ćete učiniti nešto, a ipak niste? Zašto niste? Što vam vaš odgovor govori o milosti?`