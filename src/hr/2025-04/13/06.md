---
title:  DOBAR SVRŠETAK
date:   25/12/2025
---

`Pročitajte završne riječi o Jošui koje je zapisao neki nadahnuti pisar (Jošua 24,29-33). U kojem smislu te riječi ne samo što se osvrću na prošlost, već upućuju i na budućnost?`

U zaključku u kojem izvještava o smrti Jošue i velikog svećenika Eleazara, autor dovodi ovu knjigu do otrežnjujućeg svršetka. Osvrćući se u isto vrijeme na pokop Jošue, pokop Eleazara i pokapanje Josipovih kostiju, on stvara kontrast između života izvan zemlje i početka života u zemlji. Više nema potrebe za lutanjem. Zemni ostaci vođa ne moraju se nositi sa sobom. Patrijarsi su pokopali svoje rođake u špilji (Postanak 23,13.19; 25,9. 10), u polju kupljenom u Šekemu (Posanak 33,19). Sada narod pokapa svoje vođe na tlu vlastite baštine, što im daje osjećaj trajnosti. Obećanja dana patrijarsima ispunjena su. Jahvina vjernost predstavlja tu povijesnu nit koja povezuje Izraelovo potomstvo s njegovom sadašnjošću i budućnošću.

Kao što završni odlomci knjige povezuju cijeli narativ sa širom slikom prošlosti, tako upućuju i na budućnost. Bivši nadbiskup Canterburyja, lord George Cary, u glavnom govoru održanom u crkvi Svetog Trojstva u Shrewsburyju, izjavio je da je Anglikanska crkva “samo jedan naraštaj udaljena od izumiranja”.

Zapravo, crkva je uvijek samo jedan naraštaj udaljena od izumiranja, a tako je bilo i sa starozavjetnim Božjim narodom. Jedno veliko poglavlje u izraelskoj povijesti završilo je. Sudbina naroda sada ovisi o odgovorima na mnoga pitanja koja se tiču budućnosti. Hoće li Izrael biti odan Gospodinu? Hoće li biti u stanju nastaviti nedovršeni zadatak osvajanja cijele zemlje? Hoće li se Izraelci držati Jahve i ne uplitati se u obožavanje idola? Naraštaj pod Jošuinim vodstvom bio je vjeran Bogu, ali hoće li i sljedeći naraštaj očuvati isti duhovni smjer koji je zacrtao njihov veliki vođa? Čitajući Jošuinu knjigu, svaki idući naraštaj Božjeg naroda mora se suočiti s istim pitanjima. Njihov uspjeh ovisit će o odgovorima koje budu davali u svojem svakodnevnom životu, i o tome kako se budu odnosili prema istinama koje su naslijedili.

`Poput Pavla, Jošua je “dobar boj vojevao” (2. Timoteju 4,7). Koji je bio ključ Jošuinog uspjeha? Koje odluke vi trebate donijeti danas da biste svoj životni put završili s istom sigurnošću u spasenje?`