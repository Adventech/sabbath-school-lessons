---
title:  "VI STE BILI TAMO!"
date:   21/12/2025
---

`“Jošua potom sabra sva plemena Izraelova u Šekem; i sazva starješine Izraelove, glavare, suce i upravitelje njihove, i oni stadoše pred Bogom.” (Jošua 24,1)`

Šekem je bio mjesto gdje je Abraham podigao žrtvenik po svojem dolasku u zemlju, i gdje mu je Bog prvi put dao obećanje o zemlji (Postanak 12,7). A sada, kad su obećanja Abrahamu ispunjena, Izrael obnavlja Savez s Bogom na istom mjestu gdje je prvo obećanje bilo prvi put dano. Jošua upućuje poziv koji podsjeća na Jakovljeve riječi: “Maknite, dakle, tuđe bogove koji su među vama.” (Jošua 24,23; usporedite Postanak 35,2-4). Geografski element tog događaja sam po sebi prenosi poziv da se pokaže nepodijeljena odanost Gospodinu i da se odbace svi drugi “bogovi”.

`Pročitajte Jošua 24,2-13. Na što je stavljen glavni naglasak u Božjoj poruci Izraelu?`

Bog je glavni vršitelj radnje u tom osvrtu na prošlost: “uzeo sam”, “dao sam”, “poslao sam”, “udario sam”, “učinio sam”, “izveo sam”, “izbavio sam”, itd. Izrael nije glavni protagonist tog zbivanja, već njegov objekt. Bog je taj koji je stvorio Izrael. Da se Bog nije umiješao u Abrahamov život, i oni bi služili istim idolima. Postojanje Izraela kao naroda nije zasluga bilo kojega njegovog pretka, već isključivo djelo Božje milosti. Dakle, činjenica da su se Izraelci naselili u toj zemlji nije povod za hvalisanje, već razlog zašto bi trebali služiti Bogu.

U Gospodnjem govoru pet puta se prelazi s “vi” na “oni” (očevi) i obrnuto. Očevi i ovaj naraštaj u Šekemu smatraju se kao jedno. Jošua pokazuje ono što je Mojsije u Ponovljenom zakonu 5,3 već potvrdio — da Bog nije uspostavio Savez samo s očevima, već i sa svima koji su bili prisutni u trenutku kada je Jošua govorio. To veliko mnoštvo koje je sada stajalo pred njim nije doživjelo izlazak. Nisu “svi” bili kod Horeba. Pa ipak, Jošua kaže da su svi oni bili tamo. Ukratko, pouke iz prošlosti moraju se usvojiti u svakom novom naraštaju. Jer Bog koji je djelovao u životu predaka u prošlosti, spreman je djelovati i u životu sadašnjeg naraštaja.

`Na koje načine mi kao crkva možemo steći jači osjećaj zajedničke odgovornosti, to jest shvatiti da ono što činimo kao pojedinci utječe i na sve ostale u crkvi?`