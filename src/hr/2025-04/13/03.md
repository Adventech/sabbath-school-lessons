---
title:  "“SAVRŠENO I VJERNO”"
date:   22/12/2025
---

`Koji poziv Jošua upućuje Izraelcima? Jošua 24,14.15. Što znači služiti Gospodinu “savršeno i vjerno”?`

Jošuin poziv jasno izražava činjenicu da je Izrael trebao odlučiti hoće li poslušnošću Stvoritelju sačuvati svoju neovisnost i živjeti u zemlji, ili će ponovno biti jedan od mnogih idolopokloničkih naroda bez jasnog identiteta, svrhe i misije. Izbor je na njima.

Jošuin poziv je dvostruk: Izrael se treba bojati Boga i služiti Mu “savršeno i vjerno”. Bojati se Boga ne znači živjeti u stalnom strahu i emotivnoj nesigurnosti. To se odnosi na strahopoštovanje koje proizlazi iz uviđanja Božje nezamislive veličine, svetosti i bezgraničnosti s jedne strane, i naše malenosti, grešnosti i ograničenosti s druge. Strah Gospodnji stalna je svjesnost o važnosti Njegovih zahtjeva, spoznaja da On nije samo naš nebeski Otac, već i naš božanski Kralj. Takva svjesnost vodi u život poslušnosti Bogu (Levitski zakonik 19,14; 25,17; Ponovljeni zakon 17,19; 2. o kraljevima 17,34). Dok “strah” opisuje unutarnji stav koji mora odlikovati Izraelce, praktičan ishod strahopoštovanja prema Bogu je služba.

Služba koja se zahtijeva od Izraela opisuje se dvjema hebrejskim riječima: “savršeno” i “vjerno”. Prvi izraz (tamim) uglavnom se koristi kao pridjev kojim se opisuje savršenstvo žrtvene životinje. Drugi izraz koji opisuje Izraelovu službu, emet, jest “vjerno”. Taj izraz uglavnom označava postojanost i stabilnost. Obično se odnosi na Boga, čiji karakter odlikuje vjernost koja se pokazala u odnosu prema Izraelu.

Vjerna osoba je pouzdana i dostojna povjerenja. Jošua traži od Izraela da pokaže istu odanost Bogu kakvu je Bog pokazao prema svojem narodu u prošlosti. To nije samo izvanjsko pokoravanje Njegovim zahtjevima, već ono što izvire iz nepodijeljene nutarnje dosljednosti srca. Njihov život treba odražavati zahvalnost Bogu za ono što je On učinio za njih. To je u osnovi način na koji bismo se i mi danas trebali odnositi prema Isusu.

`Što za vas znači služiti Gospodinu “savršeno” i “vjerno”? Što vas u vašem životu sprečava da pokažete potpunu privrženost Bogu?`