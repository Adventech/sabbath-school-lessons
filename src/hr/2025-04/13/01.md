---
title:  "Izaberite danas!"
date:   20/12/2025
---

### Biblijski tekstovi
Jošua 24; Postanak 12,7; Ponovljeni zakon 17,19; Ponovljeni zakon 5,6; 1. o kraljevima 11,2.4.9; 2. Timoteju 4,7.8.

> <p></p>
> “Međutim, ako vam se ne sviđa služiti Jahvi, onda danas izaberite kome ćete služiti. … Ja i moj dom služit ćemo Jahvi.” (Jošua 24,15)

Posljednje poglavlje Knjige o Jošui smješteno je u kontekst svečanosti obnove Saveza, ovog puta provedene od strane ostarjelog vođe Izraela. Premda nije u pitanju sam Savez, već izvještaj o svečanosti obnove Saveza, ovo poglavlje ima sve elemente drevnih bliskoistočnih sporazuma o suverenitetu (između vladara i vazala, odnosno gospodara i podanika), kao što su: (1) preambula u kojoj se utvrđuje identitet vladara, pokretača saveza; (2) povijesni uvod, u kojem se opisuje odnos između vladara i vazala; (3) odredbe saveza prema kojima se od vazala traži da pokaže potpunu odanost vladaru, koja se zasniva na zahvalnosti i motivirana je zahvalnošću; (4) blagoslovi za poslušnost i kletve (kazne) u slučaju kršenja saveza; (5) svjedoci zavjetovanja vazala; (6) odlaganje dokumenta radi budućeg čitanja; (7) javna potvrda saveza.

Jošua se bliži kraju svojeg života, a nikakve zamjene još nema na vidiku. U tim okolnostima obnova Saveza podsjeća Izraelce da je njihov kralj sam Jahve i da će, ako Mu ostanu vjerni, uživati Njegovu zaštitu. Izraelu nije potreban ljudski vladar. Kao teokratski narod, oni uvijek moraju imati na umu da je Bog njihov jedini kralj.

**Oikos: Ovog tjedna čitamo iz knjige Ellen G. White, Isusov život, Znaci vremena, 2023., stranice 591—597.**