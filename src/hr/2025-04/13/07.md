---
title:  ZA DALJNJE PROUČAVANJE
date:   26/12/2025
---


U knjizi Ellen G. White Patrijarsi i proroci pročitajte poglavlje pod naslovom “Posljednje Jošuine riječi”, str. 436,437 (u izvorniku 522— 524).

“Među mnoštvom ljudi koji su izišli iz Egipta bilo je dosta onih koji su obožavali idole, a moć navike je takva da se ta praksa tajno nastavila, u izvjesnoj mjeri čak i nakon naseljavanja u Kanaanu. Jošua je bio svjestan tog zla među Izraelcima i jasno je uočio opasnosti koje bi iz toga mogle proizići. Žarko je želio vidjeti temeljitu obnovu među hebrejskim mnoštvom. Znao je da će se narod, ne zauzme li odlučan stav da svim srcem služi Jahvi, sve više odvajati od Njega. ... Dok je dio hebrejskog mnoštva duhom služio Bogu, mnogi su bili puki formalisti. Nikakav žar niti revnost nisu obilježavali njihovu službu. Neki su bili idolopoklonici u srcu, ali su se stidjeli to priznati.” (Ellen G. White, Signs of the Times, 19. svibnja 1881.)

“Taj svečani zavjet zabilježen je u knjizi Zakona da bi se sačuvao u punoj svetosti. Zatim je Jošua postavio veliki kamen ispod hrasta u blizini Gospodnjeg Svetišta. ‘Zatim reče Jošua svemu narodu: Gle, ovaj kamen neka nam bude svjedokom, jer je čuo riječi što ih je govorio Jahve; on će biti svjedok da ne zatajite Boga svoga.’ (Jošua 24,27) Ovdje Jošua otvoreno izjavljuje da njegove upute i opomene narodu nisu bile njegove vlastite riječi, već riječi samoga Boga. Taj veliki kamen stajat će kao svjedok budućim naraštajima o događaju u čiji je spomen podignut, i svjedočit će protiv naroda ako ikad ponovno padne u idolopoklonstvo.” (Ellen G. White, Signs of the Times, 26. svibnja 1881.)

**Pitanja za razgovor**

`1.	Razgovarajte o značenju izraza: “Jer je on Bog sveti, Bogljubomorni.” (Jošua 24,19) U kojem je smislu Bog ljubomoran?`

`2.	Na koji je način naša ljubav prema Bogu povezana sa slobodom izbora koju nam On daje? Odnosno, možemo li istinski voljeti ako nismo slobodni? Može li prava ljubav ikad biti nametnuta? Ako ne može, zašto?`

`3.	Na koje praktične načine današnji crkveni vođe mogu predati baklju sljedećem naraštaju?`

`4.	Razmislite o Jošuinom životu i o činjenici da su tijekomcijelog njegovog života Izraelci služili Gospodinu. Kakav biste zaključak voljeli da ljudi izvuku o vašem životu?`