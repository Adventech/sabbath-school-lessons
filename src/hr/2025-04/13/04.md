---
title:  SLOBODNI DA SLUŽE
date:   23/12/2025
---

Kao istiniti i vjerni vođa, Jošua poštuje slobodnu volju svojeg naroda i želi da Izrael služi Gospodinu po vlastitom izboru, a ne pod prisilom. Upravo to je smisao svjesne upotrebe glagola “izabrati” (vidi Jošua 24,22). U drugim odlomcima izraz bakhar, “izabrati”, opisuje Jahvin izbor Izraelaca (Ponovljeni zakon 7,6.7; 10,15; 14,2). Izrael ima slobodu reći “ne” Jahvi čak i nakon što je od Boga izabran, premda bi to bilo besmisleno i apsurdno. Izrael može reći “da” Bogu i živjeti, ili Mu okrenuti leđa i prestati postojati.

`Kakav je bio odgovor Izraelaca na Jošuin poziv? Jošua 24,1618. Zašto je, po vašem mišljenju, Jošua reagirao na njihov odgovor onako kako je opisano? Jošua 24,19-21.`

Svojim kategorično pozitivnim odgovorom, Izraelci priznaju da je Bog patrijarha i njihovih otaca sada i “Bog naš” (Jošua 24,17.18), kojem su spremni služiti s nepodijeljenom odanošću. Nakon takve nesumnjive potvrde njihove odanosti, očekivali bismo riječi pohvale i ohrabrenja od strane Jošue. Međutim, on to ne čini. Dijalog između njega i naroda poprima radikalan zaokret kada Jošua naizgled igra ulogu đavoljeg odvjetnika. On prelazi s govora o Božjoj blagotvornoj promisli u prošlosti na prijetnju Izraelcima slikom Boga kojem nije lako služiti.

Jošui je bila dobro poznata nepostojanost pripadnika prvog naraštaja, koji su sličnim riječima obećali da će slušati Boga (Izlazak 19,8; 24,3; Ponovljeni zakon 5,27), ali su zaboravili na svoja obećanja dok su im te riječi još bile na usnama (Izlazak 32). Zato Jošua želi takvom retorikom ukazati Izraelcima na nekoliko pojedinosti. Prvo, odluka da služe Bogu ozbiljna je stvar. Ona će morati oblikovati cijeli narod prema Božjem otkrivenju. Blagoslovi su očigledni, ali se posljedice neposlušnosti također moraju u potpunosti razumjeti. Oprost grijeha nije neotuđivo pravo čovječanstva, već čudo Božje milosti.

Drugo, odluku Izraelaca da služe Bogu moraju donijeti oni sami, a ne nešto što im je nametnuo vođa, pa čak ni Jošua.

Treće, Izrael mora shvatiti da ljudi ne mogu služiti Bogu vlastitom snagom. Služenje Bogu ne postiže se mehaničkim pridržavanjem odredbi Saveza, već osobnim odnosom s Gospodinom koji spašava (usporedi Izlazak 20,1.2; Ponovljeni zakon 5,6.7).