---
title:  "Prva anđeoska vijest: drugi dio"
date:   05/03/2019
---

Prema Otkrivenju, glavna pitanja u završnoj krizi ovozemaljske povijesti bit će bogoštovlje i poslušnost Bogu koja se očituje u držanju Njegovih zapovijedi (Otkrivenje 14,12). Ljudi ovoga svijeta podijelit će se u dvije skupine: na one koji se boje Boga i služe Mu, i one koji se boje Zvijeri i klanjaju joj se.

`Razmotrite prve četiri zapovijedi Dekaloga (Izlazak 20,2-11). Pročitajte zatim Otkrivenje 13. Kako zahtjev Zvijeri da joj se klanja (Otkrivenje 13,7.8), podizanje kipa Zvijeri da mu se klanja (Otkrivenje 13,14.15), hula na Boga i Njegovo ime (Otkrivenje 13,5.6) i primanje žiga Zvijeri (Otkrivenje 13,16.17) ukazuju na Sotonin napad na prve četiri zapovijedi Dekaloga u posljednjoj krizi?`

Središnji je pojam prvih četiriju zapovijedi Dekaloga bogoštovlje (klanjanje). Otkrivenje pokazuje da će ove zapovijedi postati mjerilo vjernosti Bogu u posljednjoj krizi. Konačni sukob između Krista i Sotone vodit će se oko bogoštovlja i prve četiri zapovijedi.

Ključno pitanje u posljednjoj krizi naglašava se u drugoj opomeni prve anđeoske vijesti. Poziv da se poklonimo “Stvoritelju neba i zemlje, mora i izvora voda” (Otkrivenje 14,7) skoro je doslovni navod četvrte zapovijedi Dekaloga (Izlazak 20,11). Ova činjenica pokazuje da je poziv da se poklonimo Bogu Stvoritelju poziv na svetkovanje subote.

Odmor i bogoslužje u subotu sedmoga dana poseban je znak naše zajednice s Bogom (Izlazak 31,13; Ezekiel 20,12). Prema tome, prva anđeoska vijest upućuje poziv da se poklonimo Stvoritelju.

“Dok će svetkovanje lažne subote sukladno državnim zakonima, suprotno četvrtoj zapovijedi, biti priznanje vjernosti sili koja se protivi Bogu, svetkovanje prave subote je, u poslušnosti Božjem Zakonu, dokaz vjernosti Stvoritelju. Dok će jedni primanjem znaka pokornosti zemaljskim vlastima primiti žig Zvijeri, drugi će izborom znaka pokornosti božanskom autoritetu primiti Božji pečat.” (Ellen G. White, Velika borba, str. 520)

`Kako je povezano naše gledište o stvaranju i spasenju? Zašto je važno odmarati se u subotu kao što je učinio Bog?`
