---
title:  Trostruka anđeoska vijest
date:   03/03/2019
---

Pred sam kraj Bog šalje svoje poruke opomene, simbolički prikazane kao tri anđela koji lete posred neba i objavljuju vijest. Grčka riječ za anđela (angelos) znači “glasnik”. Određene pojedinosti iz Otkrivenja pokazuju da tri anđela prikazuju Božji narod kojem je povjereno objavljivanje poruke za posljednje vrijeme svijetu.

`Pročitajte sljedeće tekstove: Otkrivenje 14,6; Matej 24,14. Za prvu anđeosku vijest rečeno je da je “neprolazna radosna vijest” (Otkrivenje 14,6). Što nam to govori o sadržaju i svrsi prve anđeoske vijesti? Zašto je ova vijest u središtu svega u što vjerujemo?`

Prva poruka za posljednje vrijeme odnosi se na objavljivanje Evanđelja u okviru Božjeg suda koji je došao na svijet. Evanđelje je radosna vijest o Bogu koji spašava ljudska bića na temelju vjere u Isusa Krista i onoga što je On učinio za njih. Ono je “neprolazno” zato što se Bog nikada ne mijenja. Njegov je plan postojao čak i prije nego što smo mi postojali (2. Timoteju 1,9; Titu 1,2). Prva anđeoska vijest obuhvaća spasenje i sud. To je radosna vijest za one koji Bogu odaju slavu i klanjaju Mu se kao Stvoritelju, ali se njome upozorava i na sud nad onima koji odbacuju Stvoritelja i znak pravog bogoslužja — sedmi dan subotu.

Tri anđela objavljuju vijest “jakim glasom” (Otkrivenje 14,7.9). Ove poruke su neodgodive i važne; svi ih moraju čuti jer se radi o njihovoj vječnoj sudbini. One se moraju objaviti svakom plemenu, jeziku i puku. Ovo objavljivanje posebno je značajno zato što će na svršetku vremena Zvijer zavladati nad “svakim plemenom i pukom, jezikom i narodom” (Otkrivenje 13,7). Na Sotonine prijevare raširene po cijelom svijetu na svršetku vremena bit će odgovoreno objavljivanjem Evanđelja širom svijeta.

Božji narod propovijeda trostruku anđeosku vijest i time se suprotstavlja Sotoni i njegovim saveznicima na svršetku vremena — Zmaju, simbolu poganstva/spiritizma; Zvijeri iz mora, sili koja simbolizira Rimokatoličku crkvu; Zvijeri nalik janjetu, ili Lažnom proroku, predstavniku otpalog protestantizma u Sjedinjenim Američkim Državama (Otkrivenje 13). Sotona koristi ove sile posljednjeg vremena u vrijeme šestog pečata (Otkrivenje 16,13.14). Prema tome, svijetu se iznose dvije suprotne vijesti, od kojih svaka nastoji zadobiti odanost zemaljskih stanovnika.

`Kao adventistički kršćani pozvani smo da svijetu objavimo istine za posljednje vrijeme koje sadrži trostruka anđeoska vijest.
Što vi činite da se to ostvari? Što biste još mogli učiniti?`
