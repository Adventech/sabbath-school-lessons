---
title:  Druga anđeoska vijest
date:   06/03/2019
---

Druga anđeoska vijest objavljuje pad, ili otpadništvo, Babilona i prikazuje ga kao lažni vjerski sustav. U Otkrivenje 17,5 “za Babilon je rečeno da je ‘majka bludnicâ’. Njezine kćeri simboliziraju Crkve koje se drže njezinog nauka i predaja, i slijede njezin primjer žrtvovanja istine i Božje naklonosti da bi sklopile nezakoniti savez sa svijetom.” (Ellen G. White, Velika borba, str. 328—330)

`Pročitajte sljedeće tekstove: Otkrivenje 14,8; 18,2; Izaija 21,9. Ponavljanje riječi “pade” ukazuje na rastuće otpadništvo Babilona i označava sigurnost njegovog potpunog moralnog sloma. Zašto je Babilon opisan kao da je već pao, kada je njegov pad također opisan kao budući događaj?`

Babilon posljednjeg vremena iz Otkrivenja simbolizira savez lažnih vjerskih sustava koji obuhvaćaju rimokatolicizam i pali protestantizam. Oni će se staviti u službu Sotone protiv Božjeg naroda (vidi Otkrivenje 13,11-18; 16,13; 17,5). Ovaj pali vjerski savez pokazat će oholost starog Babilona uzdižući se iznad Boga i želeći zauzeti Njegovo mjesto u ovom svijetu. Vijest drugog anđela upozorava Božji narod da će se ovaj pokvareni sustav sve više udaljavati od istine zbog odbacivanja svjetla adventne poruke. Tek “kad nastane ovakvo stanje i kad se u cijelom kršćanskom svijetu ostvari ujedinjenje Crkve sa svijetom, pad Babilona bit će potpun.” (Ellen G. White, Velika borba, str. 334)

`Pročitajte ponovno Otkrivenje 14,8; 17,2; 18,3. Kako Babilon napaja svijet vinom svojega bluda? Što prikazuje ovo vino?`

U sedamnaestom poglavlju Otkrivenja Babilon posljednjeg vremena prikazan je kao bludnica koja čini da ljudi na Zemlji piju s njom vino bluda (vidi Otkrivenje 17,2).

Babilonsko vino odnosi se na lažni nauk i lažno Evanđelje koje nudi ovaj pali vjerski sustav. Danas, dok mnoge protestantske crkve, kao ispunjenje biblijskog proročanstva, brzo brišu razlike koje su ih nekada razdvajale od Rimokatoličke crkve i okreću se od biblijske istine, svjedočimo pokvarenom utjecaju babilonskog vina među onima koji izjavljuju da su Kristovo tijelo: utjecaju teističke evolucije, kojoj se jasno suprotstavlja upućivanje na stvaranje u prvoj anđeoskoj vijesti; teoloških tradicija koje zamjenjuju načelo sola Scriptura; izmijenjene etike koja napušta biblijske definicije spola, braka itd. Opijeni ljudi ne mogu jasno razmišljati. Budući da ljudi postaju duhovno opijeni babilonskim vinom, Babilon će ih zavesti da se klanjaju Zvijeri iz mora i da prime žig Zvijeri, znak njezine vlasti koju će nametnuti Zvijer nalik janjetu.
