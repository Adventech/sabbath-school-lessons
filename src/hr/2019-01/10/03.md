---
title:  "Prva anđeoska vijest: prvi dio"
date:   04/03/2019
---

`Pročitajte sljedeće tekstove: Otkrivenje 14,7; Propovjednik 12,13.14. Što znači “bojati se Boga”? Kako se pojam bojanja Boga odnosi na Evanđelje i kako je Evanđelje povezano s Božjim zapovijedima? (Vidi Rimljanima 7,7-13.) Kakva je povezanost između bojanja i proslavljanja Boga?`

Poziv “bojte se Boga i zahvalite mu” (Otkrivenje 14,7) upućuje se u okviru “neprolazne radosne vijesti”. Svijest o tome što je Krist učinio za naše spasenje ima za posljedicu naš pozitivan odgovor.

Strah Božji i odavanje slave Bogu u Bibliji su usko povezani (Psalam 22,23; Otkrivenje 15,4). Zajedno označavaju ispravnu zajednicu s Bogom (Job 1,8) i poslušnost Njemu.

Bojati se Boga ne znači plašiti Ga se, već shvatiti Ga ozbiljno i dopustiti Mu da bude prisutan u našem životu. Božji narod posljednjeg vremena boji se Boga (vidi Otkrivenje 11,18; 19,5). Bog želi da Ga Njegov narod ljubi (Ponovljeni zakon 11,13; Matej 22,37), da Mu bude poslušan (Ponovljeni zakon 5,29; Propovjednik 12,13) i da odražava Njegov karakter (Postanak 22,12).

Njegov narod treba Mu odati slavu zato što je “došao čas njegova Suda” (Otkrivenje 14,7). Sud o kojem se govori jest predadventni istražni sud, koji će se održati prije Kristovog drugog dolaska. Svrha je ovog suda da otkrije služimo li iskreno Bogu — što jasno pokazuju naša djela (2. Korinćanima 5,10). Kada se ovaj sud završi, sudbina svake osobe bit će odlučena (Otkrivenje 22,11) i Isus će doći i donijeti nagradu svakome po njegovim djelima (Otkrivenje 22,12).

Sud u četrnaestom poglavlju Otkrivenja sastavni je dio Evanđelja. Za one koji su u uskoj zajednici s Bogom, sud je radosna vijest; on znači opravdanje, spasenje, slobodu i vječni život. Međutim, on je loša vijest za neposlušne ako se ne pokaju i ne obrate Bogu prihvaćanjem ove poruke za posljednje vrijeme o času suda. Bog ne želi da itko pogine, već da svi dođu u pokajanje (2. Petrova 3,9).

`Kako bi izgledalo da sami stojite na sudu? Kakva bi presuda bila donesena na osnovi vašeg života? Što vaš odgovor govori o potrebi za Evanđeljem i zašto je tako usko povezan s prvom anđeoskom viješću?`
