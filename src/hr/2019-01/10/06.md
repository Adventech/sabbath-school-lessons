---
title:  Treća anđeoska vijest
date:   07/03/2019
---

`Kako se u Otkrivenje 14,12 opisuje Božji vjerni narod?`

Suprotno sudbini Božjeg vjernog naroda, Otkrivenje 14,9.10 upozorava na sudbinu onih koji se suočavaju s Božjim gnjevom. Izlijevanje Božjega gnjeva u Starom zavjetu opisuje se simbolički kao pijenje čaše vina (Jeremija 25,15.16). Strogost suda nad onima koji se klanjaju Zvijeri izražena je kao pijenje vina Božjega gnjeva koje je “nerazvodnjeno” (Otkrivenje 14,10) natočeno u čašu. Ljudi su u stara vremena često razblaživali vino vodom da bi ublažili njegovo opojno djelovanje. Nerazvodnjeno, čisto vino prikazuje izlijevanje Božjega gnjeva u punoj snazi i bez milosti.

`Pročitajte Otkrivenje 14,10.11; 20,10-15. Kako tekstovi u Izaiji 34,8-10 i Judi 7 pojašnjavaju tvrdnju: “Dim će joj se dizati dovijeka”?`

Mučenje ognjem i sumporom odnosi se na potpuno uništenje. Oganj i sumpor simboli su suda (Postanak 19,24; Izaija 34,8-10). Dim uništenja koji se uzdiže poznata je biblijska slika. Izaija je prorokovao o budućem uništenju Edoma ognjem i sumporom — on će postati rastopljena smola: “Neće se gasiti ni noću ni danju, dovijeka će se dizati dim njezin.” (Izaija 34,10) Juda je opisao sudbinu Sodome i Gomore kao ispaštanje kazne u “vječnom ognju” (Juda 7). Ovi tekstovi ne govore o ognju koji se nikad neće ugasiti, jer nijedan od ovih gradova danas ne gori. Vječne su posljedice, a ne oganj. “Vječni oganj” u Otkrivenju odnosi se na uništenje; oganj će trajati toliko dugo dok sve ne uništi.

`Iako možemo biti zahvalni za veliku istinu da pakleni oganj ne muči izgubljene za svu vječnost, kazna je ipak dovoljno strašna. Što nam to govori o svetom zadatku koji nam je dan da upozorimo druge na ono što se približava? `
