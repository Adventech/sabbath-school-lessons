---
title:  Drugi i treći pečat
date:   28/01/2019
---

`Pročitajte Otkrivenje 6,3.4. Što je na osnovi opisa konja riđana i jahača u ovim redcima rečeno o Evanđelju?`

Crvena je boja krvi. Jahač ima veliki mač i dopušteno mu je da uzme mir sa Zemlje, što otvara put ljudima da ubijaju jedni druge (Matej 24,6). Drugi pečat opisuje posljedice odbacivanja Evanđelja, počevši od drugog stoljeća. Dok Krist vodi duhovni rat putem propovijedanja Evanđelja, sile zla pružaju snažan otpor. Neizbježno slijedi progonstvo. Jahač ne ubija. Umjesto toga, kada on povuče mir sa Zemlje, neizbježna posljedica je progonstvo (vidi Matej 10,34).

`Pročitajte sljedeće tekstove: Otkrivenje 6,5.6; Levitski zakonik 26,26; Ezekiel 4,16. Na osnovi opisa konja vranca i jahača, na kakvu se stvarnost povezanu s propovijedanjem Evanđelja upućuje?`

Jahač na crnom konju, vrancu, držao je u ruci vagu za mjerenje hrane. Čuje se objava: “Mjera pšenice za denar! Tri mjere ječma za denar!” (Otkrivenje 6,6) U tom dijelu svijeta pšenica, ulje i vino bile su osnovne životne namirnice (Ponovljeni zakon 11,14). Jesti kruh na mjeru ukazivalo je na oskudicu ili glad (Levitski zakonik 26,26; Ezekiel 4,16). U Ivanovo vrijeme denar je bio iznos dnevne nadnice (Matej 20,2). U uobičajenim okolnostima, za dnevnicu su se mogle kupiti sve dnevne potrepštine za obitelj. Međutim, glad bi u velikoj mjeri utjecala na povećanje uobičajenih cijena. U prizoru trećeg pečata bio je potreban cjelodnevni rad da bi se kupilo dovoljno hrane samo za jednu osobu. Da bi se nahranila manja obitelj, dnevnica je morala biti dovoljna za kupnju tri mjere ječma, jeftinije, jednostavnije hrane za siromašne.

Prizor trećeg pečata ukazuje na daljnje posljedice odbacivanja Evanđelja, počevši od četvrtog stoljeća, kada je Crkva stekla političku moć. Ako bijeli konj prikazuje propovijedanje Evanđelja, konj vranac označava odsutnost Evanđelja i oslanjanje na ljudske običaje. Pšenica u Bibliji prikazuje Božju riječ (Luka 8,11). Odbacivanje Evanđelja neizbježno dovodi do gladi za Božjom riječju sličnoj onoj koju je prorekao prorok Amos (Amos 8,11-13).
