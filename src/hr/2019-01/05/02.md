---
title:  Otvaranje prvog pečata
date:   27/01/2019
---

`Pročitajte sljedeće tekstove: Otkrivenje 6,1-8; Levitski zakonik 26,21-26; Matej 24,1-14. Zapazite zajedničke ključne riječi u ovim tekstovima. Što na temelju ovih podudaranja saznajete o značenju prva četiri pečata?`

Događaji u vrijeme sedam pečata moraju biti shvaćeni u okviru kletvi Saveza iz Starog zavjeta u kojima se spominju mač, glad, pomor i šumske zvijeri (Levitski zakonik 26,21-26). Ezekiel ih naziva Božja “četiri ljuta zla” (Ezekiel 14,21). Bili su to disciplinski sudovi kojima je Bog opominjao svoj narod kada su bili nevjerni Savezu nastojeći ih probuditi da uvide svoje duhovno stanje. Na sličan način, četiri konjanika prikazuju način na koji Bog svoj narod održava budnim dok čeka Isusov povratak.

Postoje velike sličnosti između prva četiri pečata i Mateja 24,4-14, gdje je Isus objasnio što će se događati u svijetu. Bog se koristi četvoricom konjanika da zadrži svoj narod na pravom putu podsjećajući ih da ovaj svijet, kakav sada postoji, nije njihov dom.

Iako simboličan, tekst u Otkrivenje 6,1.2 govori o pobjedi. Podsjeća nas na Otkrivenje 19,11-16 gdje je Krist prikazan kako jaše na bijelom konju i s nebeskim vojskama anđela oslobađa svoj narod prigodom svojega drugog dolaska. Kao simbol čistoće, bijela boja se stalno povezuje s Kristom i Njegovim sljedbenicima. Jahač u ruci drži lûk i dobiva vijenac (Otkrivenje 6,2), što podsjeća na sliku Boga u Starom zavjetu koji jaše na konju s lûkom u ruci dok pobjeđuje neprijatelje svojeg naroda (Habakuk 3,8-13; Psalam 45,5.6). Grčka riječ za vijenac (Otkrivenje 6,2) koji nosi jahač, stefanos, znači “vijenac pobjede” (Otkrivenje 2,10; 3,11). Ovaj jahač je osvajač koji je izišao pobjeđujući i da pobijedi.

Prizor prvog pečata opisuje širenje Evanđelja, silno započeto na blagdan Pedesetnice, čime je Krist počeo širenje svojega Kraljevstva. Bilo je, i još uvijek ima, mnogo područja koja treba osvojiti i mnogo ljudi koji trebaju postati Isusovi sljedbenici dok ne bude ostvarena konačna pobjeda kada Krist dođe u slavi.

U proročkom smislu prizor prvog pečata odgovara poruci upućenoj crkvi u Efezu; opisuje apostolsko razdoblje u prvom stoljeću kada se Evanđelje brzo širilo svijetom (Kološanima 1,23).

`Zašto nikada ne smijemo zaboraviti da smo u Kristu na pobjedničkoj strani, bez obzira na trenutačne okolnosti?`
