---
title:  Prizor četvrtog pečata
date:   29/01/2019
---

`Pročitajte Otkrivenje 6,7.8. Kakav je događaj ovdje prikazan? Kako je ovaj prizor povezan s prethodnim?`

Boja konja u četvrtom pečatu izražena je grčkom riječju hloros, što je pepeljasto-siva boja leša koji se raspada. Jahačevo ime je Smrt, a prati ga podzemni svijet, mjesto mrtvih. Njima je na četvrtini Zemlje dopušteno da unište ljude mačem, glađu, smrću i divljim zvijerima (Matej 24,7.8).

Četvrti pečat priziva bolest i smrt. Slikoviti prikaz ovog prizora iznosi istinu da duhovna glad za Božjom riječju, kao posljedica odbacivanja Evanđelja, neizbježno vodi u duhovnu smrt.

Radosna vijest glasi da je sila smrti i podzemnog svijeta vrlo ograničena; dana im je vlast samo nad jednim dijelom (četvrtinom) Zemlje. Isus nas uvjerava da On ima ključeve od podzemlja i od smrti (vidi Otkrivenje 1,18).

`Prisjetite se još jednom sadržaja poruka upućenih crkvama u Efezu, Sardu, Pergamu i Tijatiri u Otkrivenje 2. Usporedite stanje u ovim crkvama s prizorom otvaranja prva četiri pečata. Kakve sličnosti uočavate?`

Prizori sedam pečata prikazuju budućnost Crkve. Kao i u slučaju sedam crkava, pečati su povezani s različitim razdobljima kršćanske povijesti. U vrijeme apostola Evanđelje se brzo širilo svijetom. Zatim je uslijedilo razdoblje progonstva u Rimskom Carstvu, od kraja prvog do početka četvrtog stoljeća, kao što je prikazano u prizoru drugog pečata. Treći pečat ukazuje na vrijeme ustupaka u četvrtom i petom stoljeću, koja su karakteristična po duhovnoj gladi za Biblijom, što je dovelo do “mračnog doba”. Četvrti pečat vješto opisuje duhovnu smrt koja je obilježavala kršćanstvo skoro tisuću godina.

`U Otkrivenje 6,6 rečeno je da na “ulje i vino” neće utjecati glad u okviru nevolje trećeg pečata. Ulje simbolizira Duha Svetoga (1. Samuelova 16,13; Djela 10,38), a novo vino spasenje u Isusu Kristu (Marko 2,22). Što značenja ovih simbola govore o činjenici da Duh Sveti i dalje djeluje i da je spasenje dostupno svima koji traže istinu čak i kada se Božja riječ rijetko čuje?`
