---
title:  Otvaranje šestog pečata
date:   31/01/2019
---

U petom pečatu vidimo da Božji narod u neprijateljskom svijetu doživljava nepravdu, vapeći Bogu da djeluje u njegovu korist. Došao je trenutak da Bog odgovori na molitve svojeg naroda.

`Pročitajte sljedeće tekstove: Otkrivenje 6,12-14; Matej 24,29.30; 2. Solunjanima 1,7-10. Što je otkriveno u ovim tekstovima?`

Posljednja tri znaka šestog pečata Isus je prorekao u Mateju 24,29.30. Trebali su se pojaviti pri svršetku “velike nevolje” (Otkrivenje 7,14), 1798. godine, kao znak Njegovog drugog dolaska. Kao i u Kristovom proročanstvu u Mateju 24, Sunce, Mjesec, “zvijezde” (meteori) i nebo ovdje su doslovni. Upotreba riječi “kao” ili “nalik” oslikava nešto stvarno, stvarni događaj — Sunce je postalo crno kao vreća od kostrijeti, Mjesec poput krvi, a zvijezde su padale na Zemlju kao kada smokva odbacuje svoje pupoljke. Kršćani u zapadnom svijetu prepoznali su ispunjenje Isusovih riječi u sljedećim znacima: lisabonskom potresu 1755.; mračnom danu 19. svibnja 1780. u istočnom New Yorku i južnoj Novoj Engleskoj; spektakularnoj kiši meteora nad Atlantskim oceanom 13. studenoga 1833. Ispunjenje proročanstva dovelo je do niza buđenja i uviđanja da je Kristov dolazak blizu.

Pročitajte sljedeće tekstove: Otkrivenje 6,15-17; Izaija 2,19; Hošea 10,8; Luka 23,30. Ovi prizori prikazuju ljude različitih staleža u paničnom pokušaju da se sakriju od strašnih zbivanja prigodom Kristovog dolaska. Oni traže kamenje i gore da ih pokriju i zaštite “od lica onoga koji sjedi na prijestolju i od Janjetove srdžbe” (Otkrivenje 6,16). Došao je trenutak da se udijeli pravda jer Krist dolazi “da se proslavi u svojim svetima” (2. Solunjanima 1,9). Kraj zlih opisan je u Otkrivenje 19,17-21.

Prizor završava retoričkim pitanjem preplašenih zlih: “Jer dođe veliki dan njihove srdžbe! Tko može opstati?” (Otkrivenje 6,17; vidi: Nahum 1,6; Malahija 3,2). Odgovor na ovo pitanje pronalazimo u Otkrivenje 7,4 — oni koji će opstati u taj dan pripadnici su Božjeg zapečaćenog naroda.

`“Ali tko će podnijeti dan njegova dolaska?” (Malahija 3,2) Kako biste odgovorili na ovo pitanje i koje biste biblijske razloge naveli? Iznesite svoj odgovor u subotnjoškolskom razredu.`
