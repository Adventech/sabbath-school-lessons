---
title:  Otvaranje petog pečata
date:   30/01/2019
---

`Pročitajte Otkrivenje 6,9.10. Što se događa u ovim redcima?`

Riječ “duša” u Bibliji označava cjelokupnu osobu (Postanak 2,7). Smrt Božjeg vjernog i progonjenog naroda ovdje je prikazana u obliku žrtvene krvi izlivene u podnožju žrtvenika u zemaljskom Svetištu (Izlazak 29,12; Levitski zakonik 4,7). Božji narod doživio je nepravdu i smrt zbog svoje vjernosti Evanđelju. Oni vape Bogu moleći Ga da dođe i osveti ih. Ovi tekstovi govore o nepravdi učinjenoj ovdje na Zemlji; oni ne govore ništa o stanju mrtvih. Uostalom, čini se da ovi ljudi ne uživaju nebesko blaženstvo.

`Pročitajte sljedeće tekstove: Otkrivenje 6,11; Ponovljeni zakon 32,43; Psalam 79,10. Kako je Nebo odgovorilo na molitve Božjeg mučeničkog naroda?`

Ubijeni sveti primili su bijele haljine, Kristovu pravednost koja omogućava njihovo opravdanje — Njegov dar onima koji prihvate Njegovu milost (Otkrivenje 3,5; 19,8). Zatim im je rečeno da će morati počinuti dok njihova braća, koja će proći kroz slično iskustvo, ne ispune određeni broj. Važno je zapaziti da u grčkom tekstu u Otkrivenje 6,11 nema riječi “broj”. Otkrivenje ne govori o broju svetih mučenika koji se treba ispuniti prije Kristovog povratka, već o savršenosti njihovog karaktera. Božji narod postaje savršen zahvaljujući haljini Kristove pravednosti, a ne vlastitim zaslugama (Otkrivenje 7,9.10). Sveti mučenici neće uskrsnuti do Kristovog drugog dolaska i početka milenija (Otkrivenje 20,4).

Prizor petog pečata povijesno se primjenjuje na razdoblje prije i nakon reformacije, kada su bili pobijeni milijuni ljudi zbog svoje vjernosti (Matej 24,21). On također podsjeća na iskustvo Božjeg napaćenog naroda kroz povijest, od Abela (Postanak 4,10) do vremena kada će Bog konačno osvetiti “krv svojih sluga” (Otkrivenje 19,2).

`“Koliko još, Gospodine?” glasio je vapaj Božjeg napaćenog naroda kroz povijest. Tko se u svojem životu nije suočio s nedostatkom pravde? Kakvu utjehu nalazite u prizoru petog pečata, znajući da će jednog dana pravda biti ispunjena?`
