---
title:  Ivanovo viđenje o Kristu na Patmosu
date:   08/01/2019
---

`Pročitajte Otkrivenje 1,12-18. Usporedite Ivanov opis Krista s božanskim bićem u Daniel 10,5.6. Kako se Isus javlja u Ivanovom viđenju? Što radi?`

Ivan vidi Isusa odjevenog kao Velikog svećenika kako hoda između svijećnjaka.

Ova slika Isusa kako hoda između svijećnjaka upućuje na Božje obećanje dano starom Izraelu da će hodati među njima kao njihov Bog (Levitski zakonik 26,12). Svijećnjaci u Otkrivenju prikazuju sedam crkava u Aziji kojima je Otkrivenje izvorno poslano (Otkrivenje 1,20), a (kao što ćemo vidjeti u odsjeku od srijede) također simboliziraju i Njegovu Crkvu kroz povijest. Isusova briga za Crkvu na Zemlji nastavlja se preko Duha Svetoga. On će neprestano biti sa svojim narodom dok ga ne dovede u njegov vječni dom.

Štoviše, slika Isusa kao Velikog svećenika među svijećnjacima uzeta je iz obreda u jeruzalemskom hramu. Dnevni zadatak određenog svećenika bio je da održi jasan plamen na svjetiljkama u Svetinji. On je rezao stijenj i dopunjavao svjetiljke koje su se gasile, mijenjao je stjenjeve koji su bili na izmaku, dopunjavao svjetiljke svježim uljem, a zatim palio. Na taj je način svećenik bio upoznat sa stanjem svake pojedinačne svjetiljke. Isus je na isti način upoznat s potrebama i prilikama svojeg naroda i osobno posreduje za njega.

`Pročitajte Otkrivenje 2,2.9.13.19; 3,1.8.15. Što izjava “znam” govori o Isusovom poznavanju prilika i potreba Božjeg naroda?`

Isus se poistovjetio s Božjim titulama “Prvi i Posljednji” (vidi Izaija 44,6; 48,12). Grčka riječ za “posljednji” je eschatos, od koje potječe riječ eshatologija (proučavanje događaja posljednjih dana). Na osnovi ovoga vidimo da je u središtu eshatologije Isus Krist, koji ima posljednju riječ o završnim događajima. On je “živi” i ima “ključeve smrti i podzemlja” (Otkrivenje 1,18). Svojom smrću i uskrsnućem Isusu je dana vlast da otvori vrata smrti (Job 17,16; Psalam 9,14). Svi koji vjeruju u Njega ustat će iz groba u vječni život (1. Korinćanima 15,21-23). Isusovi vjerni svjedoci ne moraju se plašiti jer čak su i mrtvi predmet Njegove skrbi. A ako je tako s mrtvima, koliko se više brine o živima! (Vidi 1. Solunjanima 4,16.17.)
