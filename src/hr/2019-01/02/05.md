---
title:  Kristova poruka za ono vrijeme i za danas
date:   09/01/2019
---

`Pročitajte Otkrivenje 1,11.19.20. Isus je uputio sedam poruka crkvama u Aziji. Što činjenica da je u tom području bilo više od sedam crkava ukazuje na simbolično značenje ovih poruka za kršćane uopće?`

Poruke koje je Isus preko Ivana poslao u sedam crkava zabilježene su u drugom i trećem poglavlju Otkrivenja. Njihovo značenje može se primijeniti na tri razine.

**Povijesna primjena.** Ove poruke izvorno su poslane u sedam crkava koje su se nalazile u naprednim gradovima u Aziji u prvom stoljeću. Kršćani su se na tom prostoru suočili s ozbiljnim izazovima. Nekoliko gradova je u svojim hramovima uspostavilo klanjanje caru kao znak odanosti Rimu. Klanjanje vladaru postalo je obvezno. Od građana se očekivalo da sudjeluju u javnim događajima i poganskim vjerskim svečanostima. Budući da su mnogi kršćani odbili sudjelovanje u ovim obredima, suočili su se s nevoljama, katkad čak i smrću. Dobivši nalog od Krista, Ivan je napisao sedam poruka da bi im pomogao u tim izazovima.

**Proročka primjena.** Činjenica da je Otkrivenje proročka knjiga i da je samo sedam crkava bilo odabrano da prime ove poruke, ukazuje na proročki karakter tih poruka. Duhovno stanje u sedam crkava poklapa se s duhovnim stanjem Božje crkve u različitim povijesnim razdobljima. Iz nebeske perspektive sedam poruka pružaju panoramski pregled duhovnog stanja kršćanstva od prvog stoljeća do svršetka svijeta.

**Opća primjena.** Kao što je čitavo Otkrivenje bilo poslano kao jedno pismo koje se trebalo čitati u svim crkvama (Otkrivenje 1,11; 22,16), tako i sedam poruka sadrže pouke koje se mogu primijeniti na kršćane u svakom razdoblju. Tako one prikazuju različite tipove kršćana na različitim mjestima i u različito vrijeme. Na primjer, iako je opća karakteristika kršćanstva danas vezana za laodicejsku crkvu, pojedini kršćani mogu se poistovjetiti s osobinama nekih drugih crkava. Radosna je vijest da bez obzira na naše duhovno stanje, Bog “prilazi palim ljudskim bićima tamo gdje se nalaze” (Ellen G. White, Selected Messages, sv. 1, str. 22).

`Zamislite da Gospodin vašoj mjesnoj crkvi napiše pismo u obliku u kojem ga je uputio sedmerim crkvama o izazovima s kojima se suočava, kao i o njezinom duhovnom stanju. Što bi pisalo u tom pismu?`
