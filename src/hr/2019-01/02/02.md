---
title:  Na Patmosu
date:   06/01/2019
---

`Pročitajte Otkrivenje 1,9. Što Ivan govori o prilikama u kojima je primio viđenja u Otkrivenju?`

Patmos je goli, stjenoviti otok u Egejskom moru, dugačak 16 km i u najširem dijelu širok 9,6 km. Zajedno s okolnim otocima, Rimljani su ga koristili kao kaznenu koloniju za prognane političke prijestupnike. Prvi kršćani koji su živjeli u vrijeme pisanja Otkrivenja, tvrde da su rimske vlasti prognale Ivana na Patmos zbog njegove vjernosti Evanđelju. Apostol, već starac, sigurno je podnio na Patmosu sve nedaće rimskog zatočeništva. Vjerojatno su se prema njemu ophodili kao prema zločincu. Bio je okovan, dobivao je oskudne obroke i morao je raditi teške poslove trpeći udarce biča nemilosrdnih rimskih stražara.

“Rimske su vlasti kao mjesto progonstva zločinaca izabrale Patmos, goli, stjenoviti otok u Egejskom moru, ali za Božjeg slugu ovo je turobno mjesto postalo vratima Neba. Ovdje je, isključen od užurbanosti života i aktivnog rada u prethodnim godinama, imao društvo Boga i Krista i nebeskih anđela; od njih je primio upute za Crkvu za sva buduća vremena.” (Ellen G. White, Djela apostolska, str. 359)

`Koje su druge biblijske osobe podnijele nevolje, čak i pokraj (ili možda zbog) svoje vjernosti Bogu? Vidi Daniel 3,16-23; Djela 7,54-60.`

Kad god se nađu u okolnostima sličnim Ivanovim, Kristovi sljedbenici nikada ne trebaju zaboraviti da nisu sami. Isti Isus koji je došao Ivanu s riječima nade i ohrabrenja usred nevolja na Patmosu, i dalje je sa svojim narodom da ga okrijepi i podupre u teškim prilikama.

`Kako možemo shvatiti razliku između patnje radi Krista i patnje zbog drugih razloga, uključujući i vlastite pogrešne odluke? Kako objasniti patnju zbog određenih razloga u koje ne možemo proniknuti? Kako možemo vjerovati Gospodinu u svakoj situaciji?`
