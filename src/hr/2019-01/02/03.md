---
title:  U dan Gospodnji
date:   07/01/2019
---

`Pročitajte sljedeće tekstove: Otkrivenje 1,10; Izlazak 31,13; Izaija 58,13; Matej 12,8. Koji je dan u Bibliji prema ovim tekstovima jasno određen kao Gospodnji? Koliko je značajan ovaj dan morao biti za Ivana usred teškoća?`

“Bila je subota kad se Gospodin slave javio prognanom apostolu. Ivan je na Patmosu jednako svetkovao subotu kao dok je propovijedao narodu po selima i gradovima u Judeji. Pozvao se na dragocjena obećanja koja su bila povezana s tim danom.” (Ellen G. White, Djela apostolska, str. 366)

Otkrivenje 1,10 jasno pokazuje da je apostol Ivan primio viđenje u sedmi dan subotu. Iako je gledao u buduće događaje, čak do drugog Kristovog dolaska (usporedite Otkrivenje 1,7), koji se naziva “dan Gospodnji” (Izaija 13,6-13; 2. Petrova 3,10), Ivan govori o vremenu kada je imao viđenje ovih budućih događaja, a to se dogodilo u subotu, u “dan Gospodnji”.

Nema sumnje da je usred patnji ova subota ispunjena viđenjem postala slika života u kojem nema patnje, koji će on i vjerni iz svih vjekova doživjeti kad Isus dođe drugi put. I doista, u hebrejskoj misli subota se smatra slikom olam haba, “svijeta koji će doći”.

„Subota, koju je Bog uspostavio u Edenskom vrtu, bila je ... dragocjena Ivanu na usamljenom otoku. ...Kakva je to bila subota usamljenom izgnaniku, uvijek dragocjena u Isusovim očima, ali sada uzdignuta više nego ikada! Nikada nije naučio toliko mnogo o Isusu. Nikada nije čuo tako uzvišenu istinu.” (Ellen G. White, The SDA Bible Commentary, sv. 7, str. 955)

`Usporedite dvije inačice četvrte zapovijedi Dekaloga u sljedećim tekstovima: Izlazak 20,11; Ponovljeni zakon 5,15. Ovi tekstovi ukazuju na sedmi dan subotu kao uspomenu na stvaranje i izbavljenje, podsjećajući da nas je Bog i stvorio i otkupio. Kako se mi svake subote možemo podsjetiti da je Bog i naš Stvoritelj i naš Otkupitelj? Razmislite i o tome kakvo bi dobro bilo da je On naš Stvoritelj, ali ne i Otkupitelj?`
