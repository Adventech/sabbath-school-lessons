---
title:  Poruka crkvi u Еfezu
date:   10/01/2019
---

Efez je bio glavni i najveći grad u rimskoj pokrajini u Aziji, smješten na križanju glavnih trgovačkih prometnica. Kao najznačajnija morska luka u Aziji, bio je vrlo važno trgovačko i vjersko središte. U gradu se nalazilo mnoštvo javnih građevina kao što su hramovi, kazališta, arene, kupališta i javne kuće. Bio je čuven i po umjetnosti i magijskim obredima. Grad je bio poznat i po nemoralu i praznovjerju. Ipak, najutjecajnija kršćanska crkva u pokrajini nalazila se u Efezu.

`Pročitajte Otkrivenje 2,1-4. Kako se Isus predstavlja ovoj crkvi? Zbog kojih značajnih osobina hvali crkvu? Kakvu zabrinutost izražava?`

U samom početku Efežani su bili poznati po svojoj vjernosti i ljubavi (Efežanima 1,15). Iako su iskusili pritisak izvana i iznutra, kršćani u Efezu ostali su postojani i vjerni. Bili su marljivi i vjerni do kraja; nisu podnosili lažne učitelje u svojoj sredini. Međutim, njihova ljubav prema Kristu i vjernicima počela je slabjeti. Iako su ostali postojani i vjerni, bez Kristove ljubavi njihovo svjetlo bilo je u opasnosti da se ugasi.

`Pročitajte Otkrivenje 2,5-7. Na koje tri pojedinosti Isus potiče crkvu kako bi oživila svoju prvu ljubav i posvećenost Kristu i vjernicima? Kako su ove tri stvari povezane?`

U proročkom smislu stanje crkve u Efezu odgovara općim prilikama i duhovnom stanju Crkve od 31. do 100. godine. Apostolska Crkva bila je karakteristična po ljubavi i odanosti Evanđelju. Ali potkraj prvog stoljeća Crkva je počela gubiti žar prve ljubavi, odvajajući se tako od jednostavnosti i čistoće Evanđelja.

`Zamislite sebe kao dio zajednice vjernika čija se ljubav gasi. Vjernici ne moraju činiti neki poznati ili otvoren grijeh. Oni u određenoj mjeri čak čine ono što je ispravno, ali u njihovom životu vlada formalizam i hladnoća. Kako Isusov savjet koji On ovdje daje pomaže crkvi da prevlada ovo stanje?`
