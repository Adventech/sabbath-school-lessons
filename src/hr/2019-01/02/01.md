---
title:  Usred svijećnjaka
date:   05/01/2019
---

### Biblijski tekstovi
Otkrivenje 1,9-18; Djela 7,54-60; Matej 12,8; Izlazak 20,11; Daniel 10,5.6; Otkrivenje 1,20; Otkrivenje 2,1-7.

> <p></p>
> “Tko ima uho, neka čuje što Duh poručuje crkvama!” (Otkrivenje 2,7)

Psalam 73 opisuje zbunjenost psalmista dok promatra razmetljivost i ponositost bezbožnika koji žive u obilju i lagodnosti nasuprot pravednicima koji pate. Ova je nepravda u velikoj mjeri mučila psalmista (Psalam 73,2-16) koji je u svojoj zbunjenosti otišao u Svetište (Psalam 73,16.17). Tamo mu je, u Božjoj prisutnosti, dano dublje razumijevanje ovog pitanja.

Nakon više stoljeća ostarjeli apostol našao se u zatočeništvu na stjenovitom otoku zbog svojega vjernog svjedočanstva. U nevolji u kojoj se našao primio je vijest da crkve o kojima se brinuo prolaze kroz poteškoće. U tom presudnom trenutku primio je viđenje o uskrslom Kristu u nebeskom Svetištu. Ovdje je, kao i u slučaju psalmista, Gospodin otkrio Ivanu neke tajne života i borbe koje život donosi. Slika Svetišta pružila mu je sigurnost u Kristovu prisutnost i brigu, koju je trebao prenijeti na ove crkve i na buduće naraštaje kršćana u svim vjekovima do svršetka povijesti ovoga svijeta.

Osim opisa Kristove službe u nebeskom Svetištu, ovog ćemo se tjedna osvrnuti na prvu od sedam poruka namijenjenih Njegovoj Crkvi, poslanih u sedam crkava u Aziji, ali koje i za nas danas imaju značenje. Sljedećeg tjedna proučavat ćemo Njegove poruke upućene ostalim crkvama.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlje 3**
