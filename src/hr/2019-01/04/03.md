---
title:  Nebesko vijeće u prijestolnoj dvorani
date:   21/01/2019
---

Opis starješina (Staraca) u Otkrivenje 4,4 pokazuje da oni nisu anđeoska bića. Naziv “starješine” u Bibliji se uvijek koristi za ljude. Za razliku od anđela koji uvijek stoje u Božjoj prisutnosti, ovi starješine sjede na prijestoljima. Bijele haljine u koje su odjeveni odjeća je Božjeg vjernog naroda (Otkrivenje 3,4.5 — Varaždinska Biblija). Pobjedničke krune (od grčke riječi stefanos, Otkrivenje 4,4) na njihovoj glavi čuvaju se samo za svete koji su pobijedili (Jakov 1,12). Sve ove pojedinosti pokazuju da su dvadeset četiri starješine proslavljeni sveti.

Broj dvadeset četiri ima simbolično značenje: sastoji se iz dva niza po dvanaest, a dvanaest je u Bibliji simbol Božjeg naroda. Dvadeset četiri starešine mogu prikazivati Božji narod u cijelosti, iz Starog i Novog zavjeta. Broj dvadeset četiri također odražava dvadeset četiri reda svećenika koji se smjenjuju u službi u ovozemaljskom Svetištu (1. Ljetopisa 24,1-19).

Činjenica da dvadeset četiri starješine nikada prije nisu spomenuti u Bibliji nagovještava da je to novi skup u nebeskoj prijestolnoj dvorani. Oni možda pripadaju onima koji su bili podignuti iz mrtvih u vrijeme Isusove smrti (Matej 27,51-53).

Ako je tako, ovih dvadeset četiri starješine koji su uzišli na Nebo s Isusom postaju predstavnici čovječanstva i svjedoče o pravednosti Božjih djela u ostvarivanju plana spasenja. U Otkrivenje 5,9 dvadeset četiri starješine zajedno s četiri bića (8. redak) padaju pred Janjetom koje je zaklano i sada je živo. Zajedno pjevaju novu pjesmu, veličajući Janje koje je dostojno “jer si bio zaklan i svojom krvi iskupio Bogu ljude od svakog plemena, jezika, puka i naroda, i učinio ih za našega Boga kraljevstvom svećenika i oni će kraljevati na zemlji” (Otkrivenje 5,9.10).

`U Otkrivenje 4,6-8 također se spominju četiri bića. Usporedite njihov opis s četiri bića u Ezekiel 1,5-14; 10,20-22, kao i sa serafinom u Izaija 6,2.3.`

Četiri živa stvorenja simbolički prikazuju uzvišena bića koja služe Bogu kao Njegova oruđa i zaštitnici Njegovog prijestolja (Psalam 99,1). Njihova krila simbolički ukazuju na njihovu brzinu u izvršavanju Božjih naloga, a oči na razum. Njihova prisutnost, zajedno s dvadeset četiri starješine i mnoštvom anđela oko prijestolja (Otkrivenje 5,11), pokazuje da i Nebo i Zemlja imaju svoje predstavnike u prijestolnoj dvorani.
 
