---
title:  Značenje Pedesetnice
date:   24/01/2019
---

Prigodom izlijevanja Duha Svetoga na blagdan Pedesetnice, u Djela 2,1-4 spominje se jedan od najpresudnijih događaja u povijesti plana spasenja nakon Golgote: ustoličenje Krista kao Velikog svećenika i Kralja u nebeskom Svetištu. Službom Velikog svećenika s desne strane Ocu (Otkrivenje 5,6.7), Krist može privesti plan spasenja konačnom ispunjenju. Kao naš Posrednik u nebeskom Svetištu, Isus radi na našem spasenju. Po Njemu vjernici imaju slobodan pristup Bogu i primaju oprost za svoje grijehe.

`Pročitajte sljedeće tekstove: Djela 2,32-36; Ivan 7,39. Kakvu nadu i ohrabrenje nalazite u činjenici da se Isus nalazi na Nebu kao naš Svećenik i Kralj?`

Nakon ustoličenja Krista u nebeskom Svetištu, na učenike se spustio Duh Sveti. U Otkrivenje 5,6 spomenuto je sedam duhova “poslanih po svoj zemlji”. Kao što smo vidjeli u prethodnoj pouci, sedam duhova označava puninu djelovanja Duha Svetoga u svijetu. Kada je Krist sjeo na prijestolje, na Zemlju je poslan Duh. Slanje Duha Svetoga jedno je od Kristovih prvih djela kao našega Velikog svećenika u nebeskom Svetištu. Izlijevanje Duha Svetoga značilo je da se Isus pojavio pred Ocem i da je Bog prihvatio Njegovu žrtvu prinesenu za ljudski rod.

“Kristovo uzašašće na Nebo bilo je znak da će Njegovi sljedbenici primiti obećani blagoslov. Njega su trebali čekati prije nego što krenu na rad. Kad je Krist prošao kroz nebeska vrata, bio je ustoličen uz obožavanje anđela. Čim je ovaj obred bio završen, na učenike je sišao Duh Sveti kao snažna struja i Krist je bio proslavljen slavom koju je oduvijek imao kod Oca. Izlijevanje Duha na Pedesetnicu bilo je nebeska poruka da je Otkupiteljevo ustoličenje završeno. U skladu sa svojim obećanjem, poslao je s Neba Duha Svetoga na svoje sljedbenike kao jamstvo da je kao Svećenik i Kralj primio svaku vlast na Nebu i na Zemlji, i da je Pomazanik svojeg naroda.” (Ellen G. White, Djela apostolska, str. 25)

`Pročitajte sljedeće tekstove: Hebrejima 4,16; 8,1. Kakvu nadu i ohrabrenje nalazite u činjenici da je Isus kao Svećenik i Kralj primio svu vlast na Nebu i na Zemlji? Kako nam vjerovanje u ovu istinu pomaže u suočavanju sa svakidašnjim teškoćama u životu, kao i s nesigurnom budućnošću?`
