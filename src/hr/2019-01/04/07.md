---
title:  Za daljnje proučavanje
date:   25/01/2019
---

U knjizi Ellen G. White Isusov život pročitajte poglavlje “Svome Ocu i vašemu Ocu”, str. 686—691; u knjizi Djela apostolska pročitajte poglavlje “Dar Duha Svetoga”, str. 30—35.

Poruka iz Otkrivenje 4-5 posebno je važna Božjem narodu koji živi na svršetku zemaljske povijesti. Izlijevanje Duha Svetoga na blagdan Pedesetnice obilježilo je početak propovijedanja Evanđelja cijelom svijetu; središte poruke bio je Isus koji je kao Svećenik i Kralj sjeo s desne strane Ocu. Ova istina o Isusu bila je srž vjerovanja prvih kršćana (Hebrejima 8,1) i zaglavni kamen njihovog propovijedanja (Djela 2,32.33; 5,30.31). Kada su se suočili s progonstvom i teškim životnim okolnostima (Djela 7,55.56; Rimljanima 8,34), to je bila njihova motivacija i izvor vjere i hrabrosti. Kao rezultat njihovog rada, mnogo ljudi povjerovalo je njihovom propovijedanju. Otada se Božje kraljevstvo očituje u službi Duha Svetoga.

Nikada ne smijemo zaboraviti da jedino Radosna vijest o spasenju u Kristu može osvojiti i preobraziti čovjekovo srce i potaknuti ljude da odgovore na poziv vječnog Evanđelja da se boje Boga i zahvale Mu (Otkrivenje 14,7). Naša jedina nada je Spasitelj, naš Svećenik i Kralj u nebeskom Svetištu. On je sa svojim narodom i uvijek će biti s njim do samog svršetka (Matej 28,10). On drži budućnost u svojim rukama.

Ne zaboravimo zato da će propovijedanju završne poruke izgubljenom i napaćenom ljudskom rodu imati puni uspjeh samo ako na umu imamo bît Evanđelja. Ništa drugo što propovijedamo nije važno kao križ i ono što nas on uči o Bogu.

**Pitanja za razgovor**

`1.	Jednoga dana bit ćemo na Nebu i slaviti i obožavati Gospodina za Njegovu dobrotu i silu, a posebno za Njegovu milost. Na koje načine već sada to možemo činiti i pripremati se za onaj veliki dan? Kako sada možemo slaviti i hvaliti Boga zahvalnog srca za sve što je učinio za nas i što će učiniti?`

`2.	Pročitajte sljedeće tekstove: Otkrivenje 4,11; 5,9. U kojimulogama u ovim tekstovima vidimo Oca i Sina i zašto su obje uloge važne ne samo za plan spasenja, već i za odgovor na pitanje zašto je Bog dostojan naše hvale? Kako je subota i ono čemu nas ona poučava izraz ovih uzvišenih istina o Bogu?`
