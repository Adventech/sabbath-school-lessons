---
title:  U nebeskoj prijestolnoj dvorani
date:   20/01/2019
---

`U Otkrivenje 4,1 Isus poziva Ivana da uziđe na Nebo kako bi vidio panoramski pregled povijesti od njegovog vremena do Kristovog povratka. U sljedećim tekstovima opisana je nebeska prijestolna dvorana: Otkrivenje 4,1-8; Ezekiel 1,26-28; Otkrivenje 5,11-14. Kako se u njima prikazuje nebeska prijestolna dvorana?`

Apostol je kroz otvorena vrata gledao nebeski hram i Božje prijestolje. Prijestolje simbolički prikazuje Božju vladavinu, upravljanje i vlast nad djelima stvaranja, dok duga oko prijestolja označava Božje vjerno ispunjavanje obećanja (Postanak 9,13-16; Izaija 54,9.10). Međutim, Sotona, Božji neprijatelj, koji je preuzeo vlast na Zemlji, osporava božansku vlast. Središnje pitanje u velikoj borbi između Boga i Sotone odnosi se na pravo vladanja. Svrha nebeskog vijeća koje je Ivan vidio u nebeskoj prijestolnoj dvorani bila je da potvrdi Božju zakonitu vladavinu u svemiru (Otkrivenje 4,18; 5,11-14).

`Pročitajte sljedeće tekstove: Otkrivenje 4,8-11; 5,9-14. Što iz ovih tekstova možete naučiti o iskrenom klanjanju Bogu? Zašto je Gospodin Bog dostojan obožavanja u četvrtom poglavlju, a Janje u petom?`

U četvrtom poglavlju iznesen je uopćeni opis prijestolne dvorane u nebeskom hramu i bogoslužja koje se tamo odvija. Dok se u četvrtom poglavlju proslavlja Božja stvaralačka sila, u petom se slavi otkupljenje koje je omogućilo zaklano Janje. Ova poglavlja pokazuju da se u iskrenom obožavanju Boga prisjeća i slavi Božje moćno djelo stvaranja i otkupljenja. Bog koji je stvorio svijet za šest dana, ima silu i sposobnost vratiti svijet u prvobitno stanje i pretvoriti ga u vječni dom za svoj narod, što je i obećao.

`Razmišljajte o tome što Evanđelje naučava: Onaj koji je stvorio ne samo nas i naš svijet, već i čitav svemir, također je “Janje koje je zaklano” (Otkrivenje 5,12) radi nas. Koju zadivljujuću nadu ovaj nauk pruža svijetu punom boli i patnje?`
