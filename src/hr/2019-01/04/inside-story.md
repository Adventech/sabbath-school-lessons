---
title:  Iskustvo
date:   25/01/2019
---

#### Dvije nemoguće molitve

Jedno od najzahtjevnijih pitanja koja ljudi postavljaju jest kako odabrati pravog supružnika.

Mario Brito, predsjednik Intereuropske divizije Adventističke crkve, svjedoči da je za njega to bilo jednostavno. On je pred Boga postavio dva naizgled “nemoguća” zahtjeva. Dok se molio za ženu koja voli misiju, sjetio se Marije. Maria je bila studentica treće godine teologije na Adventističkom sveučilištu u Collongesu, u Francuskoj.

Upoznali su se godinu dana prije kao učenici srednje škole na Adventističkom seminaru u gradu Sagunto, u Španjolskoj.

Mario je imao snažan dojam da bi Maria mogla biti “ona prava” kakvu traži. Ali nije bio potpuno siguran, pa se molio: “Bože, ako Ti vidiš da bi Maria mogla biti moja supruga, stavi tu želju i u njezino srce, i neka mi napiše pismo.” Ta molba se činila “nemogućim” zahtjevom u vrijeme kad žene nisu poduzimale prvi korak u stvaranju veze između dvoje mladih.

Na Mariovo iznenađenje, oko tjedan dana kasnije primio je prijateljsko pismo od Marije. Kao odgovor, napisao joj je toplo pismo i uputio drugu “nemoguću” molbu Bogu:

“Gospodine, bilo bi uobičajeno da Maria odgovori na ovo moje pismo”, rekao je. “Ali ako je ona za to da bude moja supruga, učini da se dogodi na takav način da ona ne odgovori na ovo moje pismo.”

Prošli su tjedni, a Marijinog odgovora na njegovo pismo nije bilo. Njih dvoje nisu održavali vezu sve do sljedeće školske godine, kad se Maria preselila u Adventističko sveučilište u Francuskoj, na treću godinu studija. Uskoro su Mario i Maria bili u vezi. Jednog dana je Mario znatiželjno upitao Mariju zašto nije odgovorila na ono njegovo pismo.

“Osjećala sam da je poruka u njemu hladna i vrlo formalna, pa sam odlučila ne odgovoriti”, rekla je.

Mario nije mogao vjerovati onome što čuje, i upitao ju je ima li još uvijek to pismo. Maria je pronašla pismo, i par ga je pročitao zajedno.

Bilo je to “toplo pismo”, kao što se Mario sjećao.

“Što nije bilo u redu u pismu da nisi odgovorila?” ponovno je upitao Mario.

Maria nije znala što reći. Mario joj je tada spomenuo svoja dva “nemoguća” molitvena zahtjeva. Maria se nasmiješila. “Sada imaš objašnjenje!” Rekla je. Par se vjenčao sljedeće godine.

Trideset devet godina kasnije, Mario je siguran da je izabrao pravu suprugu. Ovaj misionarski bračni par je više od desetljeća služio u osnivanju mjesnih crkava u nedosegnutim područjima u Portugalu.

Mario je postao predsjednik Adventističke crkve u Portugalu, a 2015. godine izabran je za predsjednika Intereuropske divizije.

Dom Marija i Marije je također misijsko polje. Podigli su kćer, koja je udana za adventističkog pastora, te su roditelji-usvojitelji dvanaestero tinejdžera. “Maria ima srce za misiju. Da, vjerujem da je to bio pravi potez!” kaže Mario.

*Adventistička misija*
