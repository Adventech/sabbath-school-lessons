---
title:  Zapečaćena knjiga
date:   22/01/2019
---

`Pročitajte Otkrivenje 5,1-4. Što u svjetlu Izaija 29,11.12 prikazuje zapečaćena knjiga i zašto je Ivan plakao?`

Grčki tekst upućuje na zaključak da se knjiga nalazila na prijestolju u Očevoj desnici. Čekao se Onaj koji je dostojan da je uzme i “razlomi njezine pečate” (Otkrivenje 5,2).

Prema riječima Ellen G. White, zapečaćena knjiga sadrži “povijest Božje providnosti, proročku povijest naroda i Crkve. U njoj su sadržane božanske izjave, Njegov autoritet, Njegove zapovijedi, Njegovi zakoni, čitav simbolični plan Vječnoga i povijest svih vladajućih sila među narodima. U simboličnom jeziku u toj knjizi prikazan je utjecaj svakog naroda, jezika i plemena od početka zemaljske povijesti do njezinog svršetka.” (Ellen G. White, Manuscript Releases, sv. 9, str. 7)

Ukratko rečeno, zapečaćena knjiga sadrži Božje tajne u vezi s Njegovim planovima rješenja problema grijeha i spasenja palih ljudskih bića. Ta tajna bit će u potpunosti shvaćena o Kristovom drugom dolasku (Otkrivenje 10,7).

`Pročitajte Otkrivenje 5,5-7. Zašto je Krist u cijelom svemiru jedini dostojan da uzme zapečaćenu knjigu i da je otpečati?`

Kriza u prijestolnoj dvorani povezana je sa Sotoninom pobunom. Ovaj planet, iako ga je Bog stvorio, pod vlašću je uzurpatora Sotone. Ivanov plač izražava suze Božjeg naroda od Adamovog vremena za spasenje iz ropstva grijeha. Zapečaćena knjiga obuhvaća Božji plan za rješenje problema grijeha. Nema sumnje da je Bog sa svojom neograničenom silom mogao ostvariti taj plan. Međutim, otkupljenje palog ljudskog roda zahtijevalo je nešto posebno, a to je bio Isus koji je “pobijedio” i tako postao dostojan da otvori knjigu, da preuzme vlast nad Zemljom i postane naš Posrednik u nebeskom Svetištu.

`Kako Isusa možemo zadržati na prvom mjestu u svojem kršćanskom iskustvu?`
