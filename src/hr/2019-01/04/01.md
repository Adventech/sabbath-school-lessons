---
title:  Dostojno je Janje
date:   19/01/2019
---

### Biblijski tekstovi
Otkrivenje 4; Ezekiel 1,5-14; Otkrivenje 5, Efežanima 1,20-23; Hebrejima 10,12; Djela 2,32-36.

> <p></p>
> “Nemoj plakati, pobijedio je Lav Iz Judina plemena, Davidov Izdanak tako da može otvoriti knjigu i njezinih sedam pečata!” (Otkrivenje 5,5)

Prošlog tjedna proučavali smo o Kristovim porukama koje je On uputio svojem narodu na Zemlji. Sada se Ivanovo viđenje premješta sa Zemlje na Nebo i usredotočuje se na ono “što se ima dogoditi poslije ovoga” (Otkrivenje 4,1) — na budućnost.

Viđenje iz četvrtog i petog poglavlja odvija se u nebeskoj prijestolnoj dvorani. Prizor iz tih poglavlja simbolički prikazuje Božje upravljanje poviješću i planom spasenja. Međutim, prije nego što će biti otkrivena budućnost, pokazana nam je središnja uloga Kristove velikosvećeničke službe na Nebu, kao i Njegova vrhovna vlast kad su u pitanju zemaljska pitanja i otkupljenje ljudskog roda. Na taj način četvrto i peto poglavlje pružaju nebesko gledište budućih događaja zabilježenih u ostatku knjige.

Također možemo zapaziti da su poruke upućene crkvama bile napisane jasnim jezikom, a da se odsada knjiga u većoj mjeri koristi simboličnim jezikom koji nije uvijek lako protumačiti. Ovaj jezik uzet je iz povijesti Božjeg naroda, kako je zabilježena u Starom zavjetu. Ispravno tumačenje Otkrivenja zahtijeva odgovarajuće razumijevanje njegovog jezika simbola u svjetlu Starog zavjeta.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlje 5**
 
