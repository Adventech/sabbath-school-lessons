---
title:  Dostojno je Janje.
date:   23/01/2019
---

`Pročitajte sljedeće tekstove: Otkrivenje 5,8-14; Efežanima 1,20-23; Hebrejima 10,12. Što nam u ovim tekstovima treba pružiti veliku nadu i utjehu u svijetu koji sam po sebi nudi vrlo malo?`

Kada Janje Krist pristupi prijestolju, On uzima knjigu. Ovaj čin pokazuje da sva vlast i sila pripada Njemu (vidi Matej 28,18; Efežanima 1,20-22). U tom trenutku čitav svemir priznaje Kristovu pravednu vladavinu nad Zemljom. Ono što je Adam izgubio, Krist je vratio.

Kristov čin uzimanja knjige pokazuje da On drži sudbinu cijelog čovječanstva u svojim rukama. Četiri bića i dvadeset četiri starješine padaju pred Njim i klanjaju Mu se, kao što su učinili u Otkrivenje 5,9: “Kadar si da uzmeš knjigu i da otvoriš njezine pečate, jer si bio zaklan.” Ovim činom obožavanja uzvišeni anđeli i predstavnici otkupljenog čovječanstva potvrđuju Kristovu žrtvu prinesenu za ljudski rod. Svojom krvlju On je platio otkupninu za pala ljudska bića i nudi im nadu i obećanje o budućnosti koju teško možemo i zamisliti.

Bićima i starješinama sada se pridružuje bezbrojno mnoštvo anđela koji okružuju prijestolje i upućuju hvalu Janjetu koje je zaklano i sada “živi” kao Posrednik za pali ljudski rod (Hebrejima 7,25).

Prisutni u prijestolnoj dvorani složno govore gromkim glasom: “Dostojno je Janje koje je zaklano da primi moć, bogatstvo, mudrost, snagu, čast, slavu i hvalu!” (Otkrivenje 5,12)

U ovom trenutku sva stvorenja na Nebu i na Zemlji sjedinjuju se u veličanstvenom proslavljanju i Oca i Krista: “Onomu koji sjedi na prijestolju, i Janjetu: hvala, čast, slava i vlast u vijeke vjekova!” (Otkrivenje 5,13) Na njihove riječi hvale četiri bića odgovaraju s “amen”, a dvadeset četiri starješine padaju ničice završavajući na taj način ushićeno obožavanje u nebeskoj prijestolnoj dvorani.

`Fizičari nagađaju da će svemir jednoga dana ili izgorjeti, ili propasti, ili se raspasti. Ovo je viđenje potpuno suprotno budućnosti kakvu najavljuje Božja riječ. Kako se već sada možemo početi radovati budućnosti koja nas čeka?`
