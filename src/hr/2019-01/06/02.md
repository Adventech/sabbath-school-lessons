---
title:  Zadržavanje vjetrova
date:   03/02/2019
---

`Pročitajte Otkrivenje 7,1-3; 2. Petrova 3,9-14. Što Ivan vidi? Koliko dugo anđeli trebaju zadržavati vjetrove? Što će se dogoditi kada zapečaćivanje bude završeno?`

U Starom zavjetu vjetrovi prikazuju razorne sile kojima Bog izvršava sudove nad zlima (Jeremija 23,19.20; Daniel 7,2). “Kad Božji anđeli prestanu zadržavati divlje vjetrove ljudskih strasti, svi će elementi sukoba biti odriješeni.” (Ellen G. White, Velika borba, str. 529) Ove razorne sile zaustavljene su božanskim djelovanjem dok se odvija zapečaćivanje Božjeg naroda.

U stara vremena prvenstveno značenje pečaćenja bilo je vlasništvo nad nečim. Simbolično zapečaćivanje u Novom zavjetu znači da “Gospodin poznaje svoje” (2. Timoteju 2,19). Bog prepoznaje svoj narod koji je zapečaćen Duhom Svetim (Efežanima 1,13.14; 4,30). Na svršetku vremena pečat se stavlja na čela Božjeg vjernog naroda koji drži Njegove zapovijedi (Otkrivenje 14,1.12). Na njihovo čelo nije stavljen vidljivi znak, već kako Ellen G. White navodi, “utvrđivanje u istini, umno i duhovno, kako ih nitko ne bi mogao pokolebati” (Last Day Events, str. 220). Suprotno tome, oni koji pristanu uz Zvijer, primaju žig Zvijeri (Otkrivenje 13,16.17).

Vjernost Božjeg zapečaćenog naroda stavljana je na kušnju u svakom naraštaju. Međutim, ispit vjernosti u posljednjoj krizi bit će držanje Božjih zapovijedi (vidi Otkrivenje 12,17; 14,12). Posebno će četvrta zapovijed postati ispit poslušnosti Bogu (Otkrivenje 14,7). Kao što je subota bila znak Božjeg naroda u biblijsko vrijeme (Ezekiel 20,12.20; Hebrejima 4,9.10), tako će biti znak odanosti Bogu u posljednjoj krizi.

Na svršetku vremena pečat će biti i znak zaštite od razornih sila sedam posljednjih zala (vidi Ezekiel 9,1-11 kao pozadinu teksta u Otkrivenje 7,1-3). Prema tome, pitanje postavljeno u Otkrivenje 6,17 dobiva konačan odgovor: oni koji će biti zaštićeni u dan Božje srdžbe pripadnici su Božjeg zapečaćenog naroda.

`Pavao nas opominje da ne ožalošćujemo Duha Svetoga kojim smo zapečaćeni (Efežanima 4,30). Što to znači? Kako netko žalosti Duha Svetoga? Kada odgovorite na ovo pitanje, koje odluke možete donijeti koje će vam pomoći da Ga ne žalostite?`