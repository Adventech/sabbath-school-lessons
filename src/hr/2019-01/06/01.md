---
title:  Zapečaćen Božji narod
date:   02/02/2019
---

### Biblijski tekstovi
Otkrivenje 7; 2. Petrova 3,9-14; Ponovljeni zakon 8,11-17; Otkrivenje 14,4.5.12; Otkrivenje 17,5; Rimljanima 3,19-23.

> <p></p>
> “Ovo su — nato mi reče — oni što dolaze iz velike nevolje; oni su prali svoje haljine i obijelili ih u krvi Janjetovoj.” (Otkrivenje 7,14)

Pri otvaranju sedam pečata objavljuje se poruka da se svaka osoba koja tvrdi da vjeruje u Krista suočava s blagoslovima zbog svoje vjernosti ili kletvama zbog nevjernosti. Prva četiri pečata opisuju Božje disciplinske mjere kojima nastoji probuditi svoj narod iz duhovnog mrtvila i učiniti ih pobjednicima. Ipak, Božji narod doživljava nepravdu i tlačenje u svijetu neprijateljski raspoloženom prema Evanđelju. Prigodom otvaranja šestog pečata Bog se suočava s onima koji su povrijedili Njegov narod. Između šestog i sedmog pečata umetnuto je sedmo poglavlje. Šesti pečat dovodi nas do Kristovog drugog dolaska. Kada se zli suoče sa sudom, sedmo poglavlje Otkrivenja odgovara na njihovo pitanje tko će opstati u dan Kristovog dolaska: oni koji su zapečaćeni — sto četrdeset i četiri tisuće. Njihove druge odlike navedene su u Otkrivenje 14,1-5. Između šeste i sedme trube također postoji umetnut dio (Otkrivenje 10,1—11,14). Ovaj dio, koji otpočinje Drugim velikim buđenjem i rođenjem adventnog pokreta, podudara se s istim vremenskim razdobljem iz uvodnog prizora sedmog poglavlja i usredotočuje se na iskustvo i zadaću Božjeg naroda posljednjeg vremena.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlja 7 i 8**
