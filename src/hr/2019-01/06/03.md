---
title:  Božji narod zapečaćen
date:   04/02/2019
---

`Pročitajte Otkrivenje 7,4-8. Koliko ima pripadnika Božjeg zapečaćenog naroda? Kakvo je značenje tog broja?`

Objavljivanje broja onih koji su zapečaćeni obilježava završetak zapečaćenja. Ivan čuje da njihov broj iznosi sto četrdeset i četiri tisuće iz dvanaest Izraelovih plemena. Ovdje se ne misli na doslovan broj, već na njegovo značenje. Broj sto četrdeset i četiri tisuće sastoji se od dvanaest puta dvanaest tisuća. Dvanaest je simbol Božjeg naroda: izraelskih plemena i Crkve izgrađene na temelju dvanaest apostola (Efežanima 2,20). Prema tome, broj sto četrdeset i četiri tisuće prikazuje ukupnost Božjeg naroda na svršetku vremena, “sav Izrael” (židove i pogane) koji su spremni za Kristov povratak i koji će biti uzeti da ne vide smrti (Rimljanima 11,26; 1. Korinćanima 15,51-53).

Dvanaest plemena nabrojenih u sedmom poglavlju Otkrivenja očito nije doslovno, jer dvanaest Izraelovih plemena, koja obuhvaćaju sjeverno i južno kraljevstvo, danas ne postoje. Deset plemena sjevernog kraljevstva bilo je odvedeno u asirsko zarobljeništvo (2. O Kraljevima 17,6-23), kada su se izmiješali s drugim narodima. Dakle, dvanaest plemena danas ne čini judaizam.

Također lista dvanaest plemena iz sedmog poglavlja Otkrivenja ne nalikuje ni na jedno iz Pisma (usporedite Brojevi 1,5-15; Ezekiel 48,1-29). Judino pleme navedeno je kao prvo (Otkrivenje 7,5) umjesto Rubenovog (usporedite Brojevi 1,5). Zatim, Danovo i Efrajimovo pleme, spomenuta u Brojevi 1 i Ezekiel 48, izostavljena su s liste u Otkrivenje 7, dok su Josipovo i Levijevo pleme obuhvaćena umjesto njih (Otkrivenje 7,7.8). Razlog izostavljanja Efrajimovog plemena, a izgleda i Danovog, s liste u sedmom poglavlju Otkrivenja, jest što su ova dva plemena u Starom zavjetu prikazana kao otpadnička i idolopoklonička (1. О Кraljevima 12,29.30; Hošea 4,17).

Lista plemena u Otkrivenje 7 nije povijesna, već duhovna. Izostavljanje Danovog i Efrajimovog plemena pokazuje da zbog nevjernosti, ova dva plemena neće imati mjesta među Božjim zapečaćenim narodom. Također, na novozavjetnu Crkvu upućuje se kao na dvanaest Izraelovih plemena (Jakov 1,1). Dvanaest plemena u sedmom poglavlju Otkrivenja simboliziraju cjelokupni Božji narod, židove i pogane, koji ustraju do kraja.

`Koja obećanja u Bibliji Bog daje onima koji budu živjeli u vrijeme nevolje?`
