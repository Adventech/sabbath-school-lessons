---
title:  Veliko mnoštvo
date:   05/02/2019
---

`Pročitajte Otkrivenje 7,9.10. Kakvu skupinu svetih Ivan vidi u ovom trenutku? Kako su opisani i odakle dolaze? Što glasno izgovaraju pred Božjim prijestoljem?`

Ivan vidi veliko mnoštvo koje nitko ne može izbrojiti, “one što dolaze iz velike nevolje; oni su prali svoje haljine i obijelili ih u krvi Janjetovoj” (Otkrivenje 7,14). To je poseban skup ljudi koji su usprkos raznim nevoljama kroz koje su prošli, ostali vjerni Isusu. Njihova vjernost simbolički je prikazana haljinama Isusove savršene pravednosti. Riječ “nevolja” vrlo je česta u Bibliji i upućuje na ono što vjernici doživljavaju zbog svoje vjere (vidi Izlazak 4,31; Psalam 9,10; Matej 24,9; Ivan 16,33; Rimljanima 5,3). Prema tome, iako pojedini adventistički tumači Pisma promatraju ovu skupinu kao još jednu sliku sto četrdeset i četiri tisuće, možemo reći da se “veliko mnoštvo” odnosi na sve otkupljene koji su kroz vjekove stradali zbog svoje vjere.

Također, ovdje u Ivanovom opisu “velikog mnoštva, koje nitko nije mogao izbrojiti”, uočavamo, kao što vidimo u cijeloj Bibliji, uzvišenu temu spasenja milošću. Pravo na spasenje, vječni život, novo nebo i novu Zemlju otkupljenima daje samo Kristova pravednost koja im se daje milošću.

“Najbliži prijestolju su oni koji su nekada revnovali za Sotoninu stvar, ali koji su, kao glavnje istrgnute iz ognja, pošli za svojim Spasiteljem u dubokoj, iskrenoj privrženosti. Do njih su oni koji su usavršili kršćanski karakter usred prijevara i nevjerovanja, koji su štovali Božji zakon kada ga je kršćanski svijet proglasio ukinutim, i milijuni iz svih vremena koji su zbog svoje vjere podnijeli mučeničku smrt. A iza njih je ‘veliko mnoštvo, koje nitko nije mogao izbrojiti, iz svakoga naroda i plemena, puka i jezika ... pred prijestoljem i pred Janjetom, obučeni u bijele haljine, s palmama u rukama’ (Otkrivenje 7,9). Njihova je borba završena a pobjeda izvojevana. Trčali su trku i postigli cilj. Palmina grana u njihovim rukama simbol je njihove pobjede, a bijela haljina znak neukaljane Kristove pravednosti koja im sada pripada.” (Ellen G. White, Velika borba, str. 571,572)

`Da, mi smo pokriveni Kristovom pravednošću, koja je dar vjere. Međutim, kako možemo održati tu vjeru i ostati vjerni usred kušnji i nevolja? Ili, što je još važnije, kako održavamo tu vjeru i vjernost u vremenima blagostanja i napretka? (Vidi Ponovljeni zakon 8,11-17.)`
 
