---
title:  Za daljnje proučavanje
date:   08/02/2019
---

O identitetu sto četrdeset i četiri tisuće žustro se raspravlja. Čini se neprijepornim da je u Otkrivenju sto četrdeset i četiri tisuće posljednji naraštaj Božjeg naroda u završnim danima ovozemaljske povijesti. Znamo da će oni proći kroz vrijeme nevolje, da će biti zaštićeni od sedam posljednjih zala (vidi Psalam 91,7-16; Otkrivenje 7,15-17) i da će njihova vjernost biti na kušnji kao nijednog naraštaja u prošlosti.

Tko će točno biti u tom mnoštvu, nije nam otkriveno. Njihov identitet jedna je od tajni koje je Bog zadržao za sebe (Ponovljeni zakon 29,29). Samo će budućnost otkriti tko će biti u tom mnoštvu spašenih svetih. U vezi s tom tajnom upućena nam je opomena:

“Krist kaže da će u Crkvi biti onih koji će iznositi priče i pretpostavke, premda je Bog dao uzvišene istine koje uzdižu i oplemenjuju i koje uvijek trebamo čuvati u riznici svojega uma. Kada ljudi prihvate različite teorije, kada žele saznati nešto što nije nužno da znaju, Bog ih ne vodi. Njegov plan nije da narod iznosi nešto što mora pretpostavljati, što nije rečeno u Riječi. Njegova volja nije da vjernici ulaze u sukobe oko pitanja koja im duhovno neće pomoći, kao što su: Tko ulazi u sto četrdeset i četiri tisuće? Oni koje Bog izabere, to će za kratko vrijeme nesumnjivo saznati.” (Ellen G. White, Selected Messages, sv. 1, str. 174)

**Pitanja za razgovor**

`1.	Razmislite o sljedećem savjetu: “Trudimo se svim silamakoje nam je Bog dao da budemo među sto četrdeset i četiri tisuće.” (Ellen G. White, The SDA Bible Commentary, sv. 7, str. 970) Kako možete primijeniti ove riječi u praksi? Kako to nastojanje utječe na vaše svakidašnje odluke?`

`2.	Sto četrdeset i četiri tisuće svetih posljednjeg vremena odlikuju se i po tome što pjevaju novu pjesmu. To je pjesma koju nitko drugi ne može pjevati osim sto četrdeset i četiri tisuće jer je to pjesma iskustva — iskustva koje nijedna skupina ljudi u povijesti nije doživjela (Otkrivenje 14,3.4; 15,2.3). Kada razmišljate o svojem životu, kako vaš sadašnji duhovni hod odražava pjesmu novog iskustva s Bogom? Ili vaš život odražava stara iskustva Božjeg djelovanja u vašem životu, bez sadašnje posvećenosti? Koje promjene možete učiniti upravo sada kako biste ponovno posvetili svoj život Njemu?`

`3. Koja je razlika između znanja o Kristu i istinskog poznavanja Krista? Ako vas netko upita: “Kakav je Krist?”, što biste odgovorili i zašto?`
