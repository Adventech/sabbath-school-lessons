---
title:  Oni koji idu za Janjetom
date:   06/02/2019
---

`Pročitajte Otkrivenje 14,1-5. Koje su tri glavne osobine sto četrdeset i četiri tisuće svetih? Kako su ove odlike povezane s opisom svetih posljednjeg vremena u Otkrivenje 14,12?`

U Otkrivenje 14,4.5 sto četrdeset i četiri tisuće svrstavaju se u Božji narod posljednjeg vremena koji “drže zapovijedi Božje i vjeru Isusovu” (Otkrivenje 14,12 — Šarić). Iako su doživjeli puninu Sotoninog gnjeva u posljednjoj krizi, ostali su čvrsti zahvaljujući bliskoj zajednici s Isusom.

`U svjetlu teksta u Otkrivenje 17,5, u kojem se smislu sto četrdeset i četiri tisuće nije okaljalo sa ženama? Kako je čistoća njihovog karaktera povezana s činjenicom da su otkupljeni sa Zemlje kao “prvenci Bogu” (Otkrivenje 14,4)?`

Spolni nemoral simbol je nevjernosti Bogu. U Otkrivenje 17,5 govori se o bludnici posljednjeg vremena, Babilonu, i njezinim kćerima s kojima će stanovnici Zemlje činiti blud (vidi Otkrivenje 18,3). Međutim, sto četrdeset i četiri tisuće ostat će vjerni Kristu i oduprijet će se opoganjujućem odnosu s Babilonom i otpalim crkvama. Prema tome, sto četrdeset i četiri tisuće “prate Janje kud god ono ide” (Otkrivenje 14,4).

Mnoštvo od sto četrdeset i četiri tisuće dalje se opisuje kao oni koji su “otkupljeni od ljudi” kao “prvine Bogu i Jaganjcu” (Otkrivenje 14,4 — Jeruzalemska Biblija). U starom Izraelu prvine su bile najbolji rodovi žetve prinošeni Bogu (Brojevi 18,12). Riječ “prvina” može se odnositi na spašeni narod koji se razlikuje od ljudi u svijetu (Jakov 1,18), ali u Otkrivenju je jasno rečeno da su sto četrdeset i četiri tisuće posebno mnoštvo jer će biti uzeti da ne vide smrti (1. Korinćanima 15,50-52). Dakle, oni su prvina veće žetve spašenih iz svih vjekova (vidi Otkrivenje 14,14-16).

`Na koje načine možemo, čak i nesvjesno, doći u opasnost da činimo duhovni blud? Zašto obmanjujemo sebe ako smatramo da nismo u takvoj opasnosti?`
