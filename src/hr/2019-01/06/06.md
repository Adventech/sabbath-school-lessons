---
title:  Spasenje u našem Bogu i Janjetu
date:   07/02/2019
---

`Pročitajte sljedeće tekstove: Otkrivenje 14,5; 2. Petrova 3,14; Juda 24,25. Otkrivenje vidi Božji narod posljednjeg vremena “bez mane”. Kako se može postići takvo stanje?`

Posljednja je karakteristika sto četrdeset i četiri tisuće da se “u njihovim ustima ne nađe laž; oni su bez mane” (Otkrivenje 14,5). Dok ljudi ovoga svijeta vjeruju u Sotonine laži, Božji narod posljednjeg vremena prihvatit će ljubav prema istini da bi se spasili (2. Solunjanima 2,10.11).

Izraz “bez mane” (grčki amomos, “neporočan”) odnosi se na odanost sto četrdeset i četiri tisuće Kristu. U Bibliji se Božji narod naziva svetim (Levitski zakonik 19,2; 1. Petrova 2,9). Abraham (Postanak 17,1) i Job (Job 1,1) bili su pošteni i neporočni. Kršćani su pozvani da budu sveti i bez mane pred Bogom (Efežanima 5,27; Filipljanima 2,15).

`Pročitajte Rimljanima 3,19-23. Zašto uvijek moramo imati ovu važnu istinu na umu?`

U završnim danima povijesti ovoga svijeta, sto četrdeset i četiri tisuće odražavat će Kristov karakter. Njihovo spasenje pokazat će što je Krist učinio za njih, a ne njihova svetost ili djela (vidi Efežanima 2,8-10). Oni su oprali svoje haljine i obijelili ih u Janjetovoj krvi (Otkrivenje 7,14) i kao takvi nađeni su “bez ljage i mane” pred Bogom (2. Petrova 3,14).

“Trebamo biti oplemenjeni, očišćeni od svake svjetovnosti, dok ne počnemo odražavati sliku svojega Spasitelja i ne postanemo ‘dionici božanske naravi’. ...

Kada se završi životna borba, kada se oružje položi pred Isusove noge, kada Božji sveti budu proslavljeni, samo tada ćemo sigurno moći tvrditi da smo spašeni i bez grijeha.” (Ellen G. White, Selected Messages, sv. 3, str. 355)

`Kako možemo živjeti u posvećenosti i aktivnom pripremanju za vječnost, a ipak ne upasti u zamku perfekcionizma i fanatične svetosti?`
