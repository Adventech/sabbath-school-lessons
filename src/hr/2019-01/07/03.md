---
title:  Značenje truba
date:   11/02/2019
---

Prikazujući Božje djelovanje u korist Njegovog naroda, Otkrivenje se koristi slikom truba iz Starog zavjeta. Trube su bile važan dio svakidašnjeg života starog Izraela (vidi Brojevi 10,8-10; 2. Ljetopisa 13,14.15). Njihov zvuk podsjećao je narod na službu u hramu; u trube se također trubilo u bitkama, prigodom žetve i u vrijeme blagdana.

Trubljenje je bilo povezano s molitvom. Tijekom službe u hramu ili u vrijeme blagdana, trube “su podsjećale” Boga na Njegov Savez s narodom. One su također podsjećale ljude da se spreme za “Jahvin dan” (Joel 2,1). Zvuk trube je u vrijeme bitke davao važne upute i upozorenja, i pozivao Boga da spasi svoj narod. Ova slika čini pozadinu izvještaja o trubama u Otkrivenju.

`Pročitajte Otkrivenje 8,13; 9,4.20.21. Tko je predmet suda sedam truba?`

Događaji koje pokreću trube u Otkrivenju označavaju Božje djelovanje u povijesti kao odgovor na molitve svojega naroda. Dok se pečati prvenstveno odnose na one koji se izjašnjavaju da su pripadnici Božjeg naroda, trube najavljuju sudove protiv stanovnika Zemlje (Otkrivenje 8,13). One istodobno označavaju opomene onima koji žive na Zemlji s ciljem da ih dovedu u pokajanje dok ne bude prekasno.

Sedam truba obuhvaćaju događaje od Ivanovog vremena do svršetka ovozemaljske povijesti (Otkrivenje 11,15-18). U njih se trubi dok se na Nebu odvija posredovanje (Otkrivenje 8,3-6) i dok se na Zemlji propovijeda Evanđelje (Otkrivenje 10,8-11,14). Sudovi truba su djelomični; njima je zahvaćena samo trećina djela stvaranja. Sedma truba najavljuje da je došlo vrijeme da Bog uspostavi svoju pravednu vladavinu. Sedam truba odnose se na ista razdoblja kao i sedam crkava i sedam pečata:

a) Prve dvije trube najavljuju sudove nad narodima koji su razapeliKrista i progonili prvu Crkvu: nad pobunjeničkim Jeruzalemom i Rimskim Carstvom.

b) Treća i četvrta truba prikazuju nebeski sud nad otpadništvom kršćanske Crkve u Srednjem vijeku.

c) Peta i šesta truba opisuju zaraćene strane u vjerskom svijetu tijekom kasnog Srednjeg vijeka i razdoblja nakon reformacije. Ova razdoblja karakteristična su po sve većoj demonskoj aktivnosti koja će konačno uvući svijet u harmagedonsku bitku.

`Povijest je bez sumnje krvava i puna boli i tuge. Kako nam ova žalosna stvarnost može pomoći da shvatimo koliko je uzvišeno ono što nam je obećano u Isusu?`
