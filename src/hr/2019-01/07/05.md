---
title:  Jedenje knjige
date:   13/02/2019
---

Pročitajte Otkrivenje 10,8-11. Jedenje u Bibliji označava primanje poruke od Boga koju treba objaviti ljudima (vidi Ezekiel 2,8-3,11; Jeremija 15,16). Kada se prima, poruka je radosna vijest; ali kada se objavljuje, katkada donosi gorčinu jer joj se mnogi odupiru i odbacuju je.

Ivanovo gorko-slatko iskustvo u jedenju knjižice (Knjige proroka Daniela) povezano je s otpečaćenjem Danielovih proročanstava za posljednje vrijeme. Ivan ovdje prikazuje Crkvu ostatka koja je primila nalog da objavljuje vječno Evanđelje (vidi Otkrivenje 14,6.7) na završetku Danielovog vremenskog proročanstva (Daniel 7,25) ili tisuću dvjesto i šezdeset dana/godina.

Kontekst nagovještava da Ivanovo viđenje ukazuje na još jedno gorko-slatko iskustvo na završetku proročkog razdoblja od dvije tisuće i tristo godina. Kada su na temelju Danielovih proročanstava mileriti zaključili da će se Krist vratiti 1844. godine, poruka im je bila slatka. Međutim, kada se Krist nije pojavio kako su očekivali, iskusili su gorko razočaranje i počeli istraživati Pismo da bi stekli jasnije razumijevanje.

Nalog dan Ivanu da opet prorokuje svijetu upućuje na adventističke kršćane koji svetkuju subotu, podignute da objavljuju vijest o Kristovom drugom dolasku povezanu s proročanstvima iz Daniela i Otkrivenja.

`Pročitajte Otkrivenje 11,1.2. Što je Ivanu naloženo da učini?`

U ovom tekstu nastavljen je prizor iz desetog poglavlja Otkrivenja. Ivanu je bilo naloženo da izmjeri Božju crkvu, žrtvenik i one koji se klanjaju u njoj. Mjerenje u Bibliji slikovito prikazuje sud (vidi Matej 7,2). Crkva koju treba izmjeriti nalazi se na Nebu, gdje Isus vrši službu za nas. Spominjanje crkve, žrtvenika i onih koji se klanjaju ukazuje na Dan pomirenja (vidi Levitski zakonik 16,16-19). To je bio dan “mjerenja” budući da je Bog sudio grijesima svojega naroda. Prema tome, Otkrivenje 11,1 odnosi se na sud koji će se odigrati prije Kristovog drugog dolaska. Ovaj sud isključivo se odnosi na Božji narod — one koji se klanjaju u crkvi. Tekst u Otkrivenje 11,1 pokazuje da je nebesko Svetište u središtu završnog objavljivanja Evanđelja, koje uključuje opravdanje Božjeg karaktera. Ono u potpunosti prikazuje evanđeosku poruku u vezi s Kristovim djelom pomirenja i Njegovom pravednošću kao jedinim sredstvom spasenja za ljudska bića.

`Imajući na umu središnju ulogu koju je imala krv u obredu na Dan pomirenja (vidi Levitski zakonik 16), kako pred sobom uvijek možemo imati misao da je sud radosna vijest? Zašto je ova istina toliko važna?`
