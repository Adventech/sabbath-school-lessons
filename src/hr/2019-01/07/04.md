---
title:  Anđeo sa otvorenom knjigom
date:   12/02/2019
---

Šesta truba dovodi nas u vrijeme svršetka. Što je Božji narod pozvan da učini u to vrijeme? Prije nego što se oglasi sedma truba, umetnut je dio koji objašnjava zadaću i iskustvo Božjeg naroda.

`Pročitajte Otkrivenje 10,1-4. Što se događa u ovim redcima?`

“Moćni anđeo koji je davao upute Ivanu bio je nitko drugi do Isus Krist.” (Ellen G. White, The SDA Bible Commmentary, sv. 7, str. 971) On postavlja svoje stope na more i zemlju, što označava Njegovu sveopću vladavinu i da ono što će objaviti ima značenje za cijeli svijet. On govori gromkim glasom, kao lav kada riče. Lavlja rika simbolički prikazuje Božji glas (vidi Hošea 11,10; Otkrivenje 5,5).

Ivanu nije dopušteno da zabilježi što su gromovi rekli. Postoje pojedinosti vezane za budućnost koje nam Bog nije otkrio preko Ivana.

`Pročitajte Otkrivenje 10,5-7. Usporedite ovaj tekst s Daniel 12,6.7. Koje su im riječi zajedničke?`

Kada anđeo kaže da “neće više biti odlaganja” (Otkrivenje 10,7), grčka riječ hronos pokazuje da on misli na vremensko razdoblje. Ovo nas upućuje na tekst u Daniel 12,6.7 gdje anđeo izjavljuje da će progonstvo svetih trajati vrijeme, dva vremena i pola vremena, ili tisuću dvjesto i šezdeset godina (538.—1798.), kada je Crkva bila progonjena od strane papinstva (usporedi Daniel 7,25). Budući da proročki “dan” u Daniel i Otkrivenju simbolički označuje jednu godinu (Brojevi 14,34; Ezekiel 4,6), tristo šezdeset “dana” iznosi tristo šezdeset godina, a tri i pol vremena (ili “godine”) iznosi tisuću dvjesto i šezdeset “dana” ili godina. U nekom trenutku nakon ovog proročkog razdoblja nastupit će kraj. Izjava da vremena više neće biti odnosi se na vremenska proročanstva iz Daniela, osobito na dvije tisuće i tristo proročkih dana iz Daniel 8,14 (457. g. pr. Kr.—1844. g. po Kr.). Nakon ovog vremena više neće biti proročkih razdoblja. Ellen G. White kaže: “Ovo vrijeme, koje anđeo objavljuje uz svečanu zakletvu … proročko je vrijeme koje prethodi dolasku našega Gospodina. To znači da ljudi neće primiti drugu poruku s jasnim vremenskim odrednicama. Nakon tog vremena, između 1842. i 1844. godine, više neće postojati jasno zacrtano proročko vrijeme. Najduže računanje dopire do jeseni 1844.” (The SDA Bible Commmentary, sv. 7, str. 971)

`Što ova izjava Ellen G. White govori o tome zašto moramo izbjegavati svako buduće određivanje datuma?`
