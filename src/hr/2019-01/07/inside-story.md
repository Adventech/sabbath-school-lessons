---
title:  Iskustvo
date:   15/02/2019
---

#### Misionar je promijenio moj neuspjeh

Bio sam prosječni student na mojem teologijskom studiju na Solusi Collegeu u Zimbabveu prije njegovog osamostaljenja. Moj najteži predmet bio je grčki, a najviša ocjena koju sam ikada dobio bila je “slabo”.

Kad sam riješio završni ispit iz grčkog, znao sam da nisam uspio. “Doktore, nisam uspio”, rekao sam dok sam predavao rad profesoru dr. Leu Rauniju. Nasmiješio se i rekao: “Dobro.”

Sljedećeg tjedna oplakivao sam činjenicu što neću moći diplomirati. Planirao sam vjenčanje mjesec dana nakon diplomskog ispita. Zamisao o još šest mjeseci potrebnih da obnovim znanje iz grčkog jezika bila je nemoguća. Onda me je u svoj ured pozvao dr. Raunio, gospodin u umirovljeničkim godinama, koji je rođen u Finskoj, i tada sam po prvi put razumio značenje Božje milosti.

“Promatrao sam te četiri godine na ovom učilištu”, rekao je dr. Raunio. “Vidio sam te kako se mijenjaš od buntovnog momka do vrijednog mladića koji je zavolio Gospodina. Primijetio sam da se čak i glazba na tvojem magnetofonu promijenila od rock-and-rolla do kršćanske glazbe.”

Bio sam iznenađen što je promatrao nešto što izgleda nitko drugi nije primijetio. “Dobro si pripremio ostale predmete i prošao”, rekao je dr. Raunio. “Ali, boriš se s grčkim. Znam koliko ti znači diplomirati za tri tjedna. Znam da si učinio sve što možeš da prođeš ispit iz grčkog, ali nisi uspio. Ipak, želim ti dati pomilovanje”, rekao je. “Znam da Gospodin ima mjesto za tebe u poslu koji ćeš raditi. Po milosti ću ti dati prolaznu ocjenu, tako da možeš diplomirati.” Zatim se sa mnom molio da Bog vodi moj budući rad. I — diplomirao sam!

Malo sam znao o tome kamo će me Bog odvesti. On mi je pomogao da osamnaest godina radim kao vođa mladih za Adventističku crkvu u Zimbabveu. Nakon toga služio sam kao vođa mladih u diviziji. Obranio sam doktorat iz vodstva (leadership). Svakog dana se molim za Božju pomoć da drugima pružim milost, baš kao što je dana meni.

Bog vidi mogućnosti u nama, čak i u našem najnižem stanju u grijehu. On vidi ono što mi možemo ostvariti jednom kad budemo ispunjeni Njegovim Duhom. Također, trebali bismo prestati gledati u sadašnjost i usvojiti način gledanja kako Bog gleda nas, da bismo vidjeli prilike u drugima u budućnosti.

*Eugene Fransch*

*Eugene Fransch (61) suradnik je tajnika konferencije u Zimbabveu sa sjedištem u gradu Bulawayo. Profesor dr. Leo Raunio je umro u sedamdeset drugoj godini, 1984. godine, tri godine nakon što je Eugene diplomirao. Dio dara trinaeste subote 2015. godine poslan je u Sveučilište Solusi, gdje su udvostručili smještajne kapacitete — s pet stotina studenata na tisuću. Hvala vam što podupirete misiju!*
