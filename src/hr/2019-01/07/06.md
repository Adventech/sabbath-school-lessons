---
title:  Dva svjedoka
date:   14/02/2019
---

`Pročitajte Otkrivenje 11,3-6. Na koje načine dva svjedoka prikazuju Zerubabela i Jošuu u njihovoj kraljevskoj i svećeničkoj ulozi? Vidi Zaharija 4,2.3.11-14.`

Pojam dvojice svjedoka potječe iz hebrejskog pravnog sustava, prema kojem su nužna najmanje dva svjedoka da bi se utvrdila istina (Ivan 8,17). Dva svjedoka prikazuju Bibliju — Stari i Novi zavjet. Oni se ne mogu razdvojiti. Božji narod je pozvan da objavljuje cijelu biblijsku poruku svijetu — “Božji naum” (Djela 20,27).

Svjedoci su prikazani kako proriču u kostrijeti tijekom proročkog razdoblja od tisuću dvjesto i šezdeset dana/godina (538.—1798.). Kostrijet je odjeća žalosti (Postanak 37,34); upućuje na teško vrijeme kada su biblijske istine bile sakrivene i potisnute ljudskim običajima.

`Svojim riječima opišite što se dogodilo dvojici svjedoka na kraju proročkih tisuću dvjesto i šezdeset dana/godina. Otkrivenje 11,7-13.`

Zvijer koja ubija dva svjedoka izlazi iz Sotoninog prebivališta. Ovo ubojstvo svjedoka u povijesnom smislu odnosi se na napad ateizma na Bibliju i ukidanje religije, što je povezano s Francuskom revolucijom. Protuvjerski sustav uspostavljen u Francuskoj posjedovao je moralnu degradaciju Sodome, ateističku oholost Egipta i pobunjenički duh Jeruzalema. Ono što se dogodilo Isusu u Jeruzalemu, sada se događa s Biblijom zbog ovog protuvjerskog sustava.

Uskrsnuće svjedoka ukazuje na veliko buđenje zanimanja za Bibliju nakon Francuske revolucije, što je dovelo do nastanka Drugog adventnog pokreta i obnavljanja biblijske istine, osnivanja biblijskih društava i širenja Biblije u cijelom svijetu.

Upravo pred kraj svijet će biti svjedok konačnog sveopćeg objavljivanja Biblije (Otkrivenje 18,1-4). Ova posljednja poruka izazvat će protivljenje osnaženo demonskim silama, koje će činiti čuda s namjerom da prevare svijet i uvuku one koji se klanjaju Zvijeri u završnu bitku protiv Božjih vjernih svjedoka (vidi Otkrivenje 16,13-16; 14,12).
