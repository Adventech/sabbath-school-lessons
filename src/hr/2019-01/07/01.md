---
title:  Sedam truba
date:   09/02/2019
---

### Biblijski tekstovi
Otkrivenje 8,1-13; Brojevi 10,8-10; Ezekiel 10,2; Otkrivenje 10,1-11; Daniel 12,6.7; Otkrivenje 11,1-13; Levitski zakonik 16.

> <p></p>
> “Već će se u vrijeme kad se čuje glas sedmog anđela, kad zatrubi, dovršiti tajna Božja prema Radosnoj vijesti koju dade svojim slugama — prorocima.” (Otkrivenje 10,7)

U prizoru petog pečata vidjeli smo da plač Božjeg potlačenog naroda odražava plač vjernih iz svih vjekova. Ovi vjerni prikazani su kao duše pod žrtvenikom, koje vape Bogu za pravdom i osvetom govoreći: “Dokle ćeš, sveti i pravi Vrhovniče?” (Otkrivenje 6,10) Glas s Neba im govori da čekaju, jer se bliži dan kada će Bog suditi onima koji su im učinili nažao. Tekst u Otkrivenje 6,15-17 prikazuje Isusa kako se vraća na Zemlju i donosi sud onima koji su činili zlo Njegovim vjernim sljedbenicima.

Prizor petog pečata prikazuje iskustvo Božjeg napaćenog naroda kroz povijest, od Abela do trenutka kada će Bog konačno izreći sud i osvetiti “krv svojih sluga” (Otkrivenje 19,2). Božji narod koji strada mora ostati čvrst i vjerovati da Bog čuje molitve svojega naroda.

Viđenje o sedam truba pokazuje da je Bog u povijesti već djelovao u korist svojeg potlačenog naroda i sudio onima koji su im učinili zlo. Svrha je sedam truba uvjeriti Božji narod da Nebo nije ravnodušno prema njihovoj patnji.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlja 8 i 10**
