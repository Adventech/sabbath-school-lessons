---
title:  Molitve svetih
date:   10/02/2019
---

Osmo poglavlje Otkrivenja započinje slikom sedam anđela koji stoje pred Bogom spremni da zatrube. Prije nego što će zatrubiti, umetnut je još jedan prizor. Njegova je svrha da objasni teološko značenje truba.

Pročitajte tekst u Otkrivenje 8,3.4 zajedno sa sljedećim opisom svakidašnje službe u jeruzalemskom hramu: hebrejski komentar Biblije objašnjava da je u vrijeme večernje žrtve janje stavljano na žrtvenik na kojem se palila žrtva, a da je krv prolijevana u podnožje žrtvenika. Određeni svećenik unosio je zlatnu kadionicu u hram i prinosio tamjan na zlatnom žrtveniku u Svetinji. Kada bi svećenik izišao, bacao je kadionicu na pod uzrokujući veliku buku. U tom bi trenutku sedam svećenika zatrubilo u trube označavajući kraj službe u hramu za taj dan.

Možemo zapaziti da je u Otkrivenje 8,3-5 upotrijebljen jezik večernje službe. Značajno je što anđeo prinosi tamjan na “zlatni žrtvenik pred prijestoljem” (Otkrivenje 8,3). Budući da tamjan prikazuje molitve Božjeg naroda (Otkrivenje 5,8), to znači da Bog sada odgovara na njihove molitve.

Iz Otkrivenja 8,3-5 saznajemo važne pojedinosti u vezi s trubama u Otkrivenju:

a)	Sedam truba Božji su sudovi nad pobunjenim ljudskim rodom i odgovor na molitve potlačenog naroda.

b)	Trube se javljaju nakon Isusove smrti kao Janjeta i traju dalje kroz povijest do Njegovog drugog dolaska (vidi Otkrivenje 11,15-18).

`Pročitajte Otkrivenje 8,5; Ezekiel 10,2. Kako Ezekielovo viđenje žeravice prosute na otpadnički Jeruzalem objašnjava narav truba u Otkrivenju?`

Anđeo puni kadionicu ognjem sa žrtvenika i baca je na Zemlju. Značajno je što oganj potječe upravo s onog žrtvenika na kojem su prinesene molitve svetih. Činjenica da oganj potječe upravo s tog žrtvenika pokazuje da sudovi sedam truba pogađaju stanovnike Zemlje kao odgovor na molitve Božjeg naroda i da će Bog djelovati u njihovu korist u određeno vrijeme. Bacanje kadionice također može biti opomena da Kristovo posredovanje neće trajati zauvijek. Vrijeme kušnje će se okončati (vidi Otkrivenje 22,11.12).
 
