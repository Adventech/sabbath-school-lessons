---
title:  Bludnica jaše na skrletnoj zvijeri
date:   18/03/2019
---

`Pročitajte Otkrivenje 17,3. Jedan od sedam anđela koji su nosili sedam čaša sa sedam posljednjih zala pokazuje Ivanu sud nad Bludnicom koja sjedi na mnogim vodama. Ivan je vidi kako jaše na skrletnoj Zvijeri. Na koje načine simboli vode i Zvijeri prikladno opisuju one koji podupiru Babilon?`

Kada je Ivan u viđenju bio odveden u pustinju, ugledao je ženu na skrletnoj Zvijeri. Dok Bludnica prikazuje vjerski entitet, Zvijer simbolizira političku silu. Prizor kako vjera jaše na svjetovnim i političkim silama, ukazuje na dva odvojena entiteta, što nije bio slučaj u prošlosti, kada su vjera i politika bili spojeni. Proročanstvo pokazuje, međutim, da će se na svršetku vremena ova dva tijela sjediniti. Jahanje na Zvijeri označava dominaciju budući da će onaj koji jaše na Zvijeri, vjerski sustav posljednjeg vremena, vladati svjetovnim i političkim silama.

`Koje osobine Bludnice ukazuju na Zmaja, Zvijer iz mora i Zvijer koja izlazi iz zemlje iz Otkrivenja 12 i 13?`

Bludnica je odjevena u grimiz i skrlet, nakićena zlatom, dragim kamenjem i biserima; tako su se ukrašavale bludnice u stara vremena kako bi pojačale moć svojega zavođenja (Jeremija 4,30). Kao boja krvi, skrlet odgovara tlačiteljskom karakteru ovog vjerskog sustava.

Haljina Bludnice oponaša odjeću velikih svećenika u Starom zavjetu, koja je bila satkana od grimiznog, skrletnog i zlatnog prediva (Izlazak 28,5.6). Bogohulni natpis na Bludničinom čelu zamjenjuje svećenički natpis “Jahvi posvećen” na mitri velikog svećenika (Izlazak 28,36-38). Čaša u njezinoj ruci podsjeća nas na posude iz Svetišta iz kojih su Baltazar, babilonski kralj, i njegovi gosti pili vino (Daniel 5,2-4). Čaša u Bludničinoj ruci ima privid istine da prikrije vino — laži Sotoninog vjerskog sustava posljednjeg vremena kojima vara svijet i odvraća ga od Boga. Bludnica Babilon dalje je opisana kao žena koja je pijana od krvi Isusovih svetih i mučenika koji su umrli zbog svojega svjedočenja o Kristu. Ova krivnja za ubojstvo povezuje Babilon posljednjeg vremena sa srednjovjekovnim otpalim kršćanstvom, koje je bilo vođeno od strane papinstva i odgovorno za smrt milijuna kršćana koji su ostali vjerni Evanđelju.

`Opis bludnice Babilona upućuje na sliku Jezabele u tijatirskoj crkvi (vidi Otkrivenje 2,20-23). Kako sličnosti između ove dvije žene objašnjavaju karakter Babilona posljednjeg vremena?  `
