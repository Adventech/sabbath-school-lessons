---
title:  Prepoznavanje skrletne zvijeri
date:   19/03/2019
---

U Otkrivenje 17,3 skrletna Zvijer opisana je izrazima sličnim onima kojima je opisana Zvijer iz mora u trinaestom poglavlju Otkrivenja, koja je objavila rat Božjem narodu i nadvladala ga (Otkrivenje 13,5-7). Upravo je to ranije vrijeme progonstva utjecalo da žena pobjegne u pustinju tijekom tisuću dvjesto i šezdeset dana/godina, od 538. do 1798. godine (Otkrivenje 12,13.14). Iako žive u doba ekumenizma, protestanti bi učinili dobro kad ne bi zaboravili strašno progonstvo iz prošlosti jer će se, prema proročanstvu, slični događaji, samo još gori, ponoviti.

`Pročitajte Otkrivenje 17,8. Usporedite riječi iz ovog retka s Otkrivenjem 13,8. Kako Otkrivenje 13,3 pojašnjava tri faze života i djelovanja Zvijeri?`

Skrletna Zvijer opisuje se kao ona koja je bila i više nije, koja će izići iz Bezdana i otići u propast. Ovaj trojni izraz je prije svega imitacija Božjeg imena Jahve — “koji jest, koji bijaše, i koji će doći” (Otkrivenje 1,4; vidi 4,8). On upućuje na tri faze života kroz koje je Zvijer prošla:

1.	Zvijer “je bila”. Postojala je u prošlosti. Njezine prethodne aktivnosti trajale su u proročkom razdoblju od četrdeset dva mjeseca ili tisuću dvjesto i šezdeset dana/godina (vidi Otkrivenje 13,5; 9. pouka, odsjek od nedjelje).
2.	“Nije.” Zadobivši smrtnu ranu 1798. godine (vidi Otkrivenje 13,3),Zvijer je stupila u fazu kada više nije postojala, makar kao progonitelj. Nestala je određeno vrijeme sa svjetske pozornice; ipak, uspjela je preživjeti.
3.	Konačno, s iscjeljenjem smrtne rane, Zvijer će se povratiti uživot u punom sotonskom gnjevu.

U sedamnaestom poglavlju Otkrivenja opisana je Zvijer iz Otkrivenja 13,1-8 u vrijeme kad joj je smrtna rana iscijeljena. Na toj Zvijeri sjedi bludnica Babilon. Ponovno će se uspostaviti kratkotrajan savez vjere i politike kakav je postojao u Srednjem vijeku, i ponovno će doći do progonstva.

`“Neka se podigne protivljenje, neka zavladaju vjerska zaslijepljenost i netrpeljivost, neka se raspali progonstvo, i polovični će se i licemjerni kršćani pokolebati i odreći vjere; ali će pravi kršćani stajati čvrsto kao stijena, s jačom vjerom i svjetlijom nadom nego u dane blagostanja.” (Ellen G. White, Velika borba, str. 517) Kakvu opomenu trebamo izvući iz ovih riječi o tome kakvo treba biti naše kršćansko iskustvo čak i prije nego što se počnu odvijati posljednji događaji?`
