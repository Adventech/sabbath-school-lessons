---
title:  Bludnica i Babilon
date:   17/03/2019
---

`Pročitajte Otkrivenje 17,1. Tekst u Jeremija 51,13 pokazuje da su “mnoge vode” na kojima Babilon sjedi rijeka Eufrat. Što prema Otkrivenje 17,15 simboliziraju mnoge vode?`

žena u Bibliji simbolizira Božji narod. U Otkrivenju Božja prava Crkva opisana je kao čista žena (Otkrivenje 12,1; 22,17). Bludnica, prema tome, prikazuje lažnu, otpalu Crkvu. U Otkrivenje 17,5 ova Bludnica poistovjećena je s velikim Babilonom. Kao što je opstanak starog Babilona ovisio o rijeci Eufrat, tako će se Babilon posljednjeg vremena u ostvarenju svojih planova oslanjati na potporu mnoštva.

`Pročitajte sljedeće tekstove: Otkrivenje 17,2; 14,8; 18,2.3. Koje se dvije skupine ljudi bludničile s Babilonom posljednjeg vremena koji ih je prevario?`

Prvu skupinu čine zemaljski kraljevi, odnosno vladajuće političke sile. Stupili su u preljubnički odnos s bludnicom Babilonom. Jezikom vezanim za preljub u Starom zavjetu često se opisuje otpali Izrael koji je otišao od Boga i okrenuo se lažnim religijama (Izaija 1,21; Jeremija 3,1-10). Preljubnički odnos između zemaljskih kraljeva i Bludnice simbolizira nemoralni savez između Babilona posljednjeg vremena i vladajućih političkih sila — savez Crkve i države.

Druga skupina koja bludniči s bludnicom Babilonom jesu stanovnici Zemlje, mnoštvo kojim se vlada. Oni su u duhovnom smislu napojeni vinom babilonskog bluda. Suprotno vladajućim političkim silama, narodi su opijeni babilonskim lažnim naukom i predajama, pogrešno smatrajući da ih on može zaštititi. Kada su ljudi pijani, ne razmišljaju razborito i lako se njima upravlja (vidi Izaija 28,7). Babilon će cijeli svijet, osim vjernog ostatka, odvesti na pogrešan put.

`Na samom svršetku, kao i danas i uvijek u prošlosti, mnoštvo ima pogrešno razumijevanje. Što nam to govori o opasnosti da slijedimo općeprihvaćeno mišljenje, koliko god ono bilo omiljeno? `
