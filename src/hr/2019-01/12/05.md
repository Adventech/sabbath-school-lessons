---
title:  Sedam glava zvijeri
date:   20/03/2019
---

`Pročitajte sljedeće tekstove: Otkrivenje 17,9-11; 13,18. Za razumijevanje sedam glava potrebna je mudrost. O kakvoj je mudrosti riječ? Kako čovjek stječe ovu mudrost koju Bog daje (Jakov 1,5)?`

Anđeo objašnjava da je sedam glava sedam gora. Pojedini prevoditelji smatraju da ovih sedam gora ukazuje na sedam brda na kojima je smješten grad Rim, i zato oni grčku riječ oroi prevode kao “gore”. Ove gore simboliziraju sedam kraljeva. Također treba napomenuti da se ovi kraljevi ne pojavljuju istodobno.

Ove gore ne prikazuju pojedine kraljeve, jer se Otkrivenje ne bavi pojedincima, već sustavima. Gore u Bibliji često simboliziraju svjetske sile ili kraljevstva (Jeremija 51,25; Ezekiel 35,2.3). U biblijskom proročanstvu “kraljevi” znače kraljevstva (vidi Daniel 2,37-39; 7,17). Prema tome, sedam gora simboliziraju sedam velikih uzastopnih kraljevstava koja vladaju svijetom u povijesti, preko kojih se Sotona suprotstavlja Bogu i tlači Božji narod.

Iz Ivanove vremenske perspektive, pet ovih kraljevstava je palo, jedno i dalje postoji, a jedno još nije došlo. Iako se ni o jednom gledištu ne slažu svi adventistički tumači, mnogi smatraju da su pet palih kraljevstava velika kraljevstva koja su vladala u Starom zavjetu i tlačila Božji narod: Egipat, Asirija, Babilon, Medo-Perzija i Grčka. Kraljevstvo koje “jest” bilo je Rimsko Carstvo Ivanovog vremena.

Sedmo kraljevstvo koje “još nije došlo” Zvijer je iz trinaestog poglavlja Otkrivenja — oživjelo papinstvo, koje je vladalo Božjim narodom i tlačilo ga — koje je trebalo doći nakon Ivanovog vremena i pada poganskog Rimskog Carstva. Povijest snažno potkrepljuje istinitost ovog proročanstva, zabilježenog mnogo stoljeća prije nego što su se događaji odigrali.

Ivanu je dalje rečeno da je skrletna Zvijer osma svjetska sila, iako je jedna od sedam glava (svjetskih sila). Koja od sedam? Budući da glave slijede jedna za drugom, osma mora biti sedma glava koja je zadobila smrtnu ranu. U vrijeme ove osme svjetske sile javlja se skrletna Zvijer noseći bludnicu Babilon i ostvarujući njezine ciljeve. Danas živimo u vrijeme zacjeljivanja smrtne rane. Osma glava pojavit će se na pozornici pred sam svršetak i doživjet će propast.
