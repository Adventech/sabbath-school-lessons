---
title:  Iskustvo
date:   05/01/2018
---

#### Preispitivanje teorije o evoluciji

_by Andrew McChesney, Adventist Mission_

Svijet Stana Hudsona okrenuo se naglavce u njegovoj dobi od devetnaest godina, kad je njegov profesor geologije na Kalifornijskom sveučilištu objavio da vjeruje u Boga. Profesor se pokazao kao teistički evolucionist, osoba koja vjeruje da Bog postoji, ali da su Zemlja i živi svijet stvarani milijunima godina evolucijom.

Takvo stajalište je pogodilo Stana, budućeg znanstvenika, kao nelogično. Kako je profesor mogao staviti Boga, ako postoji, u drugi, a ne u prvi plan? Stan je također bio zbunjen mišlju da bi svemogući Bog mogao biti izvorom smrti. Teistička evolucija uči da je smrt dio Božjeg izvornog plana. Bezbrojni naraštaji životinja morali su umrijeti tijekom milijuna godina (jer najjači pobjeđuju slabije) kako bi proizveli stvorenja koja danas žive na Zemlji.

Ali Stan je najviše bio uzrujan zbog spoznaje da znanstvenici nisu tako otvorenog uma kao što je mislio. I bilo koji znanstvenik, koji dovodi u pitanje teoriju o evoluciji, suočit će se s tom glavnom borbom. Stan se nije htio boriti, pa je napustio sveučilište.

Jednog dana je Stanov sobni kolega, David L. Friend, zatražio Bibliju. Stan je pronašao jednu u svojoj sobi, obrisao prašinu s nje i dao je Davidu na čitanje. Vidjevši kako David čita Bibliju, to ga je pokrenulo da je i on uskoro počne čitati.

Nakon nekog vremena Stan se odlučio moliti Bogu. Kleknuo je pokraj kreveta i rekao: “Dragi Bože, izgleda da David i ja tražimo Tebe. Hoćeš li nam pomoći?”

Ta molitva je, rekao je Stan kasnije, vjerojatno bila najmoćnija koju je Nebo ikada čulo od njega.

“Tijekom sljedećih nekoliko tjedana Bog je za mene postajao sve veći i veći, kako je odgovorio na malene molitve”, kaže Stan. Primjerice, kad je Stan rekao Davidu: “Prodajmo naš kauč”, odmah su začuli kucanje na vratima. Susjeda ih je upitala: “Oprostite, imate li kauč za prodaju?” “Mnogo takvih pojedinosti nas je oduševilo”, kaže Stan. “Shvatili smo da nas Bog vidi i da je uključen u naše živote.”

Stan je postao adventistički pastor i služio je trideset osam godina u Kaliforniji, Idahou i Washingtonu. Nikada nije izgubio ljubav prema znanosti i bio je otvoreni zagovornik biblijskog šestodnevnog tjedna stvaranja na TV Hope Channelu i Televiziji 3ABN.

Danas upravlja konferencijskim Studijskim centrom za kreacionizam Sjevernopacifičke unije u gradu Ridgefieldu, u državi Washington.

“Adventisti su posljednja od crkava koje još vjeruju u stvaranje, i ponosan sam što sam povezan s tim”, kaže on. “Naša je misija posebno propovijedati o Bogu ‘koji je stvorio nebo i zemlju, more i izvore voda’.” (Otkrivenje 14,7) Volim naglašavati gromkost prve anđeoske vijesti”, kaže Stan.
