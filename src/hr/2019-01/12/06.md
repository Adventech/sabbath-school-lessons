---
title:  Sud nad Babilonom
date:   21/03/2019
---

`Pročitajte Otkrivenje 17,12-15; 16,12-16. Što iz navedenih tekstova saznajemo o “deset kraljeva”?`

U vezi s identitetom deset kraljeva nude se različita tumačenja. Međutim, u Otkrivenju nije rečeno tko su oni. Na osnovi teksta možemo samo reći da je to kratkotrajni politički savez koji se javlja neposredno uoči svršetka vremena i podupire Bludnicu. Njihov broj označava da će svjetske sile pokazati punu i čvrstu odanost Zvijeri.

U Otkrivenje 17,13.14 ukratko je ponovljen izvještaj o harmagedonskoj bitci — spomenutoj prvo u Otkrivenje 16,12-16. Nastao činjenjem čuda demonskih sila u sprezi sa Zmajem, Zvijeri iz mora i Lažnim prorokom, svjetski politički savez objavit će rat Janjetu. Drugim riječima, harmagedonska bitka nije vojna bitka na Bliskom istoku, već konačni sukob prigodom Kristovog drugog dolaska u kojem se Sotona i njegov savez bore protiv Krista i Njegove anđeoske vojske.

`Pročitajte Otkrivenje 17,16-18. Što se na osnovi onoga što vidimo u Otkrivenje 16,2-12 krije iza promjene stava kraljeva prema Babilonu? Tko se krije iza onoga što se događa Babilonu?`

Deset rogova, koji su sile sljednice podijeljenih europskih naroda, ispunjeni mržnjom, iznenada se okreću protiv bludnice Babilona (manifestacija papinstva u posljednje vrijeme), pustošeći je i razotkrivajući; oni će simbolički pojesti njezino meso i spaliti je ognjem. Pišući što će se dogoditi bludnici Babilonu, Ivan se koristi jezikom sličnim onome kojim se opisuje što će se dogoditi preljubničkom Jeruzalemu (Jeremija 4,30). Spaljivanje ognjem bilo je kazna propisana za svećenikovu kćer koja se odala bludništvu (Levitski zakonik 21,9). Prevarene političke sile razočarale su se zbog nemoći Babilona da ih zaštiti od zala. Osjećaju se prevarenima, one postaju njegovi neprijatelji i napadaju ga. Ovaj otpali vjerski sustav posljednjeg vremena doživljava puninu božanskog suda zajedno s onima koji su se poistovjetili s njim.

`Mnoga pitanja o događajima posljednjeg vremena ostaju bez odgovora pa nam se, prema tome, čine zbunjujuća. Kakvo je posebno obećanje dano u Otkrivenje 17,14 i što to obećanje znači za nas?`
