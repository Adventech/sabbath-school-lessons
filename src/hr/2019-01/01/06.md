---
title:  Glavna tema Otkrivenja
date:   03/01/2019
---

Završetak prologa Otkrivenja ukazuje na usmjerenje čitave knjige: Isusov povratak u sili i slavi. Kristovo obećanje da će ponovno doći ponovljeno je triput na svršetku knjige (Otkrivenje 22,7.12.20).

`Pročitajte Otkrivenje 1,7.8. Ovaj tekst izveden je iz nekoliko proročkih tekstova: Daniel 7,13.14; Zaharija 12,10; Matej 24,30. Što ovi tekstovi govore o sigurnosti Kristovog drugog dolaska?`

U Otkrivenju je Kristov drugi dolazak vrhunac prema kojem se kreće ljudska povijest. Drugi dolazak označit će svršetak povijesti ovoga svijeta i početak Božjega vječnog kraljevstva, kao i nestanak zla, muke, boli i smrti.

Poput ostatka Novog zavjeta, Otkrivenje 1,7 upućuje na doslovni i osobni Kristov dolazak u veličanstvu i slavi. Svako ljudsko biće, uključujući i one “koji su ga proboli”, bit će svjedoci Njegovog dolaska. Ove riječi ukazuju na posebno uskrsnuće određenih osoba upravo pred Kristov dolazak, što se odnosi i na one koji su Ga razapeli. Dok će Isus svojim dolaskom donijeti oslobođenje onima koji Ga čekaju, donijet će sud onima koji žive na Zemlji, a odbili su Njegovu milost i ljubav.

Sigurnost Kristovog dolaska potvrđena je riječima: “Da! Amen!” (Otkrivenje 1,7) Riječ “da” prijevod je grčke riječi *nai*; *amen* je hebrejski potvrdni oblik. Ove dvije riječi zajedno izražavaju sigurnost. Njima su i na kraju knjige dane dvije slične potvrde (vidi Otkrivenje 22,20).

“Prošlo je više od tisuću osamsto godina otkako je Spasitelj dao obećanje o svojem dolasku. Vjekovima su Njegove riječi ispunjavale hrabrošću srca vjernih sljedbenika. Obećanje još nije ispunjeno: glas Davatelja života još uvijek nije pozvao svete koji spavaju u grobovima; ali ipak, sigurna je riječ koju je izgovorio. Bog će u svoje vrijeme ispuniti svoju riječ. Hoće li se sada netko umoriti? Hoćemo li izgubiti vjeru kada smo toliko blizu vječnom svijetu? Hoće li netko reći: Grad je još daleko? — Ne, ne. Još samo malo i vidjet ćemo Kralja u Njegovoj ljepoti. Još samo malo i On će otrti sve suze s naših očiju. Još samo malo i On će nas postaviti ‘neporočne i razdragane pred njegovom slavom’ (Judina 24).” (Ellen G. White, The Advent Review and Sabbath Herald, 13. studenoga 1913.)

`Obećanje je snažno samo onoliko koliko je snažna vjerodostojnost osobe koja ga daje i koliko je velika njezina sposobnost da ga ispuni. Kako činjenica da je obećanje o drugom dolasku dao Bog koji je u prošlosti održao sva svoja obećanja, pruža sigurnost da će se Krist vratiti kako je obećao?`
