---
title:  Božanstvo
date:   02/01/2019
---

Otkrivenje počinje pozdravom kakve nalazimo u Pavlovim poslanicama. Knjiga je naizgled bila poslana kao pismo crkvama u Maloj Aziji u Ivanovo vrijeme (vidi Otkrivenje 1,11). Međutim, Otkrivenje nije bilo napisano samo za njih, već za sve naraštaje kršćana kroz povijest.

`Pročitajte sljedeće tekstove: Otkrivenje 1,4.5; Rimljanima 1,7. Koji zajednički pozdrav nalazimo u oba teksta i tko ga šalje?`

U oba teksta zapažamo epistolarni pozdrav: “Milost vam i mir.” Ovaj izraz sastoji se iz grčkog pozdrava haris (“milost”) i hebrejskog pozdrava shalom (“mir”, “blagostanje”). Kao što možemo vidjeti iz ovih tekstova, Davatelji milosti i mira jesu tri Osobe Božanstva.

Bog Otac je predstavljen kao Onaj “koji jest, koji bješe i koji će doći” (vidi Otkrivenje 1,8; 4,8). Ovaj redak odnosi se na božansko ime Jahve, “JA SAM KOJI JESAM” (Izlazak 3,14 — Varaždinska Biblija), koje ukazuje na Božje vječno postojanje.

Na Duha Svetoga upućuje se kao na “sedam Duhova” (usporedi Otkrivenje 4,5; 5,6). Sedam je broj punine. “Sedam Duhova” znači da Duh Sveti djeluje u svih sedam crkava. Ova slika odnosi se na sveprisutnost Duha Svetoga i Njegovo neprestano djelovanje na Božji narod kroz povijest, osposobljavajući ga da izvrši svoj poziv.

Isusa Krista predstavlja se kao “Svjedoka vjernoga, prvorođenca od mrtvih i vladara kraljeva zemaljskih” (Otkrivenje 1,5 — Varaždinska Biblija). Ovi nazivi ukazuju na Njegovu smrt na križu, Njegovo uskrsnuće i vladavinu na Nebu. Ivan zatim nabraja što je Isus učinio: “Njemu, koji nas ljubi i koji nas je otkupio od grijeha svojom krvi i učinio nas kraljevstvom svećenika za Boga, svoga Oca.” (Otkrivenje 1,5.6)

Rečenica “Koji nas ljubi” na izvornom grčkom jeziku odnosi se na Kristovu neprolaznu ljubav koja obuhvaća prošlost, sadašnjost i budućnost. Onaj koji nas ljubi oslobodio nas je od grijeha svojom krvlju. Na grčkom, glagol “otkupio je” odnosi se na svršeni čin u prošlosti: kada je umro na križu, Isus je omogućio savršeno i potpuno pomirenje.

`Tekstovi u Efežanima 2,6 i Filipljanima 3,20 opisuju otkupljene kao one koji su uskrsli i koji su postavljeni s Isusom na nebesima. Što to znači i kako trenutačno, dok smo i dalje u grešnom svijetu, uživamo slavni položaj u Kristu kao “kraljevi i svećenici” (Otkrivenje 1,6 — Varaždinska Biblija)? Kako ova činjenica treba utjecati na naš život?`
