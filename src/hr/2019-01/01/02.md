---
title:  Naslov knjige
date:   30/12/2018
---

`Pročitajte Otkrivenje 1,1.2. Kakvo je značenje punog naslova knjige? Što iz naslova saznajemo o kome ova knjiga zapravo govori?`

U Otkrivenje 1,1 navodi se naziv knjige: “Otkrivenje Isusa Krista”. Riječ “otkrivenje” potječe od grčke riječi apokalupsis (apokalipsa) i znači “otkrivanje”, “razotkrivanje”. Otkrivenje potječe od Isusa i govori o Njemu. Iako dolazi od Boga po Isusu Kristu (vidi Otkrivenje 22,16), knjiga svjedoči da je Isus u njezinom središtu. Isus otkriva sebe svojem narodu i izraz je Njegove brige prema njemu.

Isus je središnja Osoba Otkrivenja. Knjiga počinje izvještajem o Njemu (Otkrivenje 1,5-8) i završava izvještajem o Njemu (Otkrivenje 22,1216). “Neka govori Daniel, neka govori Otkrivenje i neka kažu što je istina. Ali koji god predmet iznosili, uzdižite Krista, središte sve nade, Onoga koji je ‘Izdanak i potomak Davidov, sjajna zvijezda Danica’.” (Ellen G. White, Testimonies to Ministers and Gospel Workers, str. 118) Isus iz Otkrivenja isti je onaj Isus kojeg upoznajemo u četiri evanđelja. Otkrivenje nastavlja opisivati Isusa i Njegovo djelo spasenja Njegovog naroda kao što je prije opisano u evanđeljima. Otkrivenje se usredotočuje na različite aspekte Njegovog života i službe. Ono počinje tamo gdje završavaju evanđelja, Isusovim uskrsnućem i uzašašćem na Nebo.

Zajedno s poslanicom Hebrejima, Otkrivenje naglašava Isusovu nebesku službu. Pokazuje da je Isus nakon uzašašća bio postavljen na svoju kraljevsku i svećeničku službu u nebeskom Svetištu. Bez Otkrivenja (ili Poslanice Hebrejima) naše znanje o Kristovoj službi Velikog svećenika na Nebu bilo bi ograničeno. Osim Poslanice Hebrejima, Otkrivenje nam omogućava jedinstveni uvid u službu Isusa Krista za nas.

`Pročitajte Ivan 14,1-3. Kako nam jasno obećanje u ovom tekstu pomaže da bolje shvatimo što Isus upravo sada čini za nas na Nebu? Koju nadu možemo izvući iz ovog divnog obećanja?`
