---
title:  Za daljnje proučavanje
date:   04/01/2019
---

“Ovo je otkrivenje dano radi vođenja i tješenja Crkve tijekom kršćanskog razdoblja. ... Otkrivenje je nešto otkriveno. Sam je Gospodin otkrio svojem sluzi tajne sadržane u ovoj knjizi i Njegova je namjera da svima bude otvorena za proučavanje. Njegove su istine upućene onima koji žive u posljednje dane zemaljske povijesti kao i onima koji su živjeli u Ivanovo vrijeme. Neki od prizora u ovom proroštvu zbili su se u prošlosti, a neki se zbivaju sada; neki prikazuju završetak velikog sukoba između sila tame i nebeskog Kneza, a neki otkrivaju radost otkupljenih na obnovljenoj Zemlji.

Neka nitko ne misli da je beskorisno istraživati značenje istine koju sadrži ova knjiga samo zato što ne može objasniti značenje svakog simbola u Otkrivenju. Onaj koji je ove tajne otkrio Ivanu, marljivom će istraživaču istine omogućiti da osjeti nebesko ozračje. Oni čija su srca otvorena za primanje istine, bit će osposobljeni da razumiju njezin nauk, a oni što ‘slušaju riječi ovog proroštva te čuvaju što je u njemu napisano’ primit će obećane blagoslove.” (Ellen G. White, Djela apostolska, str. 367,368)

**Pitanja za razgovor**

`1.	Ako je Otkrivenje objava Isusa Krista, zašto riječ “apokalipsa” danas ima negativno značenje? Što nam to govori o općeprihvaćenom razumijevanju Otkrivenja među kršćanima? Zašto je s proročanstvima iz Otkrivenja često povezan strah?`

`2.	Sjetite se nekih neispunjenih predviđanja ljudi u posljednjihdvadeset godina u vezi s događajima posljednjih dana i Isusovim drugim dolaskom. Bez obzira na pobude onih koji su ih iznosili (što svakako ne možemo znati), koje su negativne posljedice ovih neispunjenih predviđanja? Kako utječu na one koji su vjerovali u ta predviđanja? Kako na kršćane gledaju oni koji vide ova neispunjena predviđanja? Kako mi, kao narod koji vjeruje u proročanstva i koji događaje posljednjih dana promatra kao putokaze, pravimo ravnotežu između našeg razumijevanja proročanstava i načina na koji druge upoznajemo s njima?`
