---
title:  Svrha knjige
date:   31/12/2018
---

U Otkrivenje 1,1 također se kaže kako je svrha knjige opis budućih događaja, počevši od vremena kada je knjiga napisana. Svatko tko poznaje Otkrivenje zapazit će da pretkazivanje događaja — bilo onih koji su se već ispunili (makar iz naše današnje perspektive) ili onih koji će se tek dogoditi u budućnosti (ponovimo još jednom, iz naše današnje perspektive) — zauzima većinu sadržaja knjige.

Prvenstvena je svrha biblijskih proročanstava da nas uvjere da Bog upravlja svime bez obzira na to što budućnost donosi. Otkrivenje nas uvjerava da je Isus Krist uz svoj narod tijekom čitave povijesti ovoga svijeta, kao i u vrijeme uznemirujućih posljednjih događaja.

Prema tome, proročanstva iz Otkrivenja imaju dva praktična cilja: poučiti nas kako da živimo danas i pripremiti nas za budućnost.

`Pročitajte Ponovljeni zakon 29,29. Kako nam ovaj tekst pomaže da shvatimo zašto nam određene pojedinosti nisu otkrivene? Što je prema ovom tekstu svrha onoga što nam je otkriveno? Zašto nam je to rečeno? Vidi Otkrivenje 22,7.`

Proročanstva o posljednjem vremenu iz Otkrivenja nisu nam otkrivena da bi zadovoljila našu radoznalost i zaokupljenost budućnošću. Knjiga otkriva samo one aspekte budućnosti koji su za nas važni. Ona nam ukazuju na ozbiljnost onoga što će se dogoditi kako bismo uvidjeli svoju ovisnost o Bogu i kako bismo Mu u tom oslanjanju na Njega bili poslušni.

Nagađanja — i u još većoj mjeri senzacionalizam — vjekovima prate nauk o događajima posljednjih dana. Oni koji su pretkazujući skori svršetak uplašili ljude i naveli ih da prilože novac za njihovu službu jer je svršetak blizu, zgrnuli su bogatstvo. Svršetak nije došao i ljudi su ostali razočarani i obeshrabreni. Kao i sve dobre stvari koje nam je Bog dao, proroštvo može biti pogrešno upotrijebljeno i pogrešno protumačeno.

`Pročitajte Ivan 14,29. Koje izuzetno važno načelo pronalazimo u ovom retku vezano za svrhu proročanstava?`
