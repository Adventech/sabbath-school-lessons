---
title:  Simbolični jezik Otkrivenja
date:   01/01/2019
---

`Pročitajte sljedeće tekstove: Otkrivenje 13,1; Daniel 7,1-3; Ezekiel 1,1-14. Koja je pojedinost zajednička svim ovim viđenjima?`

U Otkrivenje 1,1 stoji: “I on to pokaza znacima po svom anđelu kojega posla svome sluzi Ivanu.” U ovom retku zapažamo vrlo važnu riječ. Riječ “pokaza” prijevod je grčke riječi semaino, koja znači “pokazati u znakovima i simbolima”. Ova riječ koristi se u grčkom prijevodu Staroga zavjeta (Septuaginta), u tekstu u kojem Daniel objašnjava kralju Nabukodonozoru da je Bog kipom načinjenim od zlata, srebra, mjedi i željeza pokazao kralju “što će biti poslije” (Daniel 2,45). Koristeći se istom riječju, Ivan nam govori da su mu prizori i događaji iz Otkrivenja u viđenju pokazani u simbolima. Vođen Duhom Svetim, Ivan je vjerno zabilježio ove simbole onako kako ih je vidio u viđenju (Otkrivenje 1,2).

Dakle, proročanstva iz Otkrivenja najvećim dijelom ne smiju biti tumačena doslovno. Čitanje Biblije u pravilu uglavnom podrazumijeva doslovno razumijevanje teksta (ako tekst ne ukazuje na određeni simbolizam). Međutim, kada čitamo Otkrivenje — osim ako tekst ne ukazuje na doslovno značenje — trebamo ga tumačiti simbolički. Iako su pretkazani prizori i događaji sami po sebi stvarni, obično su izraženi simboličnim jezikom.

Ako na umu imamo uglavnom simboličnu narav Otkrivenja, to će nas sačuvati od izvrtanja proročke poruke. U pokušaju da odredimo značenje simbola upotrijebljenih u knjizi, moramo paziti da ne bismo nametnuli tekstu značenje koje proizlazi iz ljudske mašte ili trenutačnog značenja ovih simbola. Umjesto toga, moramo se držati Biblije i simbola koje nalazimo na njezinim stranicama da bismo shvatili simbole iz Otkrivenja.

Pokušavajući otkriti značenje ovih simbola u Otkrivenju, ne smijemo zaboraviti da je većina njih uzeta iz Staroga zavjeta. Prikazujući budućnost jezikom iz prošlosti, Bog je želio utisnuti u naš um misao da će Njegova djela spasenja u budućnosti biti vrlo slična Njegovim djelima spasenja u prošlosti. Ono što je činio za svoj narod u prošlosti, ponovno će činiti u budućnosti. U nastojanju da protumačimo simbole i slike iz Otkrivenja, moramo početi sa Starim zavjetom.
