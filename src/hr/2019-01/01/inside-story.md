---
title:  Iskustvo
date:   04/01/2019
---

#### Snaga svjedočanstva

Rođen sam u obitelji koja je svetkovala nedjelju, u Milangeu, gradu koji se nalazi dva kilometra od granice Mozambika s Malavijem. Moje poznanstvo s Adventističkom crkvom ostvarilo se preko djevojke imenom Adelina. Imala je šesnaest godina, išla u sedmi razred, i zamolila me da joj pomognem riješiti domaću zadaću. Ja sam imao dvadeset i jednu godinu i išao sam u deseti razred. Nakon što sam joj pomogao, počela je govoriti o Adventističkoj crkvi. Govorila mi je o suboti i objasnila da je Bog kao dan odmora i štovanja odredio subotu, a ne nedjelju.

Kasnije me je Adelina upoznala s Biblijom. Podsjetila me je na četvrtu zapovijed u Izlasku 20,8 i redak u Ezekielu 20,20: “Svetkujte moje subote, i neka one budu znak između mene i vas.” Na jednoj stranici Biblije napisala je: “Pročitaj Marko 2,27.28.”

Otvorio sam Evanđelje po Marku i pročitao Isusove riječi: “Subota je stvorena radi čovjeka, a ne čovjek radi subote. Stoga je Sin Čovječji gospodar i subote.”

Kad sam ovo pročitao, shvatio sam da sam svetkovao pogrešan dan u tjednu.

Odlučio sam otići u crkvu s Adelinom kako bih naučio više, i uskoro sam svetkovao subotu. Ova odluka izazvala je probleme u mojoj crkvi koja svetkuje nedjelju, gdje sam dotad služio kao vođa mladih. župnik je razgovarao s mojim ocem i on mi je naredio da se vratim u svoju bivšu crkvu. Kad sam to odbio, moj otac je izjavio: “Ako se ne želiš pokoriti svojim roditeljima, onda ne možeš živjeti s njima.” Budući da sam bio ustrajan, izbacio me je iz kuće.

Rekao sam Adelininim roditeljima što se dogodilo. Dali su mi mjesto gdje mogu živjeti dok ne završim srednju školu. Dvije godine kasnije bio sam kršten.

Bog mi je pomogao da završim srednju školu i koledž i da se zaposlim kao profesor kemije u srednjoj školi u Milangeu. Kasnije sam oženio Adelinu, djevojku koja me je upoznala sa subotom.

Bog je iskoristio moje osobno svjedočanstvo na zadivljujuće načine. Svoje iskustvo ispričao sam mladima iz moje bivše crkve koji svetkuju nedjelju. Dva moja prijatelja su postala adventisti. Ispričao sam svoje iskustvo i mojim roditeljima, i oni su na kraju kršteni.

Svima govorim: Svakodnevno vjeruj u Gospodina! Njemu ništa nije nemoguće.

Dio dara trinaeste subote pomoći će da se otvori prva adventistička osnovna škola u Miguelovom rodnom gradu Milangeu. Hvala vam što podupirete misiju!

*Miguel Manuel Mafugula*
