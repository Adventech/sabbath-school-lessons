---
title:  Izlijevanje sedam zala
date:   11/03/2019
---

S prestankom Kristovog posredovanja u nebeskom Svetištu, sudbina svakog pojedinca bit će zauvijek odlučena. Došlo je vrijeme da oni koji su odbacili Evanđelje iskuse Božji gnjev u svoj punini.

Sedam posljednjih zala odražavaju zla izlivena na Egipat (Izlazak 7—11). Kao što su egipatska zla pogodila Egipćane dok su Izraelci bili pošteđeni, tako će i Božji narod biti zaštićen u vrijeme nevolje (Psalam 91,3-10; vidi Ellen G. White, Velika borba, str. 520—522) Zla izlivena na Egipat otkrila su tvrdo faraonovo srce i pokazala Egipćanima nesposobnost njihovih bogova da ih zaštite. Slično tome, posljednja će zla sve više otvrdnjivati srca onih koji se klanjaju Zvijeri iz mora i otkriti nemoć Babilona da ih zaštiti od božanskog gnjeva.

`Pročitajte Otkrivenje 16,1-11. Što se događa u ovom tekstu i kako je ovaj događaj prikazan?`

Prva četiri zla “neće biti sveopća, jer bi inače svi zemaljski stanovnici bili istrijebljeni”. (Ellen G. White, Velika borba, str. 540,541)

Prvo zlo nanosi bolne i strašne rane isključivo onima koji se klanjaju Zvijeri. Drugo i treće zlo izlijevaju se na mora, rijeke i vodene izvore pretvarajući ih u krv. Bez vode za piće, pobunjeno čovječanstvo ne može preživjeti. Četvrto zlo djeluje na Sunce tako da njegova toplina peče ljude i izaziva nepodnošljive bolove.

Neizdrživi bolovi koji nanose zla ne omekšavaju srca nepravednog ljudskog roda, te oni ne mijenjaju svoj pobunjenički stav. Nitko se ne kaje. Umjesto toga, oni proklinju i hule na Boga koji izlijeva ova zla.

U Otkrivenje 16,10.11 (vidi Izlazak 10,21-23), zapažamo da peto zlo pogađa prijestolje Zvijeri. A prijestolje joj je povjerio upravo Sotona (Otkrivenje 13,2). Sada čak ni sjedište Sotonine vlasti ne može izdržati žestinu ovih zala. Dok ljudi doživljavaju patnju i bol, shvaćaju da je Babilon nemoćan i da ih ne može zaštititi. Međutim, oni su se okrenuli protiv Boga i čak ni strahota zala ne mijenja njihova srca.

`Kako možemo održati toliko blisku zajednicu s Bogom da upoznamo Njegovu ljubav i da Mu, kad nas pogodi nesreća, vjerujemo čak i usred patnje?`
