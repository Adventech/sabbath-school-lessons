---
title:  Za daljnje proučavanje
date:   15/03/2019
---

“Samo će oni koji su svoj um utvrdili biblijskim istinama moći opstati tijekom posljednjeg velikog sukoba. Svaka će se duša naći pred ozbiljnim ispitom. Gledajući do posljednjih dana, apostol Pavao objavljuje: ‘Jer će doći vrijeme kad ljudi neće podnositi zdrave nauke.’ (2. Timoteju 4,3) To je vrijeme upravo tu. Mnoštvo ne čezne za biblijskom istinom jer se ne slaže sa željama grešnog srca koje ljubi svijet, a Sotona ih opskrbljuje obmanama koje vole.

Ali Bog će na Zemlji imati narod koji će čuvati Bibliju i samo Bibliju kao mjerilo svih učenja i osnovu svih reformi. Ni mišljenja učenih ljudi, ni zaključci znanosti, ni vjerske dogme ili odluke crkvenih sabora, toliko brojnih i suprotnih kao što su Crkve koje zastupaju, niti glas većine — nijedno od ovoga niti sve zajedno ne treba smatrati dokazom za ili protiv ma koje točke vjerovanja. Prije prihvaćanja bilo kojeg učenja ili propisa trebamo zahtijevati da budu potvrđeni jasnim ‘Tako kaže Gospodin’.” (Ellen G. White, Velika borba, str. 510—512)

“Kao završni čin velike obmanjujuće drame, sam će Sotona glumiti Krista. Crkva je dugo tvrdila da čeka Spasiteljev dolazak kao na ostvarenje svojih nada. Sad će veliki varalica pokazati kao da je Krist došao. U različitim krajevima svijeta Sotona će se pojaviti među ljudima kao veličanstveno biće blještava sjaja, slično opisu Božjeg Sina u Ivanovu Otkrivenju (Otkrivenje 1,13-15). Slava kojom je okružen nadmašuje sve što su smrtne oči ikada vidjele. Zrakom odzvanja poklič pobjede: ‘Krist je došao! Krist je došao!’ Ljudi padaju ničice pred njim, dok on diže ruke i izriče blagoslov kao što je Krist blagoslivljao svoje učenike dok se nalazio na Zemlji. Njegov je glas mek i prigušen, ali melodičan. Blagim, suosjećajnim tonom iznosi neke od onih prekrasnih nebeskih istina što ih je Spasitelj govorio; liječi bolesti ljudi i tada, glumeći Krista, tvrdi da je subotu promijenio u nedjelju, i svima zapovijeda da svetkuju dan koji je on blagoslovio. On objavljuje da oni koji upravo svetkuju sedmi dan hule na njegovo ime, jer odbijaju poslušati njegove anđele koje im je poslao sa svjetlošću i istinom. Ovo je silna, gotovo neodoljiva obmana.” (Ellen G. White, Velika borba, str. 537,538)

**Pitanja za razgovor**

`Pročitajte Isusov savjet u Otkrivenje 16,15, koji je umetnut u opis pripreme za harmagedonsku bitku. Zapazite slične riječi u Kristovom ranijem obraćanju laodicejskoj crkvi (Otkrivenje 3,18).`

`Kako ovo pokazuje značenje koje poruka laodicejskoj crkvi ima za Božji narod koji živi u vrijeme pripreme za konačnu bitku? Na se koji način ova poruka odnosi na vas osobno? `
