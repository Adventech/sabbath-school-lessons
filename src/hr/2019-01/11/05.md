---
title:  Sotonina poslednja velika prijevara
date:   13/03/2019
---

Iz teksta u Otkrivenje 16,12 saznajemo da je svrha isušivanja Eufrata omogućivanje prolaza “kraljevima s Istoka”. U Starom zavjetu, “kraljevi s Istoka” bili su Kir i njegova vojska koji su došli sa sjevera, a zatim prišli Babilonu s istoka (Izaija 41,25). Njihovo osvajanje Babilona omogućilo je povratak Božjeg naroda u svoju domovinu (Izaija 44,27.28). Na isti način, simbolično isušivanje Eufrata priprema put dolasku kraljeva s Istoka koji će donijeti izbavljenje Božjem narodu posljednjeg vremena.

Kraljevi s Istoka u Otkrivenje 16,12 jesu Krist i Njegova vojska nebeskih anđela. O svojem drugom dolasku, Isus će se pojaviti sa svojom anđeoskom vojskom “obučenom u svilu bijelu i čistu” (Otkrivenje 19,14), odjeću bezgrešnih anđela (Otkrivenje 15,6). U pratnji nebeske vojske, Krist će, prema Otkrivenje 17,14, pobijediti sotonske sile koje tlače Njegov narod (usporedi Matej 24,30.31). Posljednji sukob protiv Božjeg naroda prije Kristovog drugog dolaska poznat je kao harmagedonska bitka.

`Pročitajte Otkrivenje 16,13.14. Koja je uloga tri nečista duha u pripremi za harmagedonsku bitku? Na koji način oni prikazuju Sotoninu imitaciju trostruke anđeoske vijesti iz Otkrivenja 14 (vidi 1. Timoteju 4,1)?`

U posljednjim događajima koji vode svršetku kušnje, svako ljudsko biće odlučit će na kojoj će strani stajati u harmagedonskoj bitci. Kao uvod u ovu duhovnu borbu, Ivan vidi tri demonska duha nalik žabama. U Sotonin posljednji pokušaj da izvrši prijevaru uključeni su demonski, lažljivi duhovi.

Zmaj (poganstvo i spiritizam), Zvijer iz mora (rimokatoličanstvo) i Lažni prorok (otpali protestantizam) ujedinjuju se pod Sotoninom vlašću (vidi Otkrivenje 13,11.12). Sotona osposobljava Zvijer nalik na janje da čini čudesne znakove (vidi Otkrivenje 13,13-17), koji obuhvaćaju spiritistička djela. Ovi znaci dio su Sotoninog zavodničkog plana posljednjeg vremena ne bi li uvjerio svijet da slijedi njega, a ne pravoga Boga.

Zaslijepljeni mržnjom prema Bogu i Njegovoj istini, vođe ovoga svijeta spremno prihvaćaju Sotonine neistine koje su obavijene privlačnom vjerskom vanjštinom (2. Solunjanima 2,9-12). Konačno će se ujediniti u posljednjoj bitci koja će dovesti do svršetka ovoga svijeta.
