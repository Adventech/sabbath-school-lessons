---
title:  Isušivanje rijeke Eufrat
date:   12/03/2019
---

`Pročitajte sjedeće tekstove: Otkrivenje 16,12; 17,1; 15. Što simbolizira rijeka Eufrat? Što znači isušivanje Eufrata u okviru sedam posljednjih zala?`

Eufrat je u Starom zavjetu bio ključna potpora izraelskim neprijateljima, Asiriji i Babilonu. Rijeka je tekla kroz Babilon i bila je važna za grad jer je hranila usjeve i opskrbljivala stanovnike vodom. Babilon ne bi opstao bez Eufrata.

Tekst u Otkrivenje 17,1 opisuje Babilon posljednjeg vremena kako sjedi na mnogim vodama, ukazujući možda time na Eufrat (vidi Jeremija 51,13). U Otkrivenje 17,15 stoji da vode na kojima sjedi Babilon posljednjeg vremena prikazuju ljude koji ga podupiru — svjetske građanske, svjetovne i političke sile koje se kriju iza sustava. Međutim, ove će mu sile na kraju uskratiti svoju potporu.

Prizor šestog zla upućuje na osvajanje starog Babilona od strane perzijskog kralja Kira (vidi Daniel 5). Prema riječima antičkog povjesničara Herodota, u noći kada su kralj Baltazar i njegovi dostojanstvenici prisustvovali gozbi, Perzijanci su skrenuli tok rijeke Eufrat i ušli u Babilon riječnim koritom, iznenada osvojivši grad.

Simbolično isušivanje Eufrata u Otkrivenje 16,12 dovodi do propasti Babilona u posljednje vrijeme. Budući da Eufrat u Otkrivenju simbolizira svjetske, građanske, svjetovne i političke sile koje pružaju potporu Babilonu, isušivanje Eufrata simbolički prikazuje povlačenje njihove potpore i njihov kasniji napad na Babilon izazivajući na taj način njegov pad.

Dok zemaljski stanovnici svjedoče velikim promjenama u prirodi (vidi Otkrivenje 16,3-9), okreću se Babilonu tražeći zaštitu. Međutim, kada se peto zlo izlije na sjedište babilonske vlasti (Otkrivenje 16,10.11), uviđaju da na tom mjestu uzalud traže pomoć. Smatrajući da su prevareni, okreću se protiv Babilona uzrokujući njegov pad (vidi Otkrivenje 17,16). Ipak, kao što smo vidjeli, njihova srca ostaju tvrda prema Bogu i Njegovom narodu. Takvi postaju plodno tlo za posljednju prijevaru kojom će Sotona navesti svijet da se ujedini protiv Božjeg naroda u namjeri da ga ukloni s lica zemlje.

`Na koje ste načine uvidjeli koliko je opasno da se pouzdate u ljude i ljudske ustanove?`
