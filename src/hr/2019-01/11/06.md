---
title:  Okupljanje za Harmagedonsku bitku
date:   14/03/2019
---

`Koliko će uspješna biti Sotonina prijevara u posljednje vrijeme kada bude okupljao stanovnike Zemlje za harmagedonsku bitku? Otkrivenje 16,16.`

Prijevarna demonska čuda postići će uspjeh širom svijeta. Odbacujući biblijski nauk, ljudi će povjerovati u laž praćenu varljivim čudima (vidi 2. Solunjanima 2,9-12). Oni će se ujediniti u namjeri, simbolički prikazanoj njihovim okupljanjem na “mjesto” koje se na hebrejskom naziva Harmagedon, što znači “gora Megido”. Megido nije bila gora, već utvrđeni grad, smješten u Jizreelskoj dolini u podnožju gorskog vijenca Karmela, i važno strateško mjesto. Jizreelska dolina bila je poznata po mnogim odlučujućim bitkama u izraelskoj povijesti (vidi Suci 5,19; 6,33; 2. o kraljevima 9,27; 23,29.30). U Otkrivenju se koristi ova povijesna pozadina da bi se opisao konačni veliki sukob, poznat kao Harmagedon, između Krista i sila zla. Ljudi ovoga svijeta prikazani su kao ujedinjena vojska pod vodstvom sotonskog saveza.

“Gora Megido” očito upućuje na goru Karmel koja se uzdiže iznad doline u kojoj se nalazio stari grad Megido. Gora Karmel bila je poprište jednog od najvećih sukoba u izraelskoj povijesti između Božjeg proroka Ilije i lažnih Baalovih proroka (1. o kraljevima 18). Ovo suočavanje dalo je odgovor na pitanje: “Tko je pravi Bog?” Oganj koji je sišao s neba bio je pokazatelj da je Jahve jedini pravi Bog i jedini kojemu treba služiti. Budući da se duhovno pitanje harmagedonske bitke — hoćemo li biti poslušni Bogu ili čovjeku — odlučuje prije izlijevanja zala, oni koji stanu na stranu Zmaja, Zvijeri i Lažnog proroka (Otkrivenje 16,13), bit će tada potpuno pod vlašću đavola (kao što je bio Juda prije Kristovog raspeća, Luka 22,3). Izabravši gubitničku stranu, naći će se među onima koji će moliti planine da ih sakriju (Otkrivenje 6,16; pročitaj također 2. Solunjanima 1,7.8).

Prije izlijevanja zala u Otkrivenje 13,13.14 prikazana je Zvijer iz zemlje kako spušta oganj s neba u namjeri da prevari svijet i navede ljude da pomisle kako je Sotonina krivotvorina, koja uključuje lažna buđenja vođena drugim duhom, Božje djelo. Harmagedon nije vojna bitka između naroda negdje na Bliskom istoku, već sveopći duhovni sukob u kojem se Krist odlučno suprotstavlja silama tame (vidi 2. Korinćanima 10,4). Ishod će biti sličan onom na gori Karmelu, ali svjetskih razmjera — Bog će izvojevati pobjedu nad silama tame.

`Usprkos mnogim predviđanjima i određivanju datuma, Harmagedon još nije došao. Kako se možemo zaštititi od pogrešaka u vezi s tumačenjem događaja ograničenog značenja kao ispunjenja biblijskog proročanstva? `
