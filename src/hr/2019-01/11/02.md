---
title:  Značenje sedam poslednjih zala
date:   10/03/2019
---

Ljudi su se već opredijelili za Boga ili za Babilon. Međutim, prije nego što Krist dođe, oslobađaju se razorni vjetrovi Sotoninog gnjeva koji su bili zadržavani (Otkrivenje 7,1-3), nakon čega slijedi sedam posljednjih zala.

`Pročitajte sljedeće tekstove: Otkrivenje 15,1; Izlazak 7-10. Na koji su način egipatska zla, koja se smatraju pozadinom sedam posljednjih zala, poučna kad je riječ o njihovoj svrsi i značenju? `

Sedam posljednjih zala nazivaju se “posljednjim” jer će nastupiti na samom svršetku ovozemaljske povijesti. Suprotno njima, zla sedam truba obuhvaćaju razdoblje kršćanske ere i ograničenog su djelovanja. Ona se izlijevaju dok se Evanđelje još uvijek propovijeda (Otkrivenje 10,8-11,14) i dok se vrši posredovanje (Otkrivenje 8,2-5). Pomiješana su s milošću i njihov je cilj da neprijatelje Božjeg naroda dovede u pokajanje. S druge strane, sedam posljednjih zala izlijevaju se pred sam Kristov drugi dolazak. Ona se izlijevaju na one čije je srce, poput faraonovog, otvrdnulo prema Božjoj otkupljujućoj ljubavi i koji se ne žele pokajati (vidi Otkrivenje 16,11). Božji gnjev je Božji pravedni sud nad odlukama koje su ljudi donijeli (vidi Rimljanima 1,26-28), a izgubljeni sada žanju posljedice svojih odluka.   

`Pročitajte: Otkrivenje 15,5-8; Izlazak 40,34.35; 1. O kraljevima 8,10.11. Što izjava da “nitko nije mogao ući u hram” (Otkrivenje 15,8) govori o vremenu u kojem se zbiva posljednjih sedam zala?`

Izraz “nitko nije mogao ući u hram” (Otkrivenje 15,8) upućuje na završetak kušnje (Otkrivenje 22,11). Kada Kristova posrednička služba na Nebu završi, vrata prilike da se netko pokaje zauvijek se zatvaraju. Prema tome, posljednja zla nikoga neće dovesti u pokajanje, već će samo razotkriti tvrda srca onih koji su odlučili stati na stranu Babilona, potičući ih da mrze Boga još više.

`Pogledajte današnji svijet koji će postajati samo još gori. Što činjenica da su zla odgađana toliko dugo govori o Božjoj milosti i strpljenju? `
