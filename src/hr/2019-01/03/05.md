---
title:  Kristova poruka Filadelfiji
date:   16/01/2019
---

Šesta crkva kojoj se Isus obratio bila je crkva u Filadelfiji (“bratska ljubav”). Grad je bio smješten na carskom trgovačkom putu i služio je kao prolaz, “otvorena vrata”, prema golemoj, plodnoj visoravni. Iskopavanja pokazuju da su to središte ljudi posjećivali radi zdravlja i liječenja. Zbog čestih potresa stanovnici grada preselili su se u seoska područja i živjeli u skromnim kolibama.

`Pročitajte Otkrivenje 3,7-9. Kako je način na koji se Isus predstavlja povezan s prilikama u crkvi? Što Isusova izjava “unatoč svojoj maloj snazi” (Otkrivenje 3,8) govori o stanju u crkvi?`

Poruka ovoj crkvi u proročkom smislu odnosi se na Prvo i Drugo buđenje protestantizma u Velikoj Britaniji i Americi od 1740. do 1844. godine. S obzirom na svjetlo koje je primio, Božji narod je ovog puta istinski nastojao održati Njegovu Riječ (Otkrivenje 3,8). Stavljan je sve veći naglasak na poslušnost Božjim zapovijedima i čistom životu. “Otvorena vrata” su očito put u nebesko Svetište zato što se spominje i “ime grada Boga moga” (Otkrivenje 3,12; usporedi 4,1.2). Jedna otvorena i jedna zatvorena vrata ukazuju na promjenu do koje će doći u Kristovoj velikosvećeniškoj službi 1844. godine.

`Pročitajte Otkrivenje 3,10-13. Koje su naznake da je vrijeme kratko i da se bliži Isusov dolazak? Što znači Božje ime koje nosi Njegov narod (2. Timoteju 2,19)? Ako ime prikazuje karakter osobe, što tekst u Izlazak 34,6 govori o onima koji nose Božje ime?`

U crkvama s obje strane Atlantika došlo je do velikih buđenja. U godinama koje su prethodile 1844., poruka o Kristovom skorom povratku objavljivana je u mnogim dijelovima svijeta. Obećanje da će Božje ime biti napisano na onima koji pobijede pokazuje da će se Božji karakter primijetiti u Njegovom narodu. Osim poruke da Krist ubrzo dolazi, isto je tako važna poruka da će On pripremiti svoj narod za taj veliki događaj time što će im oprostiti grijehe i napisati svoj Zakon u njihovom srcu (vidi Filipljanima 1,6; Hebrejima 10,16.17).

`Što vama znači nada u Kristov skori dolazak? Kako nam Kristovo obećanje da će završiti djelo koje je započeo daje sigurnost?`
