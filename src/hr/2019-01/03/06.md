---
title:  Krišćani u Laodiceji
date:   17/01/2019
---

Posljednja crkva kojoj se Isus obratio nalazila se u Laodiceji, bogatom gradu smještenom na glavnoj trgovačkoj prometnici. Bio je poznat po proizvodnji vune, bankama (u kojima su čuvane goleme količine zlata) i medicinskoj školi u kojoj se proizvodio melem za oči. Napredak Laodiceje ispunio je građane samodovoljnošću. Oko 60. godine, kada je grad uništio potres, stanovnici su odbili pomoć koju im je ponudio Rim tvrdeći da imaju sve što im je potrebno za rad. Budući da je gradu nedostajala voda, dovodili su je pomoću akvadukta koji se pružao iz toplih izvora u Hierapolisu. Kako se izvor nalazio daleko od Laodiceje, voda koja je stizala na odredište bila je mlaka.

`Pročitajte sljedeće tekstove: Otkrivenje 3,14-17; Hošea 12,8. Kako je samodovoljan duh grada ispunio kršćane u Laodiceji?`

Isus nije ukorio kršćane u Laodiceji za ozbiljan grijeh, krivovjerje ili otpadništvo. Njihov problem bila je samodovoljnost koja vodi u duhovno mrtvilo. Poput vode koja je dotjecala u grad, nisu bili ni hladni, kao voda koja osvježava, ni topli, već mlaki. Tvrdili su da su bogati i da im ništa ne treba; pa ipak, bili su siromašni, goli i slijepi za svoje stanje.

Crkva u Laodiceji simbolizira duhovno stanje Božje crkve pri kraju ovozemaljske povijesti. Jedan takav redak, u okviru Isusovog roditeljskog savjeta u Otkrivenje 16,15, odnosi se na “bijele haljine” Kristove pravednosti potrebne duhovno goloj Laodiceji (vidi Otkrivenje 3,18). Ovo upozorenje da čuvamo svoju odjeću i ne budemo goli javlja se usred teksta koji upućuje na duhovnu harmagedonsku bitku. Trenutak u kojem Isus iznosi opomenu može se na prvi pogled činiti neobičnim zato što više nije moguće primiti ovu odjeću. Tada će kušnja već biti završena za sve. Međutim, opomena da čuvamo svoju odjeću povezana je sa šestim zlom i Harmagedonom jer Isus poziva Laodiceju da se pripremi sada, prije tog strašnog sukoba dok zauvijek ne bude prekasno.

Isus uvjerava Laodicejce da ih ljubi. Poziva ih da se pokaju (Otkrivenje 3,19). Na kraju poziva prikazuje sebe kao dragoga iz Pjesma nad pjesmama 5,2-6, koji stoji na vratima, kuca i moli da Ga prime (Otkrivenje 3,20). Svakom tko otvori vrata i pusti Ga unutra, obećano je da će večerati s Njim i da će na kraju vladati s Njim na Njegovom prijestolju (vidi Otkrivenje 20,4).

`Pročitajte Otkrivenje 3,18-22. Kakav je savjet Isus dao Laodicejcima? Što prikazuje zlato, bijele haljine i pomast za oči (vidi 1. Petrova 1,7; Izaija 61,10; Efežanima 1,17.18)? Što ovaj savjet govori vama kao adventističkim kršćanima koji sebe prepoznaju kao laodicejsku Crkvu?`
