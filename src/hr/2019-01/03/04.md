---
title:  Kristova poruka Sardu
date:   15/01/2019
---

Sard je imao slavnu prošlost. Međutim, do rimskog doba ovaj grad je izgubio utjecaj. Iako je još uvijek uživao bogatstvo, njegova slava bila je više utemeljena na prošlosti nego na sadašnjosti. Drevni grad bio je izgrađen na vrhu strmog brda i skoro neosvojiv. Budući da su se stanovnici osjećali toliko sigurno, gradske zidine bile su nemarno čuvane.

`Pročitajte sljedeće tekstove: Otkrivenje 3,1-6; Matej 24,42-44; 1. Solunjanima 5,1-8. Na koje tri stvari Isus poziva kršćane u Sardu kako bi izliječili svoje duhovno stanje? Kako je Isusovo upozorenje da “bdiju” u skladu s poviješću grada?`

Iako Isus prepoznaje nekoliko vjernih kršćana u Sardu, većina je duhovno mrtva. Crkva nije optužena ni za jedan otvoreni grijeh ili otpadništvo (kao vjernici u Pergamu i Tijatiri), već za duhovnu uspavanost.

Poruka upućena crkvi u Sardu u proročkom smislu odnosi se na duhovne prilike protestanata u razdoblju nakon reformacije, otprilike od 1565. do 1740. godine, pošto se Crkva izopačila u beživotni formalizam i stanje duhovnog samozadovoljstva. Pod utjecajem sve veće plime racionalizma i sekularizma, slabila je usredotočenost na spasonosnu milost Evanđelja i posvećenost Kristu, dajući mjesta vjerskim i suhoparnim filozofskim raspravama. Crkva u ovom razdoblju, iako se činila živom, bila je duhovno mrtva.

Ova se poruka odnosi i na svaki naraštaj kršćana. Pojedini kršćani pohvalno govore o svojoj prijašnjoj vjernosti Kristu. Nažalost, malo toga mogu reći o svojem sadašnjem iskustvu s Njim. Njihova vjera je samo po imenu, bez prave predaje srca i istinske posvećenosti Evanđelju.

`Imajući uvijek pred sobom uzvišenu istinu o spasenju vjerom samo u Krista, na koje načine možemo reći da naša djela nisu “savršena” pred Bogom? Što to znači i kako možemo “usavršiti” svoja djela pred Njim? Vidi Matej 5,44-48.`
