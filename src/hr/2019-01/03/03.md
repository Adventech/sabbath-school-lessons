---
title:  Kristova poruka Tijatiri
date:   14/01/2019
---

U usporedbi s drugim gradovima, Tijatira nije imala ni političko ni kulturno značenje u poznatoj povijesti, a crkva je bila nezapažena. Da bi se bavili određenim poslom ili da bi radili, stanovnici Rimskog Carstva morali su pripadati trgovačkim udruženjima. Tijatira je bila posebno poznata po isticanju ovog zahtjeva. Članovi udruženja morali su odlaziti na svečanosti udruženja i sudjelovati u hramskim obredima, koji su često podrazumijevali nemoral. Oni koji na to nisu pristajali, suočavali su se s isključenjem iz udruženja i gospodarskim sankcijama. Za kršćane onog vremena to je značilo birati između potpunog kompromisa ili potpunog odbacivanja zbog Evanđelja.

`Pročitajte Otkrivenje 2,18-29. Kako se Isus predstavlja ovim ljudima (vidi Daniel 10,6)? Koje osobine crkve je Isus pohvalio i kakav ih je problem mučio?`

Poput Crkve u Pergamu, crkva u Tijatiri bila je nagnana da vrši ustupke u poganskom okruženju. Ime “Jezabela” odnosi se na ženu kralja Ahaba, koji je odveo Izrael u otpadništvo (1. O kraljevima 16,31-33). Isus je prikazuje kao duhovnu bludnicu (Otkrivenje 2,20). Oni koji su ugrozili istinu i usvojili “nečiste” poganske ideje i običaje, činili su s njom duhovni preljub.

Crkva u Tijatiri simbolizira stanje kršćanstva od 538. do 1565. godine. Opasnost nije došla izvan Crkve, već iznutra. Predaja je zamijenila Bibliju, svećenstvo i svete relikvije zamijenile su Kristovo svećeništvo, a djela su smatrana sredstvom spasenja. Oni koji nisu prihvatili ove iskvarene utjecaje, bili su gonjeni, čak i ubijani. Stoljećima je prava Crkva pronalazila utočište u pustim krajevima (vidi Otkrivenje 12,6.13.14). Međutim, Isus također hvali crkvu u Tijatiri zbog njezine vjere i ljubavi, djela i službe — ukazujući na reformaciju i početke povratka Bibliji.

`Razmislite o riječima iz Otkrivenje 2,25: “Držite čvrsto dok ne dođem!” Što ove riječi znače nama kao zajednici i kao pojedincima?`

`Što primamo od Krista čega se trebamo držati?`
