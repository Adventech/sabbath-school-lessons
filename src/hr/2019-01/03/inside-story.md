---
title:  Iskustvo
date:   18/01/2019
---

#### Radost ujutro

Jednog dana na našim vratima u Bocvani pojavio se adventistički literarni evanđelist/kolporter. Moja majka se zainteresirala i kupila knjige spisateljice Ellen G. White: Poruke mladima, Isusov život, a također i Bibliju. Uskoro je počela pohađati Adventističku crkvu i nedugo zatim bila je krštena. To se dogodilo kad sam bio u osmom razredu i razmišljao o srednjoj školi.

Majka se počela moliti i postiti, jer je htjela da odem u East Gate Academy, u adventistički internat u gradu Francistownu, oko dva i pol sata vožnje od našeg doma u Mahalapyjeu. Ali otac je odbio. Rekao je kako nema novca za školarinu.

Majka nije izgubila nadu i nastavila se moliti i postiti. Molio sam se s njom. Probudila bi me u rano jutro i molili bismo se zajedno. Također smo se molili u večernjim satima. Ali moj se otac nije promijenio i ja sam pošao u deveti razred, u školu u drugom gradu. Učenje u toj školi je bilo teško. Neki učenici su koristili drogu i pili alkohol. Činilo se da se nastavnici ne brinu jesmo li napisali našu zadaću — bilo je samo važno da su nam roditelji platili školarinu.

Nakon dvije godine u toj školi, odlučio sam je napustiti. Pitao sam svojega oca da mi dopusti prijeći u adventističku školu. Njegov jasan odgovor bio je: “Ne!”

Te noći sam plakao i molio se. Tražio sam Gospodina da mi pomogne jer sam stvarno želio otići u adventističku školu. Razgovarao sam s majkom, a ona mi je pročitala misli iz Psalma 30,6: “Večer donese suze, a jutro klicanje.” Taj redak mi je dao nadu.

Dva mjeseca kasnije, kad je završavao ljetni odmor, ponovno sam pitao oca za dopuštenje da prijeđem u adventističku školu. “U redu”, rekao je.

Zahvalio sam Gospodinu! Iz ovog iskustva naučio sam da Gospodin uvijek sluša naše molitve. Kad imamo vjeru i slušamo Ga, sve se događa prema Njegovoj namjeri.

Sada imam šesnaest godina, a ovo je moja završna godina u školi. Nakon završenog srednjoškolskog obrazovanja nadam se da ću nastaviti dalje s učenjem, jer bih želio postati liječnik. Cijela moja obitelj pridružila se Adventističkoj crkvi, osim mojega oca. Molimo se za njega, za nas i za školu.

Adventistička Akademija Eastern Gate je na istom imanju s osnovnom školom, koja je otvorena 2017. godine, uz pomoć dara trinaeste subote iz 2015. godine. Hvala svima što podržavate misiju u kojoj značajan dio u cijelom svijetu ima adventističko obrazovanje.

*Gorata Obonetse*
