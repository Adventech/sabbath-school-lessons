---
title:  Kristove poruke Smirni i Pergamu
date:   13/01/2019
---

Smirna je bila lijep i bogat grad, ali i mjesto u kojem je obožavanje cara bilo obvezno. Nepokoravanje ovoj naredbi moglo je dovesti do gubitka položaja, progonstva, pa čak i smrti.

`Pročitajte Otkrivenje 2,8-11. Kako je način na koji se Isus predstavlja ovoj crkvi povezan s prilikama koje su u njoj vladale? O kakvim je prilikama riječ? Koju opomenu Isus upućuje o onome što se bližilo?`

Poruka crkvi u Smirni u proročkom smislu primjenjuje se na Crkvu u poslijeapostolskom razdoblju, kada su kršćani bili okrutno progonjeni od strane Rimskog Carstva. “Deset dana” spomenutih u Otkrivenje 2,10 ukazuje na deset godina Dioklecijanovog progonstva koje je trajalo od 303. do 313. godine, kada je Konstantin Veliki izdao Milanski edikt kojim je kršćanima omogućio vjersku slobodu.

Pergam je bio središte različitih poganskih kultova, uključujući i kult Eskulapa, grčkog boga liječništva, kojega su zvali “Spasiteljem” i prikazivali u obliku zmije. Ljudi iz svih krajeva dolazili su radi izlječenja u hram posvećen ovom bogu. Pergam je imao vodeću ulogu u širenju kulta obožavanja cara, koje je, kao i u Smirni, bilo obvezno. Ne čudi zato što tekst kaže da kršćani iz Pergama žive u gradu “gdje se nalazi sotonino prijestolje”.

`Pročitajte Otkrivenje 2,12-15. Kako se Isus predstavlja ovoj crkvi? Kako On ocjenjuje njihovo duhovno stanje?`

Kršćani u Pergamu suočili su se s kušnjama i izvan i unutar crkve. Dok je većina njih ostala vjerna, pojedinci, takozvani “nikolaiti”, zalagali su se za kompromis s poganstvom da bi izbjegli progonstvo. Poput Bileama koji je otpao i naveo Izrael da sagriješi protiv Boga na putu u Obećanu Zemlju (Brojevi 31,16), smatrali su da je lakše, čak i korisnije, činiti ustupke kad je vjera u pitanju. Iako su na jeruzalemskom saboru bili zabranjeni “prilozi idolski” i “blud” (Djela 15,29), Bileamov nauk učio je vjernike da odbace ovu odluku. Jedino rješenje koje je Isus mogao ponuditi Pergamu glasilo je: “Pokaj se!” (Otkrivenje 2,15 — Varaždinska Biblija) Crkva u Pergamu proročka je slika Crkve okvirno od 313. do 538. godine.

`Što znači ne odreći se “vjere u mene” (Otkrivenje 2,13; vidi 14,12). Kako nam postojanost u vjeru pomaže da se odupremo ustupcima i budemo “vjerni do same smrti” (Otkrivenje 2,10)?`
