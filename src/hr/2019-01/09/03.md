---
title:  Djela zvijeri iz mora
date:   25/02/2019
---

U Otkrivenje 13,5 navedeno je koliko će točno progonstvo trajati, kao što smo spomenuli u odsjeku od nedjelje. Četrdeset dva mjeseca, koliko će Zvijer djelovati, isto je vremensko razdoblje kao tisuću dvjesto i šezdeset dana/godina progonstva žene/Crkve iz Otkrivenja 12,6.14. (Proročki dan znači godinu [Brojevi 14,34; Ezekiel 4,6]. Vidi odsjek od utorka u 7. pouci.) Godina 538. obilježava početak ovog proročkog razdoblja, kada je Rimska crkva, s papom na čelu, uspostavila crkvenodržavnu silu koja je vladala zapadnim svijetom u Srednjem vijeku. U događajima tijekom Francuske revolucije zadana je smrtna rana Zvijeri 1798. godine, dovodeći na taj način crkvenu tlačiteljsku vlast i državnu religiju privremenom kraju.  

`Usporedite Otkrivenje 13,5-8 s Daniel 7,24.25 i 2. Solunjanima 2,2-12. Na koji način djelovanje Zvijeri iz mora upućuje na opise Malog roga i Čovjeka bezakonja?`

Djelovanje Zvijeri iz mora tijekom proročkih tisuću dvjesto šezdeset dana/godina naziva se bogohuljenjem. Huljenje u Novom zavjetu može značiti nečiju težnju da se izjednači s Bogom (Ivan 10,33; Matej 26,63-65) i prisvoji Njegovu vlast (Marko 2,7). Huljenje Zvijeri iz mora usmjereno je “protiv Boga i psuje njegovo ime, njegovo boravište i nebeske stanovnike” (Otkrivenje 13,6). Mjesto na kojem Bog prebiva nebesko je Svetište, u kojem Krist služi u korist našeg spasenja. Zvijer iz mora niječe Kristov posrednički rad pokušavajući ga zamijeniti svećenstvom koje tvrdi da pruža spasenje i oprašta grijehe. Prisvajanje ove vlasti koja pripada samo Bogu srž je bogohuljenja.

Trinaesto poglavlje Otkrivenja ukazuje na vrijeme glavnog otpadništva u kršćanstvu kada je rimokatoličanstvo s papom na čelu prisvojilo Božji položaj i Njegova isključiva prava. Oni koji su odbili pokornost Rimu, doživjeli su progonstvo i smrt. Iako se danas takve izjave smatraju grubim, čak i fanatičnim, sadašnjost ne može izbrisati prošlost, koliko god to pojedinci željeli.

`Kako možemo ostati vjerni proročanstvu o crkvenoj povijesti, a ipak biti ljubazni i oprezni kada iznosimo ove istine drugima? `
