---
title:  Iskustvo
date:   05/01/2018
---

#### Salomon i krava

Mordekaj Msimanga se obratio Bogu i postao misionarom svojim prijateljima Zimbabveancima, nakon slučajnog slušanja propovijedi iz Pjesme nad pjesmama kralja Salomona.

Kao mladi čovjek, Mordokaj je bio kršten u Adventističkoj crkvi u Rodeziji, 1963. godine, i preselio se u drugi po veličini grad u zemlji, Bulawayo, kako bi pronašao neki posao. Prestao se moliti i čitati Bibliju. “Postao sam tvrdoglava osoba koja je pobjegla iz crkve, i tako sam lutao dvadeset i dvije godine”, kaže on.

Tijekom tih godina postao je vojnik i borio se u ratu za neovisnost Zimbabvea. Nakon osamostaljenja, 1980. godine, živio je za sebe i odbijao je razmišljati o Bogu.

Jednog dana odlučio je kupiti kravu. Ali čovjek koji je prodavao kravu bio je na taborovanju koje su za mlade organizirali adventisti, pa ga je Mordekaj potražio tamo. Kad je stigao na odredište, saznao je da je prodavač krave nekamo otišao na kratko vrijeme, pa je sjeo na travu i čekao ga. Baš je bilo vrijeme kad su svi bili na okupu i slušali propovijed glavnog govornika. Tako je i on slušao.

Propovjednik je čitao iz Salomonove Pjesme nad pjesmama, a riječi su Mordekaja zarezale u srce. “Pohvatajte lisice, male lisice što oštećuju vinograde, naše vinograde u cvatu.” Propovjednik je čitao tekst iz Pjesme 2,15. Rekao je da su lisice kvarile usjeve Izraelcima i da je Bog dopustio da im se dogodi strašno zlo, jer su se odbijali pokajati i pokoravati Njemu. Dok je slušao, Mordekaj je shvatio da se i on također suočio s razaranjem jer je tvrdoglavo nastavio odbijati obratiti se i poslušati Boga.

“Bio sam isti kao Izraelci koji su pobjegli od Boga”, kaže on. Sjetio se koliko puta ga je Bog spasio u prošlosti. Otišao je u rat i vratio se bez ijedne ozljede. Njegovi grijesi su mu se činili prevelikima. Mordokaj je počeo plakati. Nije mogao zadržati svoju tugu dok su mu se suze kotrljale niz obraze, a njegov plač pretvorio se u glasne povike duše u tjeskobi. “Shvatio sam da sam grešnik pred Bogom”, rekao je kasnije.

Mordekaj je ustao i glasno plačući prišao pozornici. Propovjednik je prekinuo s propovijedi i odmah uputio poziv da svi koji osjećaju potrebu da se moli za njih — dođu naprijed. Deseci ljudi, taknuti suzama okorjelog vojnog veterana, došli su naprijed da svoja srca predaju Isusu.

Mordokaj (68) je od 2006. godine radio kao pionir globalne misije, misionar koji širi Radosnu vijest među svojim narodom u nedosegnutim područjima. Bog ga je upotrijebio da istjeruje zle duhove i privede obraćenju jednu cijelu mjesnu crkvu od šesnaest osoba, uključujući i njihovog pastora.

Mordokaj je zahvalan Bogu što je njegova kupnja krave propala. “Božji Duh me doveo da sjednem i slušam, i zahvaljujem se Bogu za to”, kaže on.

Pročitajte više na linku: bit.ly/mordecai-zimbabwe
