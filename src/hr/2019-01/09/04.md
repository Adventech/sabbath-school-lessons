---
title:  Zvijer koja izlazi iz zemlje
date:   26/02/2019
---

Prva polovina trinaestog poglavlja Otkrivenja opisuje aktivnost rimokatoličke sile tijekom proročkog razdoblja od tisuću dvjesto i šezdeset dana/godina. U vrijeme Francuske revolucije, ova vjersko-politička sila zadobila je smrtnu ranu. Međutim, smrtna rana je na kraju bila izliječena, zahvaljujući čemu se ovaj sustav vratio u život. Druga polovina poglavlja opisuje kako će zapravo doći do izlječenja smrtne rane Zvijeri.

`Pročitajte Otkrivenje 13,11. Koje osobine ima druga Zvijer? U svjetlu Otkrivenja 12,14-16, u čemu je značenje činjenice da se ova Zvijer javlja iz zemlje? `

Ivan promatra još jednu Zvijer. Za razliku od prve, druga Zvijer izlazi iz zemlje. Ona simbolizira svjetovnu silu i ima utjecaj kao i prva. Međutim, za razliku od Zvijeri iz mora, koja je izgledala zastrašujuće, Zvijer iz zemlje izgleda bezopasno, makar u početku. Ima “dva roga kao u janjeta” (Otkrivenje 13,11), koje simbolizira Krista. Prema tome, ova sila posljednjeg vremena ima pojavu nalik Kristu.

Ova sila uzdiže se u području koje je štitilo ženu, simbol Božje prave Crkve, od rijeke koju je Zmaj ispustio za njom na kraju proročkih tisuću dvjesto i šezdeset dana/godina (Otkrivenje 12,14-16). Ova Zvijer iz zemlje očito je novi sudionik na poprištu događaja, koja se uzdigla kao svjetska sila nakon što je Zvijer iz mora primila smrtnu ranu u vrijeme Francuske revolucije, što znači da je Zvijer iz zemlje isključivo sudionik posljednjih događaja.

“Koja se nacija 1798. godine u Novome svijetu počela pojavljivati kao sila, i nagovijestila buduću snagu i veličinu privlačeći pozornost svijeta? Ovaj simbol nije teško protumačiti. Samo jedna jedina nacija odgovara pojedinostima ovog proročanstva; ono neizbježno upućuje na Sjedinjene Američke Države.” (Ellen G. White, Velika borba, str. 378)

Tekst u Otkrivenje 13,11 pokazuje, međutim, da će Amerika, uglavnom protestantska zemlja, na kraju početi govoriti poput Zmaja, poput samog đavola, vršeći utjecaj širom svijeta sličan onom koji je imalo Rimsko Carstvo. Ova sila posljednjeg vremena učinit će da se čitav svijet pokloni prvoj Zvijeri koja je zadobila smrtnu ranu.

`U vrijeme kada su Sjedinjene Američke Države prvi put prepoznate kao druga Zvijer iz trinaestog poglavlja Otkrivenja, ni približno nisu imale silu i utjecaj kakav imaju danas. Kako ova činjenica potkrepljuje tvrdnju da su Sjedinjene Američke Države sila koja je opisana u ovom proročanstvu?`
