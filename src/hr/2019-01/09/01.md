---
title:  Sotona i njegovi saveznici
date:   23/02/2019
---

### Biblijski tekstovi
Otkrivenje 13; Otkrivenje 17,8; Daniel 7,24; 2. Solunjanima 2,2-12; Otkrivenje 12,14-16; 1. o kraljevima 18,38.

> <p></p>
> “Tada, obuzet gnjevom protiv žene, Zmaj ode da vodi rat protiv ostalih iz njezina potomstva, protiv onih koji vrše Božje zapovijedi i čuvaju Isusovo svjedočanstvo.” (Otkrivenje 12,17)

U dvanaestom poglavlju Otkrivenja opisuje se Sotonin napad na Božji vjerni narod — uključujući i progonstvo od strane poganskog, a poslije papinskog Rima tijekom tisuću dvjesto i šezdeset dana/godina (538.—1798.; vidi Otkrivenje 12,6.13.14; odsjek od utorka u 7. pouci). Trinaesto poglavlje podrobnije opisuje Sotonine napade tijekom kršćanske povijesti, u kojima su mu pomogla dva saveznika, oba prikazana kao Zvijeri. Pod Sotoninom upravom, Zmaj i ove dvije Zvijeri ujedinit će se na svršetku vremena protiveći se Božjem otkupiteljskom djelu i nastojeći zadobiti odanost svijeta.

Ovdje je nužna riječ opomene. Lakše je tumačiti proročanstva koja su se već ispunila u prošlosti. Ali kada je riječ o proročanstvima koja se tek trebaju ostvariti, moramo biti oprezniji. Bog nam pokazuje što će se dogoditi na svršetku vremena da ne bismo bili iznenađeni, ali On nam ne otkriva svaku pojedinost koju bismo željeli znati. Ne smijemo zaboraviti da ova proročanstva, iako govore što će se dogoditi na svršetku, ne kažu točno kada i kako će se posljednji događaji odigrati. Moramo paziti da ne nagađamo izvan onoga što proročanstva govore. Proročanstva u Otkrivenju poučavaju nas kako da živimo danas i kako da se pripremimo za budućnost.

**Oikos: Ovog tjedna čitamo iz knjige Ellen G. White, Djela apostolska, Znaci vremena, 2011., poglavlja 13 i 14**
