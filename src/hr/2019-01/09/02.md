---
title:  Zvijer iz mora
date:   24/02/2019
---

`Pročitajte sljedeće tekstove: Otkrivenje 13,1-4.8; 17,8. Kakve osobine i faze života ove Zvijeri zapažate?`

Ivan gleda kako iz mora izlazi strašna Zvijer. Dok Zvijer prikazuje političku silu, Zvijer iz mora ukazuje na političku silu kojoj je vjera vladajuća odlika. More simbolički prikazuje gusto naseljeno područje Europe iz koje se Zvijer iz mora uzdiže na vlast nakon pada Rimskog Carstva (vidi Otkrivenje 17,15).

Ivan opisuje Zvijer dok izranja iz vode. Ona ima sedam glava i deset rogova, kao i Zmaj u Otkrivenje 12,3.4, pokazujući time blisku povezanost s poganskim Rimom. Na glavama Zvijeri nalaze se bogohulna imena, a na rogovima kraljevske krune. Glave Zvijeri su kraljevstva koja Sotona koristi u progonstvu Božjeg naroda u povijesti (vidi Otkrivenje 17,9-11). Bogohulna imena ukazuju na božanske titule koje Zvijer prisvaja. Deset rogova, koji upućuju na tekst u Daniel 7,24, simboliziraju narode koji su ponikli iz Rimskog Carstva nakon njegove propasti. Sve ove osobine Zvijeri iz mora ukazuju na papinstvo koje je izraslo iz Rimskog Carstva. Zvijer iz mora liči na leoparda koji ima noge kao u medvjeda i usta kao u lava. Ta Zvijer posjeduje osobine četiriju zvijeri (simbola svjetskih kraljevstava) iz Daniela 7,2-7: Babilona, Medo-Perzije, Grčke i Rima. Međutim, Ivan ih navodi obrnutim redoslijedom, što s njegovoga gledišta iz prvog stoljeće pokazuje da je Zvijer iz mora povezana s četvrtom zvijeri iz Daniela 7, Rimskim Carstvom.

Zmaj (pogansko Rimsko Carstvo osnaženo Sotoninom silom) dao je Zvijeri svoju silu, prijestolje i veliku vlast. Kao što je Otac dao svoje prijestolje i vlast Kristu (Otkrivenje 2,27), tako i Sotona postavlja Zvijer kao svojeg suvladara i predstavnika na Zemlji.

Prema Otkrivenje 13,5-7, Zvijer će progoniti kršćane u trajanju od četrdeset dva “mjeseca”. Progonstvo čiste žene trajalo je “jedno vrijeme i dva vremena i pola vremena”, odnosno tri i pol “vremena” ili proročke “godine” (Otkrivenje 12,13.14; usporedi Daniel 7,25). Četrdeset dva proročka “mjeseca” jednaka su broju koji se dobije kada se trideset dana pomnoži s četrdeset dva, i iznosi tisuću dvjesto i šezdeset dana/godina (Otkrivenje 12,6). Prema tome, “jedno vrijeme i dva vremena i pola vremena”, četrdeset dva “mjeseca” i tisuću dvjesto i šezdeset “dana” odnose se na isto vremensko razdoblje od tisuću dvjesto i šezdeset godina. Ova faza završava kada jedna od glava Zvijeri biva smrtno ranjena, dovodeći do privremene smrti Zvijeri. Kada se rana zacijelila, Zvijer se vratila u život. Ovo izaziva divljenje svijeta i on se klanja Zmaju i Zvijeri.
