---
title:  Žig zvijeri
date:   28/02/2019
---

Trinaesto poglavlje Otkrivenja nagovještava da će Zvijer nalik janjetu imati vodeću ulogu u završnoj krizi. Ova svjetska sila uspostavit će globalni sustav u pokušaju da upravlja vjerovanjima ljudi.

`Pročitajte sljedeće tekstove: Otkrivenje 13,16.17; Ponovljeni zakon 6,4-8. Kako je stavljanje žiga na desnu ruku ili na čelo povezano s Božjim zapovijedima?`

Ljudi iz svih društvenih slojeva bit će prisiljeni da prime žig Zvijeri na desnu ruku ili na čelo. Kao što pečat na čelu ukazuje na one koje Bog smatra svojima (Otkrivenje 7,3.4; 14,1), tako žig Zvijeri upućuje na one koji se klanjaju Zvijeri.

žig Zvijeri nije vidljivi znak. Njegovo stavljanje na desnu ruku ili na čelo krivotvorina je upute koju je Mojsije dao Izraelcima da vežu Božji zakon kao znak na svoju ruku ili na čelo (Ponovljeni zakon 6,8). Desna ruka odnosi se na ponašanje, a čelo na um ili voljni pristanak. Pojedinci će se odlučiti za primanje žiga Zvijeri kako bi izbjegli prijetnju smrću, dok će drugi i umno i duhovno u potpunosti biti posvećeni ovom otpalom sustavu bogoštovlja.

Središnje pitanje u završnoj krizi bit će obožavanje i poslušnost Bogu u obliku držanja Njegovih zapovijedi (Otkrivenje 14,12). Zapovijed o suboti bit će poseban ispit vjernosti i odanosti Bogu. Kao što je subota osobit znak poslušnosti Božjeg vjernog naroda (Ezekiel 20,12.20), tako je žig Zvijeri znak odanosti Zvijeri. žig Zvijeri uključuje zamjenu Božjih zapovijedi ljudskima. Najveći je dokaz ove činjenice ljudska ustanova nedjelje (vidi Daniel 7,25) kao dana bogoslužja umjesto sedmoga dana subote, dana koji je naš Stvoritelj odredio u Pismu.

Pokušaj da se znak Božjeg vrhovništva zamijeni drugim danom, pokušaj je da se prisvoji Božja uloga i sila. “žig Zvijeri papinski je dan odmora. ... Kad iziđe naredba koja će nametati lažni dan odmora i kad glasna vika trećeg anđela upozori ljude da se ne poklone Zvijeri i njezinom kipu ... tada će oni koji ostanu u prijestupu primiti žig Zvijeri.” (Ellen G. White, Evangelism, str. 234,235)

U Otkrivenje 13,18 stoji: “Ovdje treba pronicavosti! Tko je prodoran, neka odgoneta značenje broja Zvijeri. To je, uistinu, broj čovjeka: njegov je broj šesto šezdeset i šest.” Tko je ovaj čovjek? Pavao ga naziva “Čovjek grijeha” (2. Solunjanima 2,3). Ovakav naziv ukazuje na papinsku silu simbolički prikazanu kao Zvijer iz mora, čija bogohulna imena na glavama upućuju na božansku titulu koju prisvaja sebi, navodno zauzimajući mjesto Božjeg Sina na Zemlji.
