---
title:  Kip zvijeri
date:   27/02/2019
---

`Pročitajte Otkrivenje 13,12.13. Kako nam tekstovi u 1. O kraljevima 18,38 i Djela 2,3 pomažu da shvatimo narav obmanjujućih djela Zvijeri koja je nalik janjetu — od kojih je najveće spuštanje ognja s neba?`

“Uz pomoć spiritizma dogodit će se mnoga čuda; bolesni će se izliječiti, a zbivat će se i mnoga neosporna čuda.” (Ellen G. White, Velika borba, str. 504) Ovim čudima Zvijer koja izgleda kao janje navest će stanovnike Zemlje da načine kip Zvijeri iz mora koja je zadobila smrtnu ranu. Iscjeljenje smrtne rane Zvijeri iz mora odnosi se na obnovu rimskog papinstva kao vjersko-političke sile. Zvijer nalik janjetu također će početi govoriti kao Zmaj i imat će vlast Zvijeri iz mora, pokazujući da će postati nesnošljiva kao narodi koji su prikazani ovim simbolima.

“Ovakav postupak izravno bi se protivio načelima takve vlasti, duhu njezinih slobodnih ustanova, izravnom i svečanom jamstvu Deklaracije o nezavisnosti i Ustavu. ... Ali nedosljednost ovakvog postupka nije veća nego što je prikazana simbolom. Zvijer s rogovima kao u janjeta — po svojim uvjeravanjima čista, blaga i bezopasna — govori kao Zmaj.

‘Savjetujući stanovnicima zemlje da oni naprave kip Zvijeri.’ Ovdje je jasno prikazan oblik državnog uređenja u kojem je zakonodavna vlast u rukama naroda, što je jasan dokaz da su Sjedinjene Američke Države doista nacija označena u ovom proročanstvu.

Ali što je ‘kip Zvijeri’ i kako će on nastati? On je proizvod dvoroge Zvijeri i predstavlja kip prve Zvijeri. Da bismo doznali kako izgleda i kako je načinjen, moramo proučiti značajke same Zvijeri — papinstva.

Kada se prva Crkva pokvarila napuštanjem jednostavnosti Evanđelja i prihvaćanjem neznabožačkih obreda i običaja, izgubila je Duh i Božju silu. Da bi mogla upravljati savješću ljudi, tražila je potporu svjetovne vlasti. Rezultat je bio papinstvo, Crkva koja je nadzirala državnu vlast i upotrebljavala je za postizanje svojih ciljeva, a posebno za kažnjavanje ‘krivovjerja’. ...

Kad vodeće Crkve u Sjedinjenim Američkim Državama, ujedinjene u točkama nauka koje smatraju zajedničkima, budu utjecale na državu da nametne njihove propise i podupre njihove ustanove, tada će protestantska Amerika podići kip rimokatoličke hijerarhije, a neizbježna posljedica bit će određivanje građanskih kazni onima koji misle drugačije. ... ‘Kip Zvijeri’ prikazuje oblik otpalog protestantizma koji će se razviti kada protestantske Crkve budu tražile pomoć građanskih vlasti za nametanje svojeg nauka.” (Ellen G. White, Velika borba, str. 378—382)
