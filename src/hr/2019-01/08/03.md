---
title:  Sotona zbačen na Zemlju
date:   18/02/2019
---

`Pročitajte Otkrivenje 12,7-9, gdje se govori o ratu na Nebu. Kakva je bila narav tog rata koji je završio Sotoninim protjerivanjem s Neba?`

Sotona je bio zbačen s Neba na početku velike borbe, kada se pobunio protiv Božje vladavine. želio je prigrabiti nebesko prijestolje i izjednačiti se s “Višnjim” (Izaija 14,12-15). Otvoreno se pobunio protiv Boga, ali je bio poražen i izgnan na Zemlju. Međutim, prevarivši Adama i Evu, Sotona je preuzeo Adamovu vlast nad ovim svijetom (Luka 4,6). Kao samoproglašeni vladar ovoga svijeta (Ivan 12,31), on je polagao pravo da prisustvuje nebeskom vijeću kao predstavnik Zemlje (Job 1,6-12). Međutim, nakon poraza na križu, kretanje Sotone i njegovih palih anđela ograničeno je na Zemlju kao tamnicu, dok ne prime svoju kaznu (2. Petrova 2,4; Juda 1,6).

Isus je svojom smrću otkupio ono što je bilo izgubljeno, a Sotonin pravi karakter otkriven je pred cijelim svemirom. “Sotona je uvidio da je njegova laž razobličena. Njegova je vladavina otkrivena pred bezgrešnim anđelima i svemirom. Otkrio je sebe kao ubojicu. Prolivši krv Božjeg Sina, izgubio je svaku naklonost nebeskih bića. Odsad je njegovo djelovanje ograničeno.” (Ellen G. White, Isusov život, str. 632) Vladavina nad Zemljom bila je pred cijelim svemirom prebačena sa Sotone na Isusa, koji je bio proglašen zakonitim vladarom Zemlje (Efežanima 1,2022; Filipljanima 2,9-11).

Isus je prorekao ovaj događaj sljedećim riječima: “Sad je sud ovome svijetu!” (Ivan 12,31)

S ovom osudom Sotone “nastupilo je spasenje i snaga i kraljevska vlast našega Boga, i vlast njegova Pomazanika” (Otkrivenje 12,10). Sotona još uvijek ima ograničenu silu da povrijedi Božji narod na Zemlji, ali shvaća da “ima samo još malo vremena” (Otkrivenje 12,12). Međutim, iako je njegovo vrijeme kratko, on čini sve ne bi li izazvao bol, patnju i propast ovdje na Zemlji.

`Čemu nas tekst u Otkrivenje 12,11 uči o tome kako se možemo obraniti od đavola? (Vidi Efežanima 6,10-18.)`
