---
title:  Žena i zmaj
date:   17/02/2019
---

`Pročitajte Otkrivenje 12,1-4. U Ivanovom viđenju pojavljuju se dva velika znaka. Prvi je trudna žena s Djetetom, a drugi je Zmaj. Tko je ova žena i što ovi redci uče?   `

žena je u Bibliji simbol Božjeg naroda (2. Korinćanima 11,2): čista žena prikazuje odane vjernike, a bludnica otpale kršćane. žena u Otkrivenje 12 prvo simbolizira Izrael, kojem se javio Mesija (Otkrivenje 12,1-5), a u redcima 13-17 pravu Crkvu koja rađa ostatak.

Ova žena obučena je u sunce, a mjesec stoji pod njezinim nogama. Sunce u Bibliji je slava Kristovog karaktera i Njegova pravednost (Malahija 4,2). On je “svjetlo svijeta” (Ivan 8,12), i Njegov narod treba odsjajivati svjetlo Božjeg karaktera punog ljubavi (Matej 5,14-16). Mjesec, kao “manje svjetlilo” (Postanak 1,16), ukazuje na starozavjetna obećanja koja nagovještavaju Kristovo djelo u evanđeoskoj eri.

Sljedeći znak koji je Ivan zapazio u viđenju bio je veliki Zmaj plamene boje. On je kasnije poistovjećen s đavolom ili Sotonom, starom Zmijom (Otkrivenje 12,9). U tekstu je rečeno da je svojim repom odvukao trećinu zvijezda s Neba na Zemlju. Simbolički, rep je sredstvo prijevare (Izaija 9,14.15; Otkrivenje 9,10). Nakon što je pao sa svojega uzvišenog položaja na Nebu (Izaija 14,12-15), Sotona je prevario trećinu anđela. Ovi pali anđeli su demoni koji pomažu đavolu u suprotstavljanju Bogu i Njegovom djelu spasenja (vidi 1. Timoteju 4,1). U Otkrivenju Zmaj, koji ima “sedam glava i deset rogova”, također služi kao simbol Sotoninih oruđa u svijetu — poganskog Rima (Otkrivenje 12,3) i spiritizma (Otkrivenje 16,13). “Zmaj je Sotona (Otkrivenje 12,9); on je poticao Heroda da ubije Spasitelja.

Sotonino glavno oruđe, kojim je u prvim stoljećima kršćanske ere ratovao protiv Krista i Njegova naroda, bilo je Rimsko Carstvo u kojem je poganstvo bilo vladajuća religija. Zato Zmaj prvenstveno prikazuje Sotonu, a u drugom smislu on je i simbol poganskog Rima.” (Ellen G. White, Velika borba, str. 376)

`Pročitajte Otkrivenje 12,9. Sotona je nazvan “starom Zmijom”. Kakva povezanost postoji između Postanka 3,15 i Zmajevog pokušaja da uništi ženino Dijete “čim ga rodi” (Otkrivenje 12,4)?`

Sotona je od samog početka čekao rođenje Mesije — Djeteta da bi Ga usmrtio. Kada se Mesija konačno rodio, Sotona je upotrijebio poganski Rim (također prikazan kao Zmaj, Otkrivenje 12,4) u pokušaju da Ga uništi (vidi Matej 2,13-16). Međutim, Dijete “bi doneseno k Bogu i njegovu prijestolju” (Otkrivenje 12,5).
