---
title:  Sotonina strategija na svršetku vremena
date:   21/02/2019
---

Otkrivenje 12,17 označava promjenu u Sotoninoj strategiji dok pokušava pridobiti ljude ovoga svijeta i prevariti Kristove vjerne sljedbenike. Tijekom čitave kršćanske povijesti on se suprotstavljao Božjem djelu spasenja, prvenstveno pomoću vještih kompromisa unutar Crkve i pomoću prisile i progonstva izvan nje. Povijest pokazuje da se ovoj strategiji, iako uspješnoj mnogo stoljeća, usprotivila reformacija i postupno otkrivanje biblijskih istina od strane Božjeg naroda. Međutim, budući da Sotona shvaća da vrijeme istječe, on pojačava svoje napore i odlazi “da vodi rat” s Božjim ostatkom posljednjeg vremena (Otkrivenje 12,17). Njegovi napadi na ostatak uključuju veliku prijevaru. Đavolski duhovi činit će čuda i proizvoditi znakove (Otkrivenje 16,14). Ova promjena u Sotoninoj strategiji odgovara prelasku s usredotočenosti na prošlost na usredotočenost na posljednje vrijeme (Matej 24,24).

`Pročitajte sledeće tekstove: 2. Solunjanima 2,8-12; Otkrivenje 13,13.14; Otkrivenje 19,20. Kakva je priroda sotonine obmane na kraju vremena?`

Tekst u Otkrivenje 12—20 prikazuje Sotonu koji nastoji pridobiti svjetske saveznike. On se u svojem poslu koristi vjersko-političkom silom, kao i političkim silama: poganskim Rimom, prikazanim kao Zmaj (Otkrivenje 12,4.5); zatim silom koja je simbolički prikazana kao Zvijer iz mora (Otkrivenje 12,6.15; 13,1-8); i silom koja je simbolički prikazana kao Zvijer iz zemlje (Otkrivenje 13,11). U ostatku knjige, članovi ovog sotonskog trostrukog saveza — poganstvo/spiritizam — Zmaj; Rimokatolička crkva — Zvijer iz mora; i otpali protestantizam — Zvijer nalik janjetu ili Zvijer iz zemlje — nerazdvojivo su ujedinjeni u suprotstavljanju Božjem djelovanju u svijetu. Oni udruženim snagama nastoje zavesti ljude ne bi li ih odvratili od Boga i doveli na stranu Sotone u bitci “velikoga Dana Boga, Svemogućega” (Otkrivenje 16,13.14). Ovi lažni sustavi bit će zajedno uništeni o Kristovom drugom dolasku (Otkrivenje 9,20), dok će Zmaj, đavao koji djeluje preko ovih zemaljskih sila (Otkrivenje 12,9), biti uništen na isteku tisuću godina (Otkrivenje 20,10). Otkrivenje pokazuje da će prijevara posljednjeg vremena biti toliko velika da će većina ljudi izabrati put uništenja (Matej 7,13).

`Dvaput se u Otkrivenju upućuje poziv za mudrošću i duhovnom pronicavošću da bi se uočio zavodnički karakter Sotoninih aktivnosti na svršetku vremena kako bi im se moglo oduprijeti (Otkrivenje 13,18; 17,9). O kakvoj je mudrosti ovdje riječ? Kako prema Jakovu 1,5 možemo steći tu mudrost? `
