---
title:  Rat na Zemlji
date:   19/02/2019
---

`Pročitajte Otkrivenje 12,13.14. Nakon što je zbačen s Neba, Sotona nastavlja s napadima na Crkvu tijekom proročkih tisuću dvjesto i šezdeset dana/godina. Kako je Bog bio uključen u život Crkve u tom razdoblju?`

“Zbacivanje Sotone kao tužitelja braće na Nebu omogućeno je zahvaljujući uzvišenom Kristovom djelu, davanju svojeg života. Usprkos Sotoninom stalnom neprijateljstvu, plan otkupljenja je ostvaren. ... Znajući da će mu kraljevstvo koje je prigrabio na kraju biti oduzeto, Sotona je odlučio ne štedjeti sredstva u namjeri da uništi što je više moguće stvorenja koja je Bog stvorio na svoju sliku. On mrzi čovjeka zato što je Krist prema njemu pokazao milosrđe i ljubav koja oprašta. Zato je on sada spreman na svaku moguću prijevaru ne bi li čovjek bio izgubljen; on nastavlja svoje djelovanje s više energije zbog svojeg beznadnog stanja.” (Ellen G. White, The Spirit of Prophecy, sv. 3, str. 194,195)

Vrijeme progonstva od strane Sotone spominje se dvaput u Otkrivenje 12, gdje se govori o tisuću dvjesto i šezdeset dana/godina (Otkrivenje 12,6) i “vremenu, vremenima i pola vremena” (Otkrivenje 12,14). Oba vremenska razdoblja odnose se na progonstvo od strane Malog roga spomenutog u Danielu 7,23-25. U Bibliji proročki dani simboliziraju godine. Ovom proročkom razdoblju odgovara povijesno razdoblje između 538. i 1798. godine, kada je Rimokatolička crkva, kao crkveno-državna sila, vladala zapadnim svijetom do 1798., kada je Napoleonov general Berthier, makar privremeno, zaustavio rimsku tlačiteljsku silu.

Tijekom ovog dugog razdoblja progonstva, Zmaj iz svojih usta ispušta vodu kao rijeku kako bi uništio ženu. Vode prikazuju ljude i narode (Otkrivenje 17,15). Tijekom tog razdoblja Rim je slao vojske i narode protiv Božjeg vjernog naroda. Pred kraj ovoga proročkog razdoblja, prijateljska zemlja guta vodu i spašava ženu pružajući joj sigurnu zaštitu. Ova slika ukazuje na utočište koje je Amerika pružila svojom vjerskom slobodom (Otkrivenje 12,16).

`Razmislite koliko je progonstvo trajalo: tisuću dvjesto i šezdeset godina. Što nam ova činjenica govori o tome koliko smo ograničeni u razumijevanju Kristovog povratka —zašto Mu treba toliko vremena, makar s našeg stajališta? `
