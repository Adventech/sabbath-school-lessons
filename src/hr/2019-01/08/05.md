---
title:  Rat protiv Ostatka
date:   20/02/2019
---

`Pročitajte Otkrivenje 12,17. Protiv koga Sotona na svršetku vremena stupa u rat?`

Riječ “ostatak” opisuje one koji ostaju vjerni Bogu dok većina odlazi u otpadništvo (1. O kraljevima 19,18; Otkrivenje 2,24). Dok velik broj ljudi u svijetu na svršetku vremena staje na Sotoninu stranu, narod koji je Bog podigao nakon 1798. ostat će vjeran Kristu usprkos Sotoninom velikom gnjevu.

`Koje su dvije osobine ostatka zabilježene u Otkrivenje 12,17? Kako netko može biti siguran da pripada Božjem ostatku posljednjeg vremena?`

Ostatak posljednjeg vremena vrši Božje zapovijedi. Trinaesto poglavlje Otkrivenja pokazuje da će prva ploča Dekaloga biti u središtu sukoba posljednjeg vremena. Klanjanje je ključni element prve četiri zapovijedi. Glavno pitanje u završnoj krizi bit će kome se treba klanjati. Dok će se ljudi u svijetu klanjati kipu Zvijeri, ostatak će se klanjati Bogu Stvoritelju (Otkrivenje 14,7). Četvrta zapovijed, koja govori o suboti, jasno ukazuje na Boga kao našeg Stvoritelja, što je jedan od razloga zašto će subota odigrati presudnu ulogu u krizi na svršetku vremena.

Druga je odlika ostatka posljednjeg vremena da imaju “Isusovo svjedočanstvo”, što je prema Otkrivenje 19,10 (Varaždinska Biblija) “duh proroštva”. Uspoređivanjem ovog retka s Otkrivenje 22,9, vidimo da su Ivanova “braća” koja imaju svjedočanstvo Isusovo proroci. Prema tome, “Isusovo svjedočanstvo” odnosi se na Isusa koji svjedoči o istini preko svojih proroka, kao što je činio preko Ivana (Otkrivenje 1,2). Otkrivenje pokazuje da će Božji narod na svršetku vremena imati u svojoj sredini “duh proroštva” koji će ga voditi u teškim vremenima pošto će Sotona učiniti svaki napor da ga prevari i uništi. Nama je, kao adventističkim kršćanima, dan taj dar proročkog uvida u službi i spisima Ellen G. White.

`Što smatrate jednim od najvećih doprinosa “duha proroštva”? Kakve nam obveze taj dar nameće kao pojedincima i kao Crkvi? `
