---
title:  Novi Jeruzalem
date:   28/03/2019
---

Ivan sada opisuje prijestolnicu nove Zemlje, novi Jeruzalem. Iako je stvarno mjesto nastanjeno stvarnim ljudima, novi Jeruzalem i život u njemu nadilazi svaki ovozemaljski opis (vidi 1. Korinćanima 2,9).

`Pročitajte Otkrivenje 21,9-21. Koje su vanjske odlike novog Jeruzalema?`

O novom Jeruzalemu govori se kao o zaručnici, Janjetovoj nevjesti. Novi Jeruzalem je mjesto koje Krist priprema za svoj narod (Ivan 14,1-3).

Grad je okružen visokim zidinama s dvanaesterim vratima — po troja vrata na svakoj od četiri strane, omogućavajući ulaz iz svakog smjera. Time se ukazuje na sveopću narav grada. U novom Jeruzalemu svatko ima neograničen pristup Bogu.

Grad je nadalje opisan kao savršena kocka; dvanaest tisuća stadija (oko 2200 kilometara), u dužinu, širinu i visinu. Kocka ima dvanaest rubova. Prema tome, veličina grada iznosi ukupno sto četrdeset i četiri tisuće stadija, što upućuje na sto četrdeset i četiri tisuće onih koji su preneseni da ne vide smrti prigodom Kristovog drugog dolaska. U starozavjetnom hramu Svetinja nad svetinjama imala je oblik savršene kocke (1. o kraljevima 6,20). Novi Jeruzalem, dakle, središte je obožavanja Boga.

`Pročitajte Otkrivenje 21,21—22,5. Koje vas unutarnje odlike grada podsjećaju na Edenski vrt? Što znači obećanje da u gradu neće više biti nikakva prokletstva (Otkrivenje 22,3)?`

Najistaknutija je karakteristika novog Jeruzalema rijeka života koja istječe iz Božjeg prijestolja (vidi Postanak 2,10). Za razliku od rijeke u Babilonu, na čijoj je obali sjedio Božji narod u sužanjstvu čeznući za Jeruzalemom (Psalam 137), na obali rijeke života u novom Jeruzalemu Božji narod iz svih vjekova, koji je dugo lutao, pronašao je svoj dom.

S obje strane rijeke nalazi se stablo života čije lišće služi “za ozdravljenje narodima” (Otkrivenje 22,2 — Varaždinska Biblija). Ovo ozdravljenje ne odnosi se na bolest jer na novoj Zemlji neće biti bolesti, već na liječenje rana izazvanih nevoljama koje su rastavljale ljude u povijesti. Otkupljeni iz svih vjekova i iz svih naroda sada pripadaju jednoj Božjoj obitelji.
