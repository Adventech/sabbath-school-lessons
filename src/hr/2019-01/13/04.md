---
title:  Milenij
date:   26/03/2019
---

`Pročitajte sljedeće tekstove: Otkrivenje 20,1-3; Jeremija 4,23-26. Kakvo je stanje na Zemlji tijekom milenija? Na koji je način Sotona vezan okovima?`

Milenij počinje Kristovim drugim dolaskom. U to vrijeme Sotona i njegovi pali anđeli su svezani. Vezivanje Sotone je simbolično, jer duhovna bića ne mogu biti fizički svezana. Sotona je svezan okolnostima. Zla su sve opustošila i usmrtila sve zle stanovnike Zemlje, dovodeći je u kaotično stanje koje podsjeća na Zemlju prije stvaranja (Postanak 1,2). U takvom stanju Zemlja je Sotonina tamnica tijekom milenija. Budući da nema ljudskih bića koja bi kušao i mučio, Sotona i njegovi demoni mogu samo razmišljati o posljedicama svoje pobune protiv Boga.

`Pročitajte Otkrivenje 20,4-15. Gdje su sveti tijekom milenija?`

Otkrivenje pokazuje da će Božji narod provesti milenij na mjestu koje Krist priprema za njih na Nebu. Ivan ih vidi kako sjede na prijestoljima kao kraljevi i svećenici, sudeći svijetu. Isus je obećao učenicima da će sjesti “na dvanaest prijestolja i suditi dvanaest Izraelovih plemena” (Matej 19,28). Pavao je izjavio da će sveti suditi svijetu (1. Korinćanima 6,2.3).

Ovaj sud razmatra ispravnost Božjih djela. Sotona je u prošlosti podgrijavao sumnje u Božji karakter i Njegovo postupanje prema bićima koja je stvorio. Tijekom milenija Bog dopušta otkupljenima pristup povijesnim izvještajima da bi pronašli odgovore na sva pitanja koja se tiču ispravnosti Njegovih odluka u vezi s onima koji su izgubljeni, kao i pitanja vezana za Njegovo vodstvo u njihovom životu. Na svršetku milenija sva pitanja u vezi s Božjom pravednošću zauvijek su riješena. Pripadnici Božjeg naroda vidjet će da su Sotonine optužbe bile neutemeljene. Sada su spremni posvjedočiti u korist Božje pravednosti na konačnom sudu nad zlima.

`Tko među nama nema teških pitanja na koja naizgled nema odgovora? Što o Božjem karakteru govori činjenica da će On jednoga dana dati sve odgovore?`
