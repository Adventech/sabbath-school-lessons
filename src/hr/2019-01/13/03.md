---
title:  Kraj Harmagedona
date:   25/03/2019
---

`Pročitajte Otkrivenje 19,11-16. Kako se zove jahač na bijelom konju, i što znači da iz Njegovih usta izlazi oštar mač? Šta nam to govori o tome kako na kraju možemo biti na pobjedničkoj strani?`

Ovdje zapažamo opis Kristovog drugog dolaska, ispunjenje obećanja za kojim čeznu vjernici u svim vjekovima. Poput Isusa, Njegov narod temelji svoju vjeru na Božjoj riječi. Tekst u Otkrivenje 19,11-16 prikazuje vrhunac Isusovih mnogih pobjeda: Isus je porazio Sotonu na Nebu; porazio je Sotonu u pustinji; porazio ga je na križu i porazit će ga kada se vrati.

“Ubrzo se na istoku pojavljuje mali crni oblak, velik kao pola dlana ljudske ruke. To je oblak koji okružuje Spasitelja i koji iz daljine izgleda kao obavijen tamom. Božji narod zna da je to znak Sina

Čovječjega. U svečanoj tišini oni ga netremice promatraju dok se približava Zemlji i postaje sve veći i sjajniji, dok ne preraste u veliki bijeli oblak, kojemu donji dio sliči na razgorjelu vatru, a nad njim lebdi duga Saveza. Isus se približuje kao silni Pobjednik. Ovaj put ne dolazi kao ‘čovjek boli’, da ispije gorku čašu sramote i muka, nego kao Pobjednik na Nebu i na Zemlji, da sudi živima i mrtvima. ‘Vjerni i Istiniti... sudi i vojuje pravedno.’ Prate Ga ‘nebeske vojske’. (Otkrivenje 19,11.14) Sveti anđeli, golemo, bezbrojno mnoštvo prati ga zvucima nebeskih hvalospjeva. Čini se da je nebeski svod prepun nebeskih bića — ‘tisuće tisuća... mirijade’. Nema ljudskog pera koje bi moglo opisati ovaj prizor; nema uma smrtnog čovjeka koji bi mogao zamisliti njegov sjaj.” (Ellen G. White, Velika borba, str. 550,551)

Pavao u 2. Solunjanima 1,8-10 pruža još jedan prikaz konačne Kristove pobjede prigodom drugog dolaska, kada će sve svjetovne i vjerske sile, koje su se udružile protiv Njega, biti uništene, a Njegov narod oslobođen za svu vječnost.

`U devetnaestom poglavlju Otkrivenja opisane su dvije gozbe, jedna u 9. retku, druga u 17. i 18. Na jednoj gozbi jedete, na drugoj bivate pojedeni. Teško je zamisliti snažniji kontrast između onoga što se dovodi u pitanje u velikoj borbi za svako ljudsko biće. Čemu nas ova slika uči o tome koliko ozbiljno treba shvatiti svoju vjeru i poslanje na koje nas naša vjera poziva?`
