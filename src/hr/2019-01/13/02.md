---
title:  Janjetova svadbena gozba
date:   24/03/2019
---

`Pročitajte sljedeće tekstove: Otkrivenje 19,6-9; Ivan 14,1-3. Kako svadbena gozba na odgovarajući način prikazuje dugo čekanu zajednicu između Krista i Njegovog naroda?`

Krist je prije dvije tisuće godina napustio svoj nebeski dom da bi pozvao svoje sljedbenike na svadbenu gozbu (Matej 22) koja će se održati nakon Njegovog vjenčanja sa Zaručnicom. “Sveti grad, Novi Jeruzalem ... nazvan je zaručnicom, Janjetovom ženom. ... U Otkrivenju stoji da će Božji narod biti gosti na Janjetovoj svadbenoj gozbi. (Otkrivenje 19,9) Ako su gosti, onda ne mogu istodobno biti zaručnica. ...

Usporedba u dvadeset drugom poglavlju Mateja također opisuje svadbu i jasno pokazuje da istražni sud dolazi prije svadbe. Prije svadbe kralj ulazi da vidi goste, jesu li svi odjeveni u svadbeno ruho, u neokaljanu odjeću karaktera opranu i obijeljenu u Janjetovoj krvi. (Matej 22,11; Otkrivenje 7,14)” (Ellen G. White, Velika borba, str. 367,368)

Nakon plaćanja miraza svojim životom na Golgoti, Zaručnik se vratio u dom svojega Oca da “pripremi mjesto” za svoj narod, svadbene uzvanike (vidi Ivan 14,2.3). Oni ostaju na Zemlji pripremajući se za Njegov povratak. Na svršetku svijeta On će se vratiti i povesti ih Očevom domu. U Otkrivenje 19,8 stoji da je Krist dao blistav, čist lan Zaručnici. Ovo pokazuje da svadbeni uzvanici koji uđu u grad ne traže nikakve zasluge za svoja djela. Prema tome, “blistav, čist lan” prikazuje “pravedna djela svetih” koja su proistekla kao rezultat njihove zajednice s Kristom koji živi u njima. Ove haljine simboliziraju Njegovu pravednost i pokazuju da Njegov narod “čuva Božje zapovijedi i vjeru Isusovu” (Otkrivenje 14,12). Dok je bio na Zemlji, Isus je u usporedbi o svadbi ispričao da je jedan od gostiju došao u svojoj odjeći umjesto svadbene odjeće koju je nudio kralj te je bio udaljen sa svadbe (Matej 22,1-14).

Tekst u Otkrivenje 3,18 pokazuje da su odjeća Kristove pravednosti, vjera i pomast za oči Duha Svetoga najveće potrebe Božjeg naroda koji živi u vrijeme svršetka. Isusov poziv Laodicejcima da “kupe” od Njega ove darove pokazuje da On traži nešto zauzvrat za ono što On nudi njima. Mi odbacujemo samodovoljnost i povjerenje u sebe u zamjenu za život vjernosti i poslušnosti Kristu, kao i za povjerenje u Njega kao našu jedinu nadu u spasenje.

`Mi se ne spašavamo svojim djelima, ali kakva “pravedna djela” određuju kakvim životom živimo?`
