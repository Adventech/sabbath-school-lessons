---
title:  Za daljnje proučavanje
date:   29/03/2019
---

U knjizi Ellen G. White Kristove usporedbe pročitajte poglavlje “Bez svadbenog ruha”, str. 209—217, i u knjizi Velika borba poglavlje “Velika borba je završena”, str. 569—583.

Otkrivenje završava motivom kojim i počinje: Kristovim drugim dolaskom u sili i slavi i uspostavljanjem Božjeg vječnog kraljevstva. Kristov povratak, kada će On se konačno susresti sa svojom Zaručnicom, vrhunac je knjige.

Međutim, pisac knjige ne smješta ove događaje u nestvarni okvir. Isusov dolazak prva je činjenica. Druga je činjenica da mi još uvijek čekamo Njegov povratak. Dok čekamo, moramo jasno razumjeti poruke iz Otkrivenja, a to razumijevanje možemo steći stalnim čitanjem knjige dok ne dođe kraj svemu. Poruke iz Otkrivenja neprestano nas podsjećaju da dok čekamo ne smijemo gledati na stvari ovoga svijeta, već moramo usmjeriti svoj pogled prema Nebu i Onomu koji je naša jedina nada. Krist iz Otkrivenja odgovor je za sve ljudske nade i čežnje usred nejasnoća i nesigurnosti u životu. On drži budućnost ovoga svijeta i našu budućnost u svojim rukama.

Knjiga nas također podsjeća da nam je prije nego što dođe svršetak, povjeren zadatak da cijelom svijetu objavljujemo vijest o Njegovom skorom povratku. Dok čekamo Njegov povratak, ne trebamo biti pasivni, već aktivni. Duh i Zaručnica pozivaju: “Dođi!” (Otkrivenje 22,17) Moramo se pridružiti tom pozivu. To je radosna vijest i kao takva mora se objaviti ljudima ovoga svijeta.

**Pitanja za razgovor**

`1.	Razmišljajte o mileniju i sudu nad nepravednim umrlima kojiće se održati nakon tisuću godina. Spašeni će u razdoblju od tisuću godina dobiti odgovore na svoja pitanja. Tek tada će Bog donijeti konačnu kaznu za izgubljene. Što ova istina otkriva o Bogu?`

`2.	U Otkrivenje 1,3 obećani su blagoslovi onima koji slušaju,čitaju, izvršavaju i čuvaju riječi proroštva Otkrivenja. Sada kada završavamo proučavanje ove knjige, što ste otkrili što trebate poslušati i držati?`
