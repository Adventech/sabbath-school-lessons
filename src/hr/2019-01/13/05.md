---
title:  "»Novo nebo i nova Zemlja«"
date:   27/03/2019
---

Nakon potpunog uništenja grijeha, Zemlja će biti obnovljena u dom otkupljenih. Kako će izgledati?

U Otkrivenje 21,1 Ivan je vidio “novo nebo i novu zemlju”. U Bibliji se spominju tri neba: nebeski svod, zvjezdani svemir i mjesto na kojem prebiva Bog (vidi 2. Korinćanima 12,2). Tekst u Otkrivenje 21,1 odnosi se na zemaljsku atmosferu. Iskvarena Zemlja i nebo ne mogu podnijeti Božju prisutnost (Otkrivenje 20,11). Riječ “nov” na grčkom jeziku (kainos) odnosi se na nešto novo po kvaliteti, a ne po podrijetlu i vremenu. Ovaj planet bit će očišćen ognjem i vraćen u prvobitno stanje (2. Petrova 3,10-13).

Posebno je zanimljivo da Ivan prvo zapaža da na novoj Zemlji nema mora. Činjenica da Ivan spominje riječ “more” s određenim članom pokazuje da je vjerojatno imao na umu more koje ga je okruživalo na otoku Patmosu i koje je postalo simbol razdvajanja i patnje. Za njega je odsutnost mora na novoj Zemlji značila odsutnost boli izazvane razdvajanjem od njemu dragih osoba.

`Pročitajte sljedeće tekstove: Otkrivenje 21,2-8; 7,15-17. Koje su sličnosti u opisu nove Zemlje i Edenskog vrta u Postanak 2?`

život na obnovljenoj Zemlji u kojem nema patnje i smrti zajamčen je Božjom prisutnošću među Njegovim narodom. Bog će prebivati među svojim narodom u novom Jeruzalemu, “stanu Božjem” (Otkrivenje 21,3). Božja prisutnost čini život istinskim rajem na obnovljenoj Zemlji.

Božja prisutnost jamči slobodu od patnje: neće više biti suza, smrti, tuge, plača ni boli, posljedica grijeha. Uništenjem grijeha “stari svijet prođe” (Otkrivenje 21,4).

Ovu misao iskazale su Marija i Marta kad je umro njihov brat Lazar: “Gospodine, da si bio ovdje, ne bi bio umro moj brat.” (Ivan 11,21.23) Sestre su znale da smrt ne može postojati u Kristovoj prisutnosti. Na isti način, trajna Božja prisutnost na novoj Zemlji onemogućit će postojanje boli i patnji koje sada doživljavamo u životu. Ova uzvišena nada obećana nam je u Kristu i zapečaćena je Njegovom krvlju.

`Zašto je ovo obećanje o novom životu na novom svijetu u središtu svega u što vjerujemo? Kakvu bi vrijednost naša vjera imala bez nje?`
