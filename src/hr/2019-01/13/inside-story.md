---
title:  Iskustvo
date:   29/03/2019
---

#### Dvaput izložena virusu

Medicinska sestra Maria Lemos Abel, vjernica Adventističke crkve, zamolila je majku da čvrsto pridrži svoju dvogodišnju kćer dok joj daje injekciju penicilina za liječenje bakterijske infekcije. Ali majka nije poslušala upute, i Marija se slučajno ubola iglom u lijevi kažiprst, jer se dijete trgnulo od straha. To se dogodilo u državnoj bolnici u Nampuli, trećem po veličini gradu u Mozambiku. Maria je odmah provela krvne pretrage na toj majci i djetetu. U roku od trideset minuta saznala je da su obje HIV-pozitivne.

Maria je počela plakati. Radila je s mnogim HIV-pozitivnim bolesnicima i znala je da se virus prenosi pomoću krvi. “Gospodine, pomozi mi da ne dobijem HIV!” molila se.

Bolnički liječnik uputio je Mariju da uzme lijek ARV, koji potiskuje virus HIV-a, dva puta dnevno čitavih mjesec dana. Nakon toga morat će pričekati još pet mjeseci kako bi saznala je li se zarazila HIV-om.

“Srce mi je patilo dok sam čekala nalaz”, kaže Maria, majka četvero djece. “Nisam znala što će se dogoditi.” Molila se da Bog djeluje. Pola godine poslije nesreće, Marijini rezultati su bili negativni. Nije dobila HIV. “Vjerujem da je to bio odgovor od Boga”, kaže Maria. “Zahvalna sam Gospodinu!”

Tri godine kasnije, u ožujku 2017., tridesetogodišnja pacijentica skočila je kad je Maria napravila mali rez na njezinoj natečenoj ruci. Skalpel je zarezao Marijin lijevi palac, i opet je potekla krv. Maria je na toj pacijentici provela krvni test i došao je nalaz kao HIV-pozitivan. Maria nije mogla vjerovati! Plakala je dok je uzela ARV lijek. Molila se dok je šest mjeseci čekala na rezultate testa na HIV. Test se vratio kao negativan. Maria (51) priča svoja iskustva ženama hospitaliziranim zbog HIV-a, nakon silovanja, i preporučuje lijekove ARV i molitvu.

Kaže im: “Bog me spasio od nečega što nije bila moja krivnja, a On može i vas spasiti od nečega što nije bila vaša krivnja.” Najmanje tri žene zaražene HIV-om imale su nakon testiranja negativan nalaz, jer su slijedile Marijin savjet. Dvije od njih su bile žrtve spolnog zlostavljanja, a treća je kao medicinska sestra slučajno izložena HIV-u u bolnici.

“Čudo je da nikada nisam bila zaražena HIV-om, i ja govorim drugima o snazi molitve i o Gospodinu Bogu”, kaže Maria.

Dio subotnjoškolskog dara ove trinaeste subote ide za otvorenje sirotišta za djecu koja su izgubila roditelje zbog bolesti HIV-a, u Nampuli, gdje Maria radi. Hvala vam što podupirete misiju!

*Adventistička misija*
