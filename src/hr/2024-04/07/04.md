---
title: 'Pilatovo Nesvjesno Svjedočenje'
date: 12/11/2024
---

Ivan u više navrata bilježi pokušaje vjerskih vođa da uhvate Isusa, da Ga izvedu pred sud i da Ga osude na smrt. Sam Isus često je govorio da Njegov čas još nije došao, pri čemu je mislio na vrijeme svojeg raspeća (Ivan 2,4; 7,6.8.30; 12,7.23.27; 13,1; 17,1).

Ali sada je taj čas došao. Isus je uhvaćen u Getsemanskom vrtu, izveden je pred Anu, zatim pred Kaifu, velikog svećenika, a onda dvaput pred Pilata.

Ivan se poziva na mnoge svjedoke iz svih društvenih slojeva kako bi potvrdio da je Isus Krist. Sada se on poziva na Pilata, rimskog upravitelja koji je sudio Isusu. To je važno svjedočenje, jer je Pilat bio Rimljanin, carski namjesnik i sudac, dok su većina ostalih svjedoka bili Židovi i pripadnici običnog naroda.

`Na koji je način Pilatova presuda povezana s temom Evanđelja po Ivanu? Ivan 18,38; 19,4-22.`

Isus je izveden pred Pilata u petak rano ujutro (Ivan 18,28). Njegov plan bio je da tog zatvorenika brzo prepusti Njegovoj sudbini. Međutim, Isusovo držanje privuklo je Pilatovu pozornost. Namjesnik je potanko ispitao Isusa i s Njegovih usana čuo riječi: “Ja sam se za to rodio i zato došao na svijet da svjedočim za istinu. Svatko tko je prijatelj istine sluša moj glas.” (Ivan 18,37)

Premda Ga je na kraju ipak osudio na smrt, Pilat je triput proglasio Isusa nevinim (Ivan 18,38; 19,4.6). A na križ je stavio natpis: “Isus Nazarećanin, kralj židovski” (Ivan 19,19), čime je dovršio svoje svjedočenje o Isusu. Međutim, usprkos vlastitom svjedočenju o Isusovoj nevinosti, osudio Ga je na smrt.

Pilat je pred sobom imao Istinu, a ipak je — dopustivši rulji da izvrši pritisak na njega — osudio Isusa na smrt! Kakav tragičan primjer koji pokazuje što se događa kad ne slijedimo ono za što nam savjest i srce kažu da je ispravno!

`Što možemo na Pilatovom primjeru naučiti o tome koliko je opasno dopustiti da nas neko popularno mišljenje, pa čak i pritisak, spriječe da učinimo ono što vjerujemo da je ispravno?`
