---
title: 'Tomino Svjedočenje'
date: 13/11/2024
---

`Pročitajte Ivan 20,19-31. Što možemo naučiti o vjeri i sumnji iz izvještaja o Tomi? Koju je krupnu pogrešku Toma napravio?`

Krist se pojavio pred učenicima nakon svojeg uskrsnuća dok su zbog straha bili zajedno zaključani u sobi. Toma nije bio s njima. Poslije je čuo izvještaje o uskrsnuću od drugih učenika, ali je i dalje očajavao. To se nije uklapalo u njegovu sliku o kraljevstvu. A osim toga, sigurno se pitao zašto bi se Isus otkrio pred drugima baš kad on nije bio tamo.

I zato je izjavio: “Dok ne vidim na rukama njegovim znak od čavala i ne stavim prst svoj u mjesto od čavala i ne stavim ruke svoje u njegov bok, neću vjerovati.” (Ivan 20,25)

Toma je diktirao uvjete za vlastito vjerovanje. Takav pristup vjeri u Isusa često se javlja u Evanđelju po Ivanu. Nikodem je Isusu uzvratio riječima: “Kako se može čovjek, kad je već star, roditi?” (Ivan 3,4) Žena na zdencu postavila Mu je pitanje: “Nemaš čime ni zahvatiti, Gospodine, a zdenac je dubok! Odakle ti onda živa voda?” (Ivan 4,11) Mnoštvo koje je upravo bilo nahranjeno kruhom i ribom, tražilo je odgovor: “Koji znak, dakle, činiš … da ti povjerujemo kad ga vidimo?” (Ivan 6,30)

To je taj kut promatranja — “vidjeti, pa onda vjerovati” — kojem se Ivan u svojem evanđelju suprotstavlja. Kada se sreo s Tomom nakon svojeg uskrsnuća, Isus ga je pozvao da dođe, vidi i dotakne Njegovo uskrslo tijelo. A onda mu je rekao: “Blago onima koji će vjerovati a da nisu vidjeli!” (Ivan 20,29)

“Ako nam ne pruži dovoljno dokaza na kojima možemo temeljiti svoju vjeru, Bog nikad ne traži da vjerujemo. Njegovo postojanje, Njegov karakter, istinitost Njegove Riječi, sve je to potvrđeno mnogim dokazima koji su upućeni našem razumu. Ipak, Bog nikad nije uklonio mogućnost sumnje. Naša vjera mora počivati na osobnom osvjedočenju, a ne na nabrajanju dokaza.” (Ellen G. White, Put Kristu, str. 112; u izvorniku 105)

Preko Božje riječi, preko djela stvaranja i osobnog iskustva, pružena nam je nevjerojatna količina dokaza za vjeru u Isusa.

`Kada bi vas netko pitao zašto vjerujete u Isusa, što biste rekli?`
