---
title: 'Naše Svjedočenje O Isusu'
date: 14/11/2024
---

Dok predstavlja Isusove svjedoke, Ivan nas uvijek iznova nastoji dovesti do konačnog zaključka: “Mnoga je druga čudesa učinio Isus pred svojim učenicima. Ona nisu opisana u ovoj knjizi. A  ova su opisana da trajno vjerujete da je Isus Mesija, Sin Božji, te da vjerujući imate život po njemu.” (Ivan 20,30.31)

Zamislite da ste bili tamo, osobno, u tijelu, i da ste vidjeli kako Isus čini mnoga od tih čuda. Mi bismo sigurno povjerovali, zar ne? Volimo tako misliti, ali u izvjesnom smislu mi imamo još više razloga da vjerujemo u Isusa nego što su imali oni koji su vidjeli ta čuda.

Zašto?

`Što mi to imamo danas, što oni koji su živjeli u Isusovo vrijeme nisu imali, a što bi nam trebalo pomoći da vjerujemo? Pogledajte, na primjer, sljedeće retke: Matej 24,2; 24,14; 24,6-8.`

Mi imamo ne samo snažne izvještaje u Evanđelju po Ivanu, već i veliku prednost da vidimo ispunjenje mnogo toga što su Isus i ostali biblijski pisci prorekli, kao što je razorenje hrama (Matej 24,2), propovijedanje Evanđelja po cijelom svijetu (Matej 24,14), veliki otpad (2. Solunjanima 2,3) i činjenica da je svijet grešan i zao (Matej 24,6-8). Tijekom cijelog života i službe Isusa Krista, Njegovi sljedbenici su ostali mala i zlostavljana zajednica muškaraca i žena, koja je, prema svim ljudskim očekivanjima, trebala odavno nestati sa svjetske pozornice. Kako su oni mogli znati, kao što mi znamo, da će se sve to dogoditi? A znali su. Čak i sama naša vjera zapravo je ispunjenje Isusovog proročanstva da će se Evanđelje propovijedati po cijelom svijetu.

Danas, otprilike dvije tisuće godina poslije, kao Isusovi sljedbenici, i mi imamo prednost svjedočiti o Isusu i onome što je učinio za nas. To što mi danas možemo upoznati Isusa kao Mesiju nije rezultat zaključivanja Natanaela, Nikodema i žene Samarijanke, ili učenja farizeja. To što mi prihvaćamo Isusa kao Spasitelja svijeta, rezultat je čitanja Svetoga pisma pod djelovanjem sile osvjedočenja Duha Svetoga.

I onda, svatko od nas, na svoj način, i na osnovi osobnog odnosa s Bogom, može ispričati vlastito svjedočanstvo. Naše iskustvo možda nije tako dramatično, u smislu da smo vidjeli kako mrtvi ustaju ili kako je neki slijepac od rođenja iscijeljen, ali to nije ni važno. Važno je je da mi poznajemo Isusa osobno i da svjedočimo za Njega na svoj način, kao što su činili i ljudi iz Evanđelja po Ivanu.
