---
title: 'Marijino Svjedočenje'
date: 11/11/2024
---

Šest dana prije Pashe Isus je otišao posjetiti Mariju, Martu i njihovog brata Lazara, kojega je podigao iz mrtvih. Šimun, koji je bio izliječen od gube, priredio je gozbu u znak zahvalnosti za ono što je Isus učinio za njega. Marta je posluživala, a Lazar je sjedio za stolom s gostima (Ivan 12,1-8).

`Kakvo je bilo značenje Marijinih postupaka? U kojem je smislu to bilo svjedočenje o Isusovoj naravi? Ivan 12,1-3.`

Mirisno ulje bilo je vrlo skupo, vrijednosti otprilike jedne godišnje plaće običnog radnika. Marija je vjerojatno donijela taj dar kao izraz zahvalnosti Spasitelju za oprost njezinih grijeha i uskrsnuće njezinog brata. Ona je to namjeravala jednog dana upotrijebiti za Isusovu sahranu. Ali onda je čula da On uskoro treba biti pomazan za Kralja. Zato je htjela biti prva koja će Mu ukazati čast.

Marija vjerojatno nije željela da njezin čin bude primijećen, ali Ivan kaže: “Kuća se napuni mirisom pomasti.” (Ivan 12,3) Juda je brzo reagirao uputivši prijekor i primijetivši da se taj miomiris mogao prodati, a prihod razdijeliti siromašnima. Ali Isus je odmah umirio Mariju rekavši: “Pusti je! ... Jer siromahe ćete uvijek imati sa sobom, a mene nećete imati uvijek.” (Ivan 12,7.8)

Jedna se tema provlači kroz cijelo ovo evanđelje — Isus zna što je u ljudima (Ivan 2,24.25; 6,70.71; 13,11; 16,19). U ovom slučaju, na Šimunovoj gozbi, Isus je znao što je u Judi. A i Ivan se potrudio istaknuti tko je Juda — koristoljubivi lopov (Ivan 12,6).

“Mirisni dar koji je Marija naumila izdašno utrošiti na Spasiteljevo mrtvo tijelo, izlila je na Njegovo živo tijelo. Prilikom pogreba taj bi miris ispunio grob, a sad je obradovao Njegovo srce jamstvom njezine vjere i ljubavi. ... A kad je krenuo u tamu svoje velike kušnje, ponio je sa sobom i sjećanje na to djelo, zalog ljubavi koja će Mu vječno pripadati od onih koje otkupi.” (Ellen G. White, Isusov život, str. 458; u izvorniku 560)

`Isus je znao što je bilo u Marijinom, a što u Judinom srcu. On zna i što je u vašem srcu. Što bi nam ta istina trebala reći o našoj potrebi za Kristom kao našom pravednošću, koja nas preobražava i pokriva?`
