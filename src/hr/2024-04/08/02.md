---
title: 'Znaci, Djela I čuda'
date: 17/11/2024
---

Osim nekih konkretnih čuda koja je Ivan opisao da bi ukazao na Isusa kao Mesiju, on je zabilježio i širu raspravu o znacima, djelima i čudima koja je Isus činio.

Znaci i čuda sami po sebi nisu bili dokaz Njegovog mesijanstva jer su mnogi proroci, katkad i lažni, također činili čuda. Ivan nije zabilježio te znake samo zato što su upućivali na nekog velikog čudotvorca. Znaci o kojima je Ivan pisao bili su jedinstveni, u smislu da su upućivali na Isusa kao Mesiju i pokazivali da je On doista došao od Boga Oca.

`Pročitajte Ivan 5,17.20.36-38. Kako ovi redci opisuju odnos između Isusa i Oca, pogotovo u kontekstu znakova?`

Isus se služio znacima da bi pokazao svoju blisku povezanost u djelovanju s Ocem. Njih dvojica bili su jedno. Djela su pokazivala da je “Otac u meni i ja u Ocu” (Ivan 10,38; vidi također Ivan 14,10.11).

Svrha Isusovog dolaska bila je da čini djela Onoga koji Ga je poslao, da bi se ta djela mogla vidljivo pokazati u svijetu. Došao je činiti djela zbog kojih Ga je Otac poslao, i ta djela koja je činio jasno su svjedočila da On dolazi od Oca.

A ipak, kao što smo već vidjeli, usprkos silnim znacima i svjedočenju mnogih ljudi, neki ipak nisu povjerovali.

Vjerski vođe pitali su Isusa:  “‘Dokle ćeš nas držati u neizvjesnosti? Ako si zbilja ti Mesija, reci nam otvoreno!’ Isus im odgovori: ‘Rekoh vam, a ipak vi ne vjerujete. Djela koja ja činim u ime Oca svog svjedoče za me.’” (Ivan 10,24.25)

Da je Isus otvoreno istupio i rekao da je Mesija, vjerski vođe — koji su tražili bilo što što bi mogli upotrijebiti protiv Njega — odmah bi Ga napali. Znajući to, Isus ih je radije uputio na djela koja je činio. Da je izjavio da je Krist, oni bi to mogli pokušati osporiti. A jesu li mogli osporiti znake, djela i čuda? To su bila snažna svjedočanstva u prilog Isusu i odakle je došao.

`Kako se možemo zaštititi od tvrdoće srca kakvu vidimo među tim vjerskim vođama? Na koje bismo se načine mogli boriti protiv Božjeg djelovanja u našem životu?`
