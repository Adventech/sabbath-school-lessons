---
title: '“vi Ste Odozdo”'
date: 21/11/2024
---

U dosadašnjem proučavanju Evanđelja po Ivanu vidjeli smo da Ivan pokazuje da je Isus obećani Mesija, velika nada za kojom je židovski narod čeznuo.

A ipak, mnogi vjerski prvaci, duhovni vođe naroda, bili su zapravo Njegovi najveći neprijatelji. Zašto?

`Pročitajte Ivan 8,12-30. Kakav odnos tu postoji između Isusa i vjerskih vođa? Koji tekstovi najbolje objašnjavaju zašto su Ga mnogi odbacili?`

Isus kaže da oni ne poznaju ni Njega ni Oca (Ivan 8,19). Trebali su ih poznavati obojicu, ali ovi ljudi su se samozavaravali. Bili su toliko obuzeti svojim običajima i mišljenjem da su Ga, iako je Isus stajao pred njima čineći sve što je činio i govoreći sve što je govorio — a što su sve bila moćna otkrivenja Oca — ipak odbacili.

Drugo, Isus im kaže: “Vi ste odozdo.” (Ivan 8,23 — Varaždinska Biblija) Drugim riječima, koliko god da su naizgled bili pobožni, oni nisu bili duhovni ni pobožni ljudi. Imali su “vanjski oblik pobožnosti” (2. Timoteju 3,5), ali to je bilo sve. Imali su izvanjsku pobožnost, a iznutra su bili nevjernici.

To nije bilo ništa novo: “Jer mi narod ovaj samo ustima pristupa i samo me usnama časti, a srce mu je daleko od mene, i njegovo štovanje naučena ljudska uredba.” (Izaija 29,13) Tu istu misao ponovio je Isus stoljećima kasnije kada je rekao: “Uzaludno je bogoštovlje koje mi iskazuje. I što naučava, to su zapovijedi ljudske.” (Marko 7,7) Njihova ljudska učenja, njihove ljudske zapovijedi bile su “od ovoga svijeta” (Ivan 8,23), a Isus im je jasno rekao: “Ja nisam od ovoga svijeta.” (Ivan 8,23 — Varaždinska Biblija) Bilo je već dovoljno loše što su zavaravali sami sebe, ali je još tragičnije što su i druge zavodili na stranputicu, premda, što je zanimljivo, Ivan piše da su kao ishod rasprave zabilježene u tim redcima “mnogi povjerovali u njega” (Ivan 8,30).

Tako su, usprkos vođama, mnogi Židovi prevladali zablude i shvatili tko je Isus.

`Koje pouke izvlačite iz Isusove rasprave s vjerskim vođama? Kako i mi možemo biti “odozgo” a ne “odozdo” — i kako prepoznati razliku?`
