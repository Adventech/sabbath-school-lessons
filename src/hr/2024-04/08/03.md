---
title: 'Vjerodostojnost Svetoga Pisma'
date: 18/11/2024
---

Osim posebnih znakova i svjedočanstava kojima je ukazivao na Isusa kao na Mesiju, Ivan se također pozivao na autoritet Staroga zavjeta i njegovih proročanstava, u kojima su pretkazana Kristova djela. Stari zavjet je bitan ne samo za Evanđelje po Ivanu, već i za cijeli Novi zavjet. Obrana Isusa, Njegove naravi, odakle je došao, što je činio i što će učiniti — zasnivala se na Svetome pismu, u ovom slučaju na Starome zavjetu.

`Pročitajte Ivan 5,39.40.46.47. Čemu nas ovi redci uče o Isusovom stavu prema autoritetu Svetoga pisma?`

U svim evanđeljima Isus stalno ukazuje na autoritet Svetoga pisma kao na ključno svjedočanstvo o Njemu. Na primjer, često se koristi starozavjetnim događajima da bi ukazao na sebe i na ono što čini. Između ostaloga, poziva se na događaj iz Brojeva 21,5-9: “Kao što je Mojsije podigao zmiju u pustinji, tako mora biti podignut Sin Čovječji.” (Ivan 3,14) Ovdje Isus ne samo da se osvrće na taj događaj, već nam, koristeći se njime da ukaže na sebe, u osnovi daje vjerodostojno tumačenje poruke koju je taj događaj trebao prenijeti.

I ne samo Isus — i drugi su se također koristili Starim zavjetom da bi ukazali na Njega. Na primjer, na početku Evanđelja po Ivanu čitamo sljedeće Filipove riječi: “Našli smo onoga o kome je Mojsije pisao u Zakonu, i Proroci također.” (Ivan 1,45)

`Pročitajte Ivan 13,18; 17,12; 19,24.28.36. Čemu nas ovi redci uče o tome kako su Isus i Ivan razumjeli autoritet Svetoga pisma? Što nam to govori o ključnoj ulozi koju cijelo Sveto pismo mora imati i kada je riječ o našoj vjeri?`

`Koje sile danas prikriveno ili otvoreno rade na tome da potkopaju našu vjeru u autoritet Biblije? Iznesite svoj odgovor u subotu u razredu.`
