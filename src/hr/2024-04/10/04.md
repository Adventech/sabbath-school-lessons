---
title: 'Put, Istina I život'
date: 03/12/2024
---

`Pročitajte Ivan 14,5.6. Koje je pitanje Toma postavio o Isusovom odlasku? Kako je Isus odgovorio?`

Tomino pitanje zvuči sasvim logično. Ako ne znate kamo netko ide, kako ćete znati kojim ćete ga putom slijediti? Isus preokreće to pitanje ukazujući da je On sam taj put. Put kamo? Put k Ocu. U Proslovu (Ivan 1,1-18) naglašava se bliska povezanost između Riječi (logos), Isusa Krista i Oca.

U Ivanu 1,18 kaže se da jedinorođeni (što bi bolje bilo prevesti kao “jedini te vrste”) Bog objavljuje Oca. “Objaviti” (“javiti”) u ovom retku prijevod je grčkog glagola exogeomai, što znači “objasniti”, “protumačiti”, “izložiti”. Od njega potječe riječ egzegeza, tumačenje značenja. Prema tomu, Isus Krist je veza s Ocem, onaj koji objašnjava i tumači Oca pred palim svijetom. U skladu s tim On je put ili staza k Ocu. Bez Njega mi smo ograničeni u svojem razumijevanju.

`Pročitajte Ivan 14,7-11. Kako je Isus razjasnio ono što Filip nije dobro razumio?`

Filip je želio vidjeti Oca, nešto što grešni čovjek ne može učiniti i ostati živ (usporedi Izlazak 33,17-34,9; Ivan 1,18). Isus ga ukorava zbog nedostatka razumijevanja i ističe da je onaj tko je vidio Njega, vidio i Oca (Ivan 14,9). Jasno je, dakle, da je Isus ta staza koja vodi k Ocu. Bez Njega ta staza postaje mračna i nesigurna. On je svjetlo koje obasjava put k Bogu.

Isus povezuje tri pojma: put, istinu i život. Izraz “put” spominje se samo u Ivanu 1,23 gdje se govori o tome da Ivan Krstitelj priprema put Isusu, i ponovno ovdje, u Ivanu 14,6. Ali “istina” i “život” glavne su teme u ovom evanđelju. U odsjecima za srijedu i četvrtak naglasit ćemo “istinu”, pojam koji je od presudne važnosti, pogotovo u ovom svijetu u kojem se taj pojam dovodi u pitanje.

`Zašto je tako utješna spoznaja da je Isus najbolje otkrivenje Boga Oca koje ćemo na ovom svijetu ikada dobiti?`
