---
title: 'Ja Sam Istina'
date: 04/12/2024
---

`Pročitajte Ivan 1,14.17; 8,32; 14,6; 15,26. Kako Ivan povezuje istinu izravno s Isusom?`

U Ivanovom evanđelju istina se uvijek povezuje s Isusom, s Njegovim Ocem i Duhom Svetim. Istina se povezuje s Isusom, Riječju (logos), i sa svjetlom nasuprot tami (Ivan 1,1-14; 3,19-21). Laž se povezuje s đavlom i grijehom (Ivan 8,44-46). Dakle, istina u Evanđelju po Ivanu nije samo pitanje činjenica i brojki. Ona obuhvaća i to, ali i više od toga. Pojam istine sadrži i moralni aspekt odanosti Bogu i Njegovoj volji.

“Ima mnogo onih koji traže živoga Boga, koji čeznu za Njegovom božanskom prisutnošću. Filozofske teorije i učene rasprave, ma koliko bile blistave, ne mogu zadovoljiti srce. Ljudske tvrdnje i pronalasci nemaju nikakve vrijednosti. Neka Božja riječ progovori narodu! Neka oni koji su slušali samo predaje, ljudske teorije i izreke čuju glas Onoga čija Riječ može obnoviti dušu za vječni život.” (Ellen G. White, Isusove usporedbe, str. 18,19; u izvorniku 40)

Razmislite što znači tvrdnja da je Isus Istina. Isus je logos, Riječ koja je bila s Bogom od početka i koja je Srvoritelj svega što je stvoreno (Ivan 1,1-4). Budući da je jedno s Ocem od vječnih vremena, Isus ima karakteristike Oca, pa je također i “Ja Jesam”. Njegovo Biće nije podređeno nikomu i ničemu drugom. Ništa što postoji, uključujući i znanje, ne postoji neovisno o Njemu. A sve što postoji, što je stvoreno, stvoreno je samo po Isusu i postoji samo u Njemu. “Jer je u njemu sve stvoreno — sve na nebu i na zemlji; vidljivo i nevidljivo, bilo prijestolja, bilo gospodstva, bilo poglavarstva, bilo vlasti; sve je stvoreno po njemu i za njega. On je prije svega, i sve se u njemu drži u redu.” (Kološanima 1,16.17) Isus nije samo utjelovljenje istine. On jest Istina. Istina nije neki pojam ili nestvarna tvorba. Ona je Osoba!

Istina, Isus Krist, može se povezati sa suncem koje obasjava svijet (Ivan 8,12). To je slično onome što je C. S. Lewis izjavio o kršćanstvu: “Vjerujem u kršćanstvo kao što vjerujem da je sunce izišlo ne samo zato što ga vidim, već i zato što vidim sve ostalo.” (“Is Theology Poetry?”, Samizdat University Press, 2014., str. 15)

Upravo zahvaljujući Isusu, Istini, mi možemo ispravno tumačiti svijet oko sebe.
