---
title: 'Sigurno ću Opet Doći'
date: 02/12/2024
---

`Pročitajte Ivan 14,1-3. U kojem je kontekstu Isus izgovorio te riječi?`

Pred kraj 13. poglavlja Isus kaže da odlazi (Ivan 13,33). To izaziva Petra da Ga pita kamo On to ide (Ivan 13,36). Učenici ne razumiju da Isus govori o svojoj smrti, uskrsnuću i uzašašću. Petar također kaže da je spreman položiti svoj život za Isusa (Ivan 13,37). I tada Isus proriče Petrovo odricanje (Ivan 13,38).

Upravo u tom kontekstu Isus govori svojim učenicima neka ne dopuste da im se srca uplaše (Ivan 14,1 — Šarić). Glagol “plašiti” na grčkom je preveden kao taraso, što znači “uzrujati se”, “uznemiriti se”, “onespokojiti se”, “dovesti u zabunu”. Nije ni čudo što su učenici bili zbunjeni Isusovim riječima.

A da bi im razbio strahove, Isus govori o kući svojega Oca u kojoj ima mnogo soba (ne stanova, već soba kao u prenoćištu). On odlazi tamo da bi im pripremio mjesto. Njegove riječi upućuju na vrijeme nakon predstojeće oluje oko križa, kada će se On vratiti da izbavi svoj narod. Njegov pogled usmjeren je na vrijeme kada će sva ta tragedija grijeha biti jednom zauvijek završena (vidi Daniel 7,27).

Isus kaže: “I kad odem … ponovno ću doći i uzeti vas k sebi da i vi budete gdje sam ja.” (Ivan 14,3 — Varaždinska Biblija) To je jasno obećanje o Njegovom drugom dolasku. Koji je temelj povjerenja u to obećanje? Mnogi bi rekli da je to ispunjenje biblijskih obećanja uopće, i to je svakako točno. Međutim, u Ivanu 14,3 nešto drugo se navodi kao temelj. U ovom retku izraz “doći ću” na grčkom jeziku je zapravo u prezentu, sadašnjem vremenu (dolazim). Takva upotreba sadašnjeg vremena u grčkom jeziku zove se futuristički prezent. To je budući događaj o kojem se govori s takvom sigurnošću da je opisan kao da se već zbiva. Prema tomu, taj izraz s pravom se može prevesti: Sigurno ću opet doći.

Dakle, temelj naše nade u povratak našega Gospodina nije samo ispunjenje biblijskih proročanstava. Ona se također, i to s još većom sigurnošću, temelji na vjeri u Čovjeka koji je to obećanje dao. On je rekao da će se sigurno vratiti po svoj narod. Mi možemo vjerovati u to obećanje s obzirom na to tko ga je dao.

`Čemu nas križ uči o sigurnosti Kristovog drugog dolaska? Kad ne bi bilo drugog dolaska, od kakve bi koristi za nas bila Isusova smrt prigodom Njegovog prvog dolaska?`
