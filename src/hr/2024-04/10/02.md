---
title: 'Dao Sam Vam Primjer'
date: 01/12/2024
---

U svojem oproštajnom govoru (Ivan 13-17) Isus daje svojim učenicima upute za budućnost. Njegov govor sličan je Mojsijevom oproštajnom govoru iz Ponovljenog zakona, ili Jakovljevom blagoslivljanju svoje djece (Postanak 47-49), ili Davidovim uputama sinu Salomonu (1. Ljetopisa 28-29). Isus tješi svoje učenike u vezi sa svojim odlaskom. Obećava im zamjenika koji će Ga predstavljati (Duha Svetoga; Ivan 14-16). Pretkazuje žalost koja će doći (Ivan 15-16) i potiče učenike da ostanu vjerni (Ivan 15).

`Pročitajte Ivan 13,1-20. Što se tu dogodilo i zašto je taj događaj toliko važan? Čemu ih je Isus nastojao poučiti?`

U tom dijelu svijeta u Isusovo vrijeme ljudi su nosili obuću na bosu nogu, pa su im stopala bila prašnjava i prljava. Zato je bio običaj da sluga ili rob operu noge onima koji dolaze na objed. Međutim, nije bilo sluge koji bi obavio taj posao one noći kada je Isus blagovao svoju posljednju večeru s učenicima prije nego što je bio uhićen.

Na opće iznenađenje, sam Isus je ustao od večere i svima oprao noge. U Ivanu 13,4.5 Isusovi postupci opisani su korak po korak. Sve je ispričano s mnogo pojedinosti kako bi se naglasio Učiteljev nevjerojatni čin poniznosti.

Govoreći o Petrovoj reakciji u Ivanu 13,8-11, produbljuje se osjećaj zaprepaštenosti i nevjerice učenika zbog Isusovih postupaka. Kako Isus, Učitelj, Mesija, može obavljati tako ponižavajući zadatak? Petar nije dopustio Isusu da mu opere noge, ali mu je Isus rekao da ne može imati dijela s Njim ako ne bude surađivao. Tada je Petar zatražio i više izražavajući želju da ostane s Isusom do kraja.

Značenje Isusovog čina povezano je s Njegovim identitetom. U Ivanu 13,13 On izjavljuje da je Učitelj i Gospodin. Tako su Ga učenici i zvali, a On potvrđuje da jest. Ti naslovi ukazuju na autoritet i moć.

Međutim, Isus uči da moć i autoritet treba koristiti za službu, a ne za veličanje sebe. Adventistička crkva prihvatila je ovaj Isusov primjer prakticirajući ono što se s pravom naziva “obredom poniznosti” kao pripremnu službu za Gospodnju večeru.

`Čemu vas obred poniznosti uči kako trebate slijediti Isusov primjer i ponizno služiti drugima?`
