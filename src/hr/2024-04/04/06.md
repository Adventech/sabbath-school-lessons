---
title: 'Nikodemovo Svjedočenje'
date: 24/10/2024
---

`Pročitajte Ivan 3,1-21. Na koji način Nikodemovo svjedočenje podupire osnovnu temu Evanđelja po Ivanu?`

Nikodem je bio uvaženi učitelj u Izraelu i bogati član Velikog vijeća.

Njegovo svjedočenje iz više razloga igra bitnu ulogu u Evanđelju po Ivanu. On se Isusu obratio s “Rabbi” i ukazao na znakove koje je Isus činio kao na dokaz Njegovog božanskog poslanja. Time je, i prije nego što je postao svjestan što čini, iznio dokaz u prilog Isusovom mesijanstvu.

Nikodem je na te znakove gledao kao na dokaz Isusovog božanskog podrijetla, ali nije shvaćao da oni upućuju na Njega kao na ispunjenje starozavjetnih proročanstava o Mesiji. Dakle, Nikodem je došao s izvjesnom sumnjom. On u tom trenutku nije prepoznao Isusa kao Krista.

`Pročitajte Ivan 3,3-21. Što je Isus rekao Nikodemu čime mu je pokazao da točno vidi što se zbiva u njemu?`

Isus poznaje srce svakog pojedinca. Njegov odgovor Nikodemu možda djeluje pregrubo, ali On se usmjerava izravno na problem. Premda su vjerovali da je poganima potrebno obraćenje, mnogi Židovi nisu shvaćali da je i njima, pripadnicima izabranog naroda, potrebno isto iskustvo obraćenja. Nitko se ne rađa spašen, bez obzira na etničku pripadnost ili crkvu u kojoj je odgojen.

Divno hebrejsko naslijeđe koje seže unatrag sve do Abrahama, nesumnjivo im je pružalo mnoge prednosti (vidi Rimljanima 3,1.2). Ipak, to samo po sebi nije bilo dovoljno. Isus je Nikodemu rekao nešto nezamislivo — da se on, učitelj i poglavar u Izraelu, mora nanovo roditi — odozgo!

A zatim ga je suočio s njegovim duhovnim neznanjem: “Ti si istaknut učitelj u Izraelu, i to ne razumiješ!” (Ivan 3,10) Kako je to moguće? Taj ukor sigurno je zvučao zapanjujuće.

Ali usprkos svim sumnjama koje je tada još uvijek imao u vezi s Isusom, Nikodem je poslije stao na Njegovu stranu zajedno s ostalim Isusovim sljedbenicima (vidi Ivan 19,39).

`Što znači biti “nanovo rođen” i zašto Isus to toliko naglašava?`
