---
title: 'Dvojica Ivanovih Učenika'
date: 22/10/2024
---

Dvojica učenika Ivana Krstitelja stajala su s njim kada je Isus naišao. Ivan je tada objavio: “Evo Jaganjca Božjeg!” (Ivan 1,36) Tako su njih dvojica čuli Ivanovu poruku o Kristu koji će ispuniti starozavjetna proročanstva o dolazećem Mesiji. Oni su zatim napustili Ivana i pošli za Isusom, uviđajući da je Isus veći od Ivana Krstitelja i da je On ispunjenje Ivanove vijesti.

`Pročitajte Ivan 1,35-39. Što su ta dvojica učenika učinila nakon što su čuli Ivanovo svjedočenje o Isusu?`

Želeći biti s Isusom, proveli su čitav dan s Njim. Tko zna kakve su zadivljujuće pojedinosti tada saznali i iskusili!

To je sigurno bilo nešto veličanstveno jer su ubrzo poželjeli objaviti svoje iskustvo drugima. Andrija, jedan od te dvojice učenika, odmah je našao svojeg brata Šimuna i rekao mu: “Našli smo Mesiju, to jest Pomazanika.” (Ivan 1,41) A kada Mu je Andrija doveo svojeg brata, Isus je odmah pokazao da ga poznaje rekavši: “Ti si Šimun, sin Jonin; ti ćeš se zvati Kefa.” (Ivan 1,42) Isus je poznavao i razumio Petra. Isusovo poznavanje svake osobe jedan je od motiva u Evanđelju po Ivanu. (Vidi, na primjer, Ivan 2,24.25.)

“Da su Ivan i Andrija posjedovali duh nevjerstva koji su imali svećenici i poglavari, ne bi se kao učenici našli kraj Isusovih nogu. Oni bi došli k Njemu kao kritičari, da osude Njegove riječi. ... Ovi prvi učenici nisu tako učinili. Oni su se odazvali pozivu Duha Svetoga kroz propovijedanje Ivana Krstitelja. Sada su prepoznali glas nebeskog Učitelja. ... Božanska svjetlost bila je bačena na učenje spisa Starog zavjeta. Višestruke teme istine pojavile su se u novoj svjetlosti.” (Ellen G. White, Isusov život, str. 100; u izvorniku 139)

Cijelo Evanđelje po Ivanu iznosi na svjetlo tko je Isus, kako bi se ta radosna vijest mogla navijestiti svijetu.

`U kojem je smislu Krist i vaša vjera u Njega promijenila vaš život? Do kojih biste još promjena voljeli da dođe?`
