---
title: 'Svjedočenje Ivana Krstitelja'
date: 20/10/2024
---

Kao što smo vidjeli u pouci za prošli tjedan, Evanđelje po Ivanu počinje s Isusom Kristom — Riječju, i Njegovim vječnim postojanjem prije stvaranja. A u istom Proslovu pojavljuje se i Ivan Krstitelj koji svjedoči o Isusu. Neki Židovi Isusovi suvremenici očekivali su dvojicu mesija — jedan od njih bio bi svećeničkog, a drugi kraljevskog podrijetla. Međutim, Evanđelje po Ivanu jasno naučava da Ivan Krstitelj nije tvrdio za sebe da je jedan od njih, već je, naprotiv, bio svjedokom jedinog pravog Mesije.

`Pročitajte Ivan 1,19-23. Kako je Ivan Krstitelj objasnio svoju službu i poslanje?`

Vjerski vođe poslali su svećenike i levite da Ivana Krstitelja pitaju tko je on. S obzirom na visoka mesijanska očekivanja u Judeji, bilo je važno da on razjasni svoj odnos prema tom pitanju. On nije bio Svjetlo, ali je bio poslan od Boga da svjedoči za Svjetlo i da pripremi put za dolazak Mesije (Ivan 1,6-8). Zato im je odgovorio najjasnije što je mogao: “Ja nisam Krist.” (Ivan 1,20 — Suvremeni hrvatski prijevod)

Osim toga, Ivan je krštavao vodom, a Krist je trebao krštavati Duhom (Ivan 1,26.33). Ivan nije bio dostojan odriješiti sveze na Isusovoj obući (Ivan 1,27). Krist je bio iznad Ivana jer je postojao prije njega (Ivan 1,30). Isus je bio Božji Sin, a Ivan je samo upućivao na Njega (Ivan 1,34).

`Pročitajte Izaija 40,1-5; Ivan 1,23. Kako Ivan koristi te retke?`

U vrijeme kada su putovi bili razrovani i kameniti, katkad bi sluge bili poslani pred kraljem da poravnaju putove i isprave oštre zavoje kako bi kraljevo putovanje proteklo glatko. Ivan je, dakle, ispunjavajući proročanstvo, došao pripremiti ljudska srca za Isusa.

`U kojem bismo smislu i mi, kao adventisti sedmoga dana, trebali vršiti istu službu kao i Ivan Krstitelj? Koje su sličnosti?`
