---
title: 'Filip I Natanael'
date: 23/10/2024
---

`Pročitajte Ivan 1,43-46. Što je Filipova poruka otkrivala o vjeri koju je on već imao u Isusa?`

Filip je bio iz Betsaide kao i Petar i Andrija. On je našao svojeg prijatelja Natanaela i rekao mu za Isusa. Ivan Krstitelj je Isusa nazvao “Jaganjac Božji“. Andrija je Petru rekao da je našao “Mesiju”. Ali Filip je Isusa proglasio za Onoga o kome su Mojsije i proroci pisali, a onda je dodao ime: “Isus iz Nazareta”. Međutim, spominjanje Nazareta izazvalo je oštru reakciju njegovog prijatelja.

Natanael je po svemu sudeći gajio izvjesne predrasude o gradiću Nazaretu. Ne bi valjda kralj došao iz tako zabačenog mjesta?! Predrasude nas često zasljepljuju da ne vidimo koliko ljudi doista vrijede. Ali Filip je izgleda shvatio, vjerojatno na osnovi prethodnih razgovora s Natanaelom, da pravi način za rušenje predrasuda nije neka učena filozofska ili teološka argumentacija, već pozivanje čovjeka da se osobno uvjeri u istinu. Zato je jednostavno rekao: “Dođi i vidi!” I Natanael je upravo to učinio. Otišao je i vidio.

`Pročitajte Ivan 1,47-51. Kako je Isus pokazao Natanaelu tko je On, i kakav je bio Natanaelov odgovor?`

Ono što nedostaje između 46. i 47. retka ključni je detalj Natanaelovog odaziva na Filipov poziv. Ono što vidimo jest da je on ipak ustao i pošao. Prijateljstvo prema Filipu bilo je jače od njegovih predrasuda i njegov život se od tog trenutka promijenio.

Isus izgovara lijepe riječi o Natanaelu nazvavši ga Izraelcem u kojem nema lukavstva (Ivan 1,47), što je u velikoj suprotnosti s onim što je on rekao o Isusu (Ivan 1,46). Natanael je iznenađen jer se nikad prije nije sreo s Isusom. A onda Isus kaže da ga je vidio pod smokvom, i ta sitna napomena konačno uvjerava Natanaela. Isus je božanskim uvidom uočio Natanaela kako se moli pod drvetom žudeći za istinom (vidi: Ellen G. White, Isusov život, str. 100,101; u izvorniku 140,141). Natanael zatim ushićeno izražava vjeru u Isusa rekavši Mu: “Rabbi, ti si Sin Božji! Ti si kralj Izraela.” Zapazite kako naizgled najsitnije otkrivenje dovodi do najkrupnijeg priznanja vjere.
