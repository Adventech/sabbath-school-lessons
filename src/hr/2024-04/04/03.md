---
title: 'Jaganjac Božji'
date: 21/10/2024
---

Židovski narod očekivao je Mesiju koji će ga osloboditi od Rima. Cilj Evanđelja po Ivanu bio je da promijeni njihovo shvaćanje Mesije kako bi u Isusu prepoznali ispunjenje proročanstava o dolazećem Kralju. Mesija nije trebao biti ovozemaljski vladar. On je došao ispuniti sva starozavjetna proročanstva koja se odnose na Njega, što uključuje i Njegovo žrtvovanje za ovaj svijet i obnovu odnosa između Boga i Njegovog naroda.

`Pročitajte Ivan 1,29-37. Što Ivan Krstitelj izjavljuje o Isusu? Kojom Ga slikom on opisuje, i zašto je ona tako značajna za razumijevanje Isusove naravi i poslanja?`

Izjava Ivana Krstitelja o Isusu kao Jaganjcu Božjem podupire svrhu pisanja Ivanovog evanđelja — obnovljeno razumijevanje Mesijinog djela i naravi. Isus je trebao biti ispunjenje najava žrtvenog sustava, koje se može pratiti unatrag sve do obećanja o Otkupitelju, prvi put zabilježenog u Postanku 3,15.

“Kad je prigodom Isusova krštenja Ivan upućivao na Njega kao na Janje Božje, nova je svjetlost osvijetlila Mesijino djelo. Prorokov je um bio upravljen na Izaijine riječi: ‘Ko jagnje na klanje odvedoše ga.’ (Izaija 53,7)” (Ellen G. White, Isusov život, str. 97; u izvorniku 136)

`Pročitajte Marko 10,45; Rimljanima 5,6; 1. Petrova 2,24. Kako nam ti redci pomažu da razumijemo ulogu koju je Isus imao kao “Jaganjac Božji”?`

Koliko god mu je još uvijek nedostajalo znanja o Isusovoj službi, Ivan Krstitelj je u jedno bio siguran — da je Isus obećani Mesija, Onaj koji je došao kao ispunjenje proročanstva.

`Razmislite dublje o tom Isusovom nazivu — “Jaganjac Božji”. Koje slike on priziva u vaš um i kako vam njegova povezanost sa starozavjetnim žrtvenim sustavom pomaže da više cijenite naše spasenje?`
