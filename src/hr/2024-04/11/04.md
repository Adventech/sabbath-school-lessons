---
title: 'Poznavati Sina Znači Poznavati Oca'
date: 10/12/2024
---

U cijelom svojem evanđelju apostol opisuje kako Isus, Sin, čini djela koja ukazuju na Oca. Isus objašnjava tko je Otac i pokazuje kakav je Njegov odnos prema našem svijetu. To je sve u skladu s Ivanom 1,18, gdje se kaže da On objavljuje Oca (grč. eksegeomai, “objasniti”, “protumačiti”, “izložiti”). Isus to stalno čini. Riječ “Otac” (pater) pojavljuje se 136 puta u Evanđelju po Ivanu (od toga 18 puta u prva tri poglavlja), što je više od trećine ukupne upotrebe te riječi u cijelom Novom zavjetu. Isusov oproštajni govor jedno je od glavnih mjesta u ovom evanđelju, gdje Isus objavljuje Oca.

Isus je bio Očev predstavnik na Zemlji i došao je da bi u ljudskom tijelu proveo u život Očevu volju. Isus je i rekao da On u svemu vrši Očevu volju, a ne svoju (Ivan 5,30). To može u prvi mah djelovati zapanjujuće, ali ove riječi samo pokazuju da je Isus, kao ljudsko biće, bio u potpunosti predan Ocu.

Isus je također rekao da Ga je Otac poslao da dovrši Njegov posao — spasenje čovječanstva — i da je sam Otac posvjedočio o tom Njegovom djelu (Ivan 5,36-38).

Isus je izjavio da je On jedini po komu ljudi mogu doći k Bogu (Ivan 6,40.44). Otac želi da ljudi imaju vječni život koji se može naći u Isusu, koji obećava da će ih podići iz mrtvih prigodom uskrsnuća.

`Čemu nas sljedeći redci uče o odnosu između Isusa i Oca: Ivan 7,16; 8,38; 14,10.23; 15,1.9.10; 16,27.28; 17,3?`

Isusove tvrdnje o Njegovom odnosu s Ocem su zapanjujuće. On izjavljuje da je sav Njegov nauk zapravo Očev nauk, da je sve što govori čuo od Oca, da je vjera u Njega isto što i vjera u Oca, da i sve Njegove riječi, kao i sva Njegova djela, potječu od Oca i da su On i Otac ujedinjeni u ljubavi i radu na spasenju čovječanstva. Kakvo snažno svjedočanstvo o bliskosti koja postoji između Isusa i Njegovog Oca na Nebu!

`Kako bi se vaš život promijenio kada bi vaše misli i djela bili u potpunosti izraz Božje volje? Kako u svojem životu možemo provesti Božju volju?`
