---
title: 'Isus I Otac'
date: 09/12/2024
---

Nas je stvorilo božansko Trojstvo radi osobnog odnosa s Njim (Postanak 1,26.27). Međutim, taj odnos je zbog grijeha iz korijena poremećen. Neposredne posljedice tog poremećaja mogu se vidjeti u Edenskom vrtu.

`Pročitajte Postanak 3,7-9. Kako nam je tu otkriven razdor koji je grijeh izazvao, i što znači što je Bog nakon toga potražio ljude, a ne obrnuto?`

Namjera božanskog Trojstva bila je da ponudi iscjeljenje cijelom ljudskom rodu zbog razdora izazvanog grijehom, iako neće svi ljudi prihvatiti to što im je ponuđeno.

Da bi se ta veza obnovila, jedna Osoba Božanstva postala je ljudsko biće. Tako je Riječ postala tijelo i prebivala među nama, čineći Božju slavu vidljivom (Ivan 1,14-18). Kao ishod toga, čovječanstvo je primilo Njegovu puninu i milost. Isus je došao objaviti Božju slavu, kako bi se taj odnos, prekinut grijehom, mogao obnoviti, makar za sve one koji vjerom prihvaćaju ono što im je ponuđeno u Kristu Isusu.

`Koju predivnu nadu naziremo u sljedećim redcima: Ivan 1,1.2; 5,16-18; 6,69; 10,10.30; 20,28?`

“U Kristu je iskonski, nepozajmljeni, nestečeni život.” (Ellen G. White, Isusov život, str. 435; u izvorniku 530) A ipak, kao utjelovljeni Sin koji “ponizi sam sebe” (Filipljanima 2,8), odrekavši se svojeg uzvišenog položaja, Krist, govoreći o svojem životu na Zemlji kao čovjeka među ljudima, mogao je na svoje posjedovanje života gledati kao na dar od Boga. “Kristovo božanstvo je pouzdano obećanje vječnog života svakog vjernika.” (Isusov život, str. 435; u izvorniku 530)

Ljudski rod nije poznavao Boga (Ivan 17,25). Zato im je On poslao svojega jedinorođenog Sina (Ivan 9,4; 16,5) da upoznaju Njega, Oca.

`U kontekstu čitavog svemira, jedan ateist je napisao: “U našoj tami, u svemu tom prostranstvu, nema nikakvog nagovještaja da će odnekud doći pomoć i spasiti nas od nas samih.” Kako biblijski nauk pokazuje koliko taj čovjek griješi?`
