---
title: 'Duh Sveti'
date: 11/12/2024
---

Duh Sveti se u Evanđelju po Ivanu ne ističe toliko kao Otac i Sin. Ipak, Njegova uloga je bitna za uspjeh Isusove misije.

`Pročitajte Ivan 1,10-13. Čemu nas ove riječi uče o važnosti Duha Svetoga za obraćenje?`

Već u prvom poglavlju možemo vidjeti od kolike je važnosti uloga Duha Svetoga. Ivan nam kaže da su oni koji su primili Riječ, to jest oni koji su povjerovali u Njega, postali Božja djeca, koja “nisu rođena ni od krvi, ni od volje tjelesne, ni od volje muževlje, nego — od Boga.” (Ivan 1,13) A to se događa samo djelovanjem Duha Svetoga.

`Što nam sljedeći tekstovi govore o aktivnostima Duha Svetoga: Ivan 3,5-8; 6,63; 14,26; 15,26; 16,7-11?`

“Opisujući svojim učenicima službu Duha Svetoga, Isus ih je želio nadahnuti radošću i nadom koja je nadahnjivala i Njegovo srce. Radovao se za tu obilnu pomoć koju je osigurao svojoj Crkvi. Duh Sveti bio je najveći od svih darova što ih je mogao izmoliti od svojega Oca za uzdizanje svojeg naroda. Duh Sveti treba im biti darovan kao sila koja preporađa, jer bi bez nje Kristova žrtva bila beskorisna. Sila zla vjekovima je jačala i ljudi su se začuđujućom pokornošću podčinjavali Sotoninom ropstvu. Čovjek se može oduprijeti i pobijediti grijeh jedino moćnim djelovanjem treće Osobe Božanstva, koja će doći neizmijenjenom silom u punini božanske moći.” (Ellen G. White, Isusov život, str. 557; u izvorniku 671)

Kakav je blagoslov, dakle, primiti Duha Svetoga, koji potvrđuje da je Bog istinit (Ivan 3,33)! Duh je taj koji nam donosi osvjedočenje o grijehu, pravednosti i sudu (Ivan 16,8-11). Prema tomu, da bismo znali što je ispravno, istinito i dobro, od ključne je važnosti da svoj razum i životna iskustva podredimo Božjoj riječi silom Duha Svetoga, koja nam pruža osvjedočenje.
