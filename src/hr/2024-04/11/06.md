---
title: 'Isusova Molitva'
date: 12/12/2024
---

Sedamnaesto poglavlje Evanđelja po Ivanu ponekad se naziva Isusova velikosvećenička molitva. Njome završava Isusov oproštajni govor. On je došao na Zemlju da bi ljudski rod napokon mogao biti vraćen u svoj iskonski odnos s Bogom. Vjerno je činio znakove koje Mu je Bog dao da čini. Svojim riječima i djelima otkrivao je Boga ljudima.

Isus se spremao uskoro napustiti Zemlju. Zato je želio još jednom izraziti ljubav prema svojim učenicima. Želio je da oni razumiju blizak odnos između Njega, Oca i Duha Svetoga. I želio je i njih uključiti u taj isti, osobni odnos s Bogom Ocem i Duhom Svetim kakav je i sam imao.

`Pročitajte Ivan 17,1-26. Koje riječi u ovom poglavlju izražavaju Isusovu čežnju za prisnim odnosom ljubavi između Njega, Oca i Njegovih učenika?`

Mnogi smatraju da je prema Ivanu 17 jedinstvo i ljubav jedino što je važno. Nesumnjivo, Božji je cilj da u nama obnovi osobni odnos s Njim i sa svim ljudima. Ali pomnjivije čitanje ukazuje na mnogo značajniju povezanost između ljubavi i istine.

“Ovo je vječni život: spoznati tebe, jedino pravog Boga” (Ivan 17,3), a ne nekog Boga po našem nahođenju. “Ja sam objavio tvoje ime ljudima koje si mi dao ... i držali su tvoju riječ ... i doista saznali da sam od tebe izišao.” (Ivan 17,6.8) “Posveti ih istinom; tvoja je riječ istina.” (Ivan 17,17)

Krist je došao objaviti Oca. To otkrivenje bilo je važno zbog mnogih pogrešnih shvaćanja o Bogu. Evanđelje po Ivanu pokazuje koliko je ozbiljno Isus shvaćao svoje poslanje. On je na ispravan način predstavljao Božju riječ i Božja djela. Ako istina nije važna, zašto bi Isus išao tako daleko?

U životu je puno propatio da bi ga vjerske vlasti na kraju odbacile. Trpio je ravnodušnost od ljudi, a ponekad i od svojih učenika. Jedan od Njegovih učenika Ga je izdao, drugi Ga se triput odrekao. Prošao je kroz nemilosrdno suđenje i umro na križu od ruku onih koje je došao spasiti.

`Kako u svojem životu možete bolje pokazati Božju ljubav kakva postoji između Isusa i Oca?`
