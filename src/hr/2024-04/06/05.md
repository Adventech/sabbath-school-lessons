---
title: 'Svjedočenje Oca'
date: 06/11/2024
---

Evanđelje po Ivanu počinje izlaganjem o Riječi (logosu) koja je s Bogom, odnosno s Bogom Ocem (Ivan 1,1). Kada je Riječ postala tijelo, Duh je posvjedočio o Isusu tako što je počinuo na Njemu prigodom Njegovog krštenja (Ivan 1,32-34). Ali i Otac je svjedočio o Isusu tijekom Njegove ovozemaljske službe.

`Pročitajte Ivan 5,36-38. Što Isus ovdje govori o Ocu?`

Isus povezuje Oca s djelima i čudima koja je sam činio. On vrlo jasno govori da Ga je Otac poslao, a i da svjedoči za Njega.

`Pročitajte: Matej 3,17; 17,5; Marko 1,11; Luka 3,22 (vidi također 2. Petrova 1,17.18). Što Otac kaže o Isusu?`

Prigodom Isusovog krštenja, Otac i Duh pridružili su se Sinu u obilježavanju tog važnog događaja — početka Isusove službe. Otac izjavljuje da je Isus Njegov ljubljeni Sin koji Mu je po volji. A u ključnom trenutku Kristove službe, Otac progovara ponovno, ovog puta onako kako je zabilježeno u Evanđelju po Ivanu.

Događaji su dostigli vrhunac u završnim danima Isusove službe. Vjerski vođe, ne mogavši Ga zaustaviti (vidi Ivan 12,19), željeli su Ga mrtvog, sada više nego ikad. Mnoštvo je bilo oduševljeno Njime, pogotovo što je sve više ljudi, pošto su čuli svjedočanstvo onih koji su Ga vidjeli kako podiže Lazara iz mrtvih (Ivan 12,17.18), počinjalo slijediti Isusa. Čak su Ga i Grci, koji su tu došli zbog blagdana, željeli vidjeti.

U tom trenutku, u odgovoru na Isusove riječi zabilježene u Ivanu 12,28: “Oče! proslavi ime svoje!” — Otac ponovno progovara s Neba: “Već sam ga proslavio i opet ću ga proslaviti!” (Ivan 12,28)

Kao što smo već vidjeli, Isusov čas slave je križ. Prema tomu, Očevo svjedočanstvo o Isusu upućuje na veliku žrtvu Jaganjca Božjeg za grijehe svijeta. To je vrhunac Njegove ovozemaljske službe. Njegovom smrću umjesto nas plaćena je puna kazna za sve naše grijehe, i u Njemu, na osnovi vjere, mi se nikad nećemo morati suočiti s tom kaznom.
