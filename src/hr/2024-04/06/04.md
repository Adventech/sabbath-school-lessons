---
title: 'Prihvaćanje I Odbacivanje'
date: 05/11/2024
---

U 2. pouci opisali smo kako je Isus nahranio pet tisuća ljudi, o čemu izvještava 6. poglavlje Evanđelja po Ivanu, ali nismo proučili završni dio tog događaja, što ćemo učiniti ovdje.

`Pročitajte Ivan 6,51-71. Što je Isus rekao što je ljudima bilo teško prihvatiti?`

Pošto ih je On upravo na čudesan način nahranio, narod je bio spreman okruniti Isusa za kralja (Ivan 6,1-15). Ali poslije, u razgovoru s njima u sinagogi u Kafarnaumu, On objašnjava duhovni smisao tog čuda i kaže: “Ja sam kruh života.” (Ivan 6,35) Zatim opširnije govori o tome kako je taj kruh Njegovo tijelo koje On daje za život svijeta (Ivan 6,51).

Ta izjava otvorila je mnoštvu oči za činjenicu da Isus neće biti njihov ovozemaljski kralj. Nije se uklapao u ovozemaljsko razmišljanje. A oni su odbili obraćenje, koje bi njihov način razmišljanja promijenilo da mogu prepoznati i prihvatiti Isusa kao Mesiju. Mnogi Njegovi učenici napustili su Ga u tom trenutku (Ivan 6,66).

Ljudski gledano, to je sigurno teško palo Isusu. Odobravanje mnoštva godi čovjeku. Tko se ne želi svidjeti drugima? Ali vidjeti kako se mnoštvo povlači i preispituje nečija načela, to je, naravno, obeshrabrujuće. Vidjevši da mnoštvo odlazi, Isus pita one u svojem unutarnjem krugu, Dvanaestoricu, hoće li i oni otići.

To je onaj trenutak kada Petar iznosi svoje nevjerojatno priznanje, još jedno svjedočanstvo o Isusu i o onome što On posjeduje. “Ti imaš riječi života vječnoga. I mi vjerujemo i znamo: ti si Krist, Sin Boga živoga.” (Ivan 6,68.69 — Varaždinska Biblija)

Učenici su proveli s Isusom nekoliko godina putujući s Njim, gledajući Njegova čuda, slušajući Njegove propovijedi. Znali su iz vlastitog iskustva da nema nikoga tko bi se mogao usporediti s Njim. Nametalo im se snažno uvjerenje da je, koliko god su neke stvari bile neobične — taj čovjek doista Mesija — bez obzira na to što su još uvijek u velikoj mjeri pogrešno shvaćali svrhu Njegovog dolaska. Tek nakon Njegove smrti i uskrsnuća počeli su uviđati zašto je Isus došao.

`Što možemo naučiti iz ovog događaja kad je riječ o činjenici da većina obično griješi? Zašto to moramo imati na umu, pogotovo kad uzmemo u obzir one pojedinosti naše vjere koje su neomiljene u očima većine — čak i većine kršćana?`
