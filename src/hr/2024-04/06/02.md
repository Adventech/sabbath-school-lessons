---
title: 'Poniznost Duše — Ivan Krstitelj Ponovno Svjedoči'
date: 03/11/2024
---

U 2. pouci opisali smo kako je svjedočenje Ivana Krstitelja dovelo prve učenike — Andriju i Ivana, Petra, Filipa i Natanaela — k Isusu. Moglo bi se očekivati da će se Ivan Krstitelj, pošto je iznio svoje svjedočanstvo, jednostavno povući iz javnosti. Ali on se višeput ponovno pojavljuje u Evanđelju po Ivanu.

`Pročitajte Ivan 3,25-36. Kako Ivan Krstitelj uspoređuje sebe s Isusom?`

Između učenika Ivana Krstitelja i nekog neimenovanog Židova došlo je do rasprave o očišćenju, vjerojatno u vezi s djelotvornošću krštenja (usporedi Marko 1,4.5). Zanimljivo, kada su učenici došli k Ivanu, bez sumnje da bi razriješili to pitanje, spomenuli su Isusa rekavši: “Gle, on krsti i svi dolaze k njemu!” (Ivan 3,26 — Varaždinska Biblija) Nije teško pročitati što se krilo između redova — bili su ljubomorni na Isusa zbog svojeg učitelja, ali i zbog sebe.

I Ivan je mogao vrlo lako postati ljubomoran, ali on to ne čini jer zna koje je njegovo poslanje. Umjesto toga on podsjeća svoje učenike da nikad nije tvrdio za sebe da je Krist. Naprotiv, došao je da bi upućivao na Njega, da bi pripremio put za Njega, da bi svjedočio o Njemu (Ivan 1,68).

Upotrijebivši sliku vjenčanja, on sebe naziva zaručnikovim prijateljem, pri čemu je taj zaručnik Isus. A zaručnica bi bila Božji narod (usporedi Hošea 2,16-23; Izaija 62,1-5). A onda izgovara nešto što pokazuje njegovu pravu veličinu: “On mora rasti, a ja se umanjivati!” (Ivan 3,30)

Zatim se u Ivanu 3,31-36 nastavlja usporedba između Isusa i Ivana, koja pokazuje da Mesija nadmašuje svojeg preteču. Ivanovim svjedočenjem koje upućuje na Isusa, ponovno se naglašava ideja o svjedočanstvu. Oni koji prime to svjedočanstvo i povjeruju u Isusa, imaju vječni život. Oni koji Ga ne prime, ostaju izloženi Božjem gnjevu. Bog voli ovaj svijet i poslao je svojega Sina da ga otkupi (Ivan 3,16.17). Ali oni koji odbiju dar koji im je ponuđen, morat će platiti kaznu za svoje grijehe — a to je vječna smrt.

`Kako možemo naučiti lekciju o poniznosti pred Bogom i pred ljudima? Što možemo naučiti o poniznosti duše na osnovi Ivanovog primjera koji nam je tu predočen?`
