---
title: 'Novo Razumijevanje Mesije'
date: 04/11/2024
---

`Pročitajte Ivan 1,32-36. Što Ivan Krstitelj kaže o Isusu, a što narod nije očekivao kad je riječ o dugo očekivanom Mesiji?`

Židovi su čekali Mesiju koji će ih osloboditi od rimske vlasti. Pošto su dugo trpjeli tlačenje, Židovi su povjerovali da Mesija ne samo da će zbaciti Rimljane, već i da će ih utvrditi kao velik i moćan narod. Ivanove riječi, međutim, kad je nazvao Isusa “Jaganjcem Božjim”, premda su izravno upućivale na Njegovu žrtvu pomirenja, većina ljudi vjerojatno je pogrešno shvatila. Oni možda uopće nisu znali o čemu on govori.

Zato je Ivan svojim evanđeljem namjeravao promijeniti njihovo razumijevanje Mesije, da u Isusu prepoznaju ispunjenje proročanstava o dolazećem Kralju i o tome što će On učiniti. On nije došao da bude politički ili vojni vođa, već da sebe prinese kao žrtvu za grijehe svijeta. To je bio Njegov cilj. Tek nakon toga, kada sve završi, doći će konačno kraljevstvo (vidi Daniel 7,18).

“Kad je prigodom Isusova krštenja Ivan upućivao na Njega kao na Janje Božje, nova je svjetlost osvijetlila Mesijino djelo. Prorokov je um bio upravljen na Izaijine riječi: ’Ko jagnje na klanje odvedoše ga.’ (Izaija 53,7)” (Ellen G. White, Isusov život, str. 97; u izvorniku 136)

U Ivanu 1,31 Ivan kaže: “Ja ga nisam poznavao.” Kako je onda prepoznao Isusa kao Mesiju? Odgovor glasi da mu je Gospodin koji ga je poslao, unaprijed rekao: “‘Na koga vidiš da silazi Duh Sveti i ostaje na njemu, to je onaj koji krsti Duhom Svetim.’ I ja to vidjeh i svjedočim da je on Sin Božji.” (Ivan 1,33.34) Drugim riječima, Bog je Ivanu otkrio da je Isus Mesija.

“Mi propovijedamo ... Krista, Božju silu i Božju mudrost.” (1. Korinćanima 1,24) Spoznaja da je Isus Krist, potječe od samog Boga preko sile Njegovog Duha koji nas osvjedočuje. Ta tema često se javlja u Evanđelju po Ivanu. Spasenje ne dolazi preko svjetovne filozofije, znanosti ili visokog obrazovanja. Ono dolazi samo od Boga do srca koje se preda Isusu u vjeri i poslušnosti.

`Kako bismo znali istinu o Isusu kao našoj žrtvi pomirenja da nam ona nije otkrivena? Zašto je, dakle, poznavanje Biblije i onoga što ona naučava o Isusu toliko bitno?
`
