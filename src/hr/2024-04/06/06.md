---
title: 'Svjedočenje Mnoštva'
date: 07/11/2024
---

“U posljednji dan, glavni dan blagdana, Isus je stajao i vikao: ‘Ako je tko žedan, neka dođe k meni; i neka pije tko vjeruje u me. Kako veli Pismo: Iz njegove će nutrine poteći potoci žive vode.’” (Ivan 7,37.38)

Ivan je višeput zabilježio Isusove tvrdnje o sebi samom, o tome tko je i što je došao učiniti.

U redcima koje smo citirali na početku, u Ivanu 7,37.38, još  jednom nalazimo što je Isus tvrdio o sebi i o tome što će učiniti za sve koji dolaze k Njemu. To su bile zapanjujuće tvrdnje.

`Kada se Isus obratio Židovima koji su prisustvovali Blagdanu sjenica, kakav je bio odgovor mnogih u tome mnoštvu? Ivan 7,37-53.`

Neki su govorili da je On prorok poput Mojsija, čiji je dolazak odavno prorečen (vidi Postanak 18,15-19). Drugi su smatrali da je Isus Krist (Mesija). Ali to je dovelo do prepirke i zaključka da Mesija neće doći iz Galileje, da bi On morao biti iz Davidove loze i roditi se u Betlehemu — što je sve bilo istina u Isusovom slučaju (usporedi Matej 1—2), premda mnogi to po svoj prilici nisu znali!

Čak su i ljudi koji su poslani da Ga uhvate ustuknuli pred Njim i Njegovim riječima. Farizeji su na primjedbu tih ljudi odgovorili drugim pitanjem. “Ima li tko od članova Velikog vijeća ili od farizeja da je vjerovao u njega?” (Ivan 7,48) To pitanje farizeja pružilo je Ivanu priliku da ponovno spomene Nikodema, koji Ga je nakon susreta s Isusom nastojao zaštititi od njihovih zlonamjernih pokušaja. “Osuđuje li naš Zakon nekoga ako se prije ne sasluša i ne dozna što je učinio?” (Ivan 7,51)

Je li Nikodem ikad prihvatio Isusa kao Mesiju? Premda ova prizor ne dokazuje da jest, između ovog čina i onoga što je učinio nakon što je Isus umro (vidi Ivan 19,39.40), Biblija nam pruža dosta čvrste dokaze da je Nikodem povjerovao u Njega.

I tako, odgovor na njihovo pitanje glasi: Da, jedan je farizej vjerovao u Njega.

`Pročitajte Ivan 7,49. Što su vođe govorili što je pokazivalo njihov prijezir prema mnoštvu koje je slijedilo Isusa? Koju pouku ovdje nalazimo za sebe?`
