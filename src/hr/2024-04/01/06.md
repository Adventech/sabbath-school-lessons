---
title: 'Isusovo Pravo'
date: 03/10/2024
---

Čudo u ribnjaku Bethesdi pružilo je Ivanu odličnu priliku da naglasi tko je Isus. On u devet redaka opisuje samo to čudo, a u sljedećih četrdesetak (vidi u nastavku) opisuje Onoga koji je to čudo učinio.

`Pročitajte Ivan 5,16-18. Zašto je Isus bio progonjen zbog djela koja je činio subotom?`

Riječi u Ivanu 5,18 mogu zvučati uznemirujuće jer naizgled govore o tome da je Isus kršio subotu. Međutim, bližim razmatranjem ulomka u Ivanu 5,16-18 dolazimo do Isusove tvrdnje da je Njegov “rad” subotom u skladu s Njegovom povezanošću s Ocem. Bog ne prestaje održavati svemir subotom. Tako su i Isusove subotnje aktivnosti bile dio Njegovog polaganja prava na božanstvo. A vjerski su Ga vođe upravo i progonili na osnovi navodnog kršenja subote i pozivanja na jednakost s Bogom.

`Pročitajte Ivan 5,19-47. Što je Isus govorio kako bi pomogao vođama da uvide Njegovu božansku narav, i što je tako silno potvrđeno čudom koje je upravo učinio?`

Isus brani svoje postupke u tri koraka. Prvo, On objašnjava svoj blizak odnos s Ocem (Ivan 5,19-30). Ukazuje da On i Otac postupaju usklađeno u toj mjeri da Isus ima moć i da sudi i da podiže mrtve (Ivan 5,25-30).

Drugo, Isus u svoju obranu u brzom slijedu poziva četiri “svjedoka”: Ivana Krstitelja (Ivan 5,31-35), čuda koja čini (Ivan 5,36), Oca (Ivan 5,37.38) i Sveto pismo (Ivan 5,39). Svaki od tih “svjedoka” govori u prilog Isusu.

I konačno, u Ivanu 5,40-47, Isus suočava svoje tužitelje s njihovom vlastitom osudom, ukazujući na suprotnost između Njegove službe i njihovog koristoljublja. Njihova osuda, kaže On, poteći će od Mojsija (Ivan 5,45-47), upravo onoga u koga su polagali svoje nade.

`Kako možemo izbjeći istu zamku — vjerovati u Boga, imati čak i ispravan nauk, a da se ipak ne predamo Kristu u potpunosti? Iznesite svoj odgovor u subotu u razredu.`
