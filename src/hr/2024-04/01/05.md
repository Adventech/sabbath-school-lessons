---
title: 'Tvrda Srca'
date: 02/10/2024
---

Znaci i čuda sami po sebi ne dokazuju da je nešto od Boga. Ali, s druge strane, ako jesu od Boga, onda je opasno odbaciti ih.

`Pročitajte Ivan 5,10-16. Koje pouke možemo izvući iz nevjerojatne okorjelosti srca vjerskih vođa u odnosu na Isusa s obzirom na čudo koje je upravo učinio?`

Kada se Gospodin poslije javio tom čovjeku koji je bio izliječen, on je odmah obavijestio vjerske vođe da mu je Isus to učinio. Moglo bi se pomisliti da je to prava prilika da se Bog veliča i slavi, ali umjesto toga vjerski su vođe “progonili Isusa i gledali da ga ubiju, jer je to učinio u subotu” (Ivan 5,16).

Liječenje subotom bilo je dopušteno samo u neodgodivim slučajevima. A ovaj čovjek bio je uzet punih trideset osam godina, tako da se njegovo liječenje teško moglo smatrati neodgodivim. Osim toga, zašto je bilo baš nužno da ponese svoju postelju? Pomislili biste da bi netko tko ima silu od Boga za takvo čudo, trebao također znati i je li dopušteno nositi postelju kući u subotnji dan. Isus ih je očito nastojao dovesti do dubljih biblijskih istina, do nečega što nadilazi ljudska pravila i propise koji su, u nekim slučajevima, samo gušili pravu vjeru.

`Koje pouke nalazimo i u drugim izvještajima o tome koliko ljudi mogu otvrdnuti u duhovnom smislu, bez obzira na dokaze? (Ivan 9,1-16; Marko 3,22.23; Matej 12,9-14)`

Kako su ti vjerski poglavari mogli biti tako slijepi? Mogući odgovor glasi da ih je do toga dovela pokvarenost njihovog srca i zabluda da će ih Mesija odmah osloboditi od Rima, kao i vlastito vlastoljublje i nedostatak vjere u Boga. Sve je to doprinijelo odbacivanju istine koja im je na dohvatu.

`Pročitajte Ivan 5,38-42. Na što ih je Isus upozorio? Što mi možemo naučiti iz tih riječi? Što bi to moglo postojati u nama što bi nas učinilo slijepima za istine koje trebamo znati i primjenjivati ih u životu?`
