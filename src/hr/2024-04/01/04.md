---
title: 'čudo U Ribnjaku Bethesdi'
date: 01/10/2024
---

Sljedeći znak koji Ivan bilježi odigrao se u ribnjaku Bethesdi (Ivan 5,1-9). Vjerovalo se da anđeo dolazi uzburkati vodu i da će prvi bolesnik koji tada uđe u vodu biti izliječen. Zbog toga su trijemovi oko ribnjaka bili prepuni onih koji su se nadali da će biti izliječeni idući put. Isus je otišao u Jeruzalem i kad je prolazio pokraj ribnjaka, vidio je gomilu koja čeka.

A kakav je to prizor morao biti! Svi ti ljudi, od kojih neki vrlo bolesni, čekali su i čekali na izlječenje u vodi do kojeg sigurno neće doći. Kakva prilika za Isusa!

`Pročitajte Ivan 5,1-9. S obzirom na to da je svatko tko se tu nalazio očito želio biti izliječen, zašto je Isus pitao tog uzetog čovjeka želi li biti izliječen (Ivan 5,6)?`

Kada je netko duže vrijeme bolestan, to postaje njegovo normalno stanje i ma kako čudno djelovalo, katkad može biti pomalo uznemirujuće riješiti se svoje nemoći. Čovjek odgovara da želi izlječenje, ali problem je u tome što ga je tražio na pogrešnom mjestu — dok je Onaj koji je stvorio čovjekove noge stajao pred njim. Nije ni slutio s kim razgovara, premda je nakon svojeg izlječenja vjerojatno počeo uviđati da je Isus doista poseban.

“Isus nije tražio od ovog patnika da pokaže vjeru u Njega. Jednostavno je rekao: ‘Ustani, uzmi svoju prostirku i hodaj.’ Vjera ovog čovjeka sada se uhvatila za te riječi. Svaki živac i mišić ustreptao je novim životom, a zdravlje je pokrenulo njegove hrome udove. Bez dvojbe je pokrenuo svoju volju da posluša Kristovu naredbu, i svi njegovi mišići odgovorili su njegovoj volji. Skočivši na noge, ustvrdio je da je postao čovjek pun snage. … Isus mu nije dao nikakvo obećanje o božanskoj pomoći. Čovjek je mogao zastati, posumnjati i tako izgubiti svoju jedinu priliku za ozdravljenje. Ali on je vjerovao Kristovoj riječi i, postupajući po njoj, dobio je snagu.” (Ellen G. White, Isusov život, str. 151; u izvorniku 202,203)

`Isus je poslije sreo tog čovjeka u hramu i rekao mu: “Eto, ozdravio si! Više ne griješi, da ti se što gore ne dogodi!” (Ivan 5,14) Kakav je odnos između bolesti i grijeha? Zašto ipak moramo razumjeti da nije svaka bolest izravna posljedica nekog konkretnog grijeha u našem životu?`
