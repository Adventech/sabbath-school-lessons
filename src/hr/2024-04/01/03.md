---
title: 'Drugi Znak U Galileji'
date: 30/09/2024
---

Tijekom svoje ovozemaljske službe, Isus je činio čuda koja su ljudima pomagala da vjeruju u Njega. Ivan je zabilježio ta čuda da bi i drugi mogli isto tako povjerovati u Isusa.

`Pročitajte Ivan 4,46-54. Zašto evanđelist ovaj događaj povezuje s čudom na svadbi?`

U svojem izvještaju o drugom znaku koji je Isus učinio u Galileji, Ivan se osvrće na prvi znak, učinjen na svadbi u Kani Galilejskoj. Kao da želi reći: Znaci koje Isus čini pomoći će vam da shvatite tko je On. A onda dodaje: “To je bilo drugo čudo koje učini Isus po povratku iz Judeje u Galileju.” (Ivan 4,54)

U prvi mah Isusov odgovor na molbu ovog kraljevskog činovnika može djelovati grubo. Međutim, taj je čovjek iscjeljenje svojeg sina postavio kao kriterij za vjerovanje u Isusa. A budući da je čitao njegovo srce, Isus mu je ukazao na tu duhovnu bolest, pogubniju od one tjelesne, koja je ugrožavala život njegovom sinu. Kao grom iz vedra neba, čovjeka je iznenada pogodila misao da bi njegovo duhovno siromaštvo moglo stajati života njegovog sina.

Važno je uvidjeti da čuda sama po sebi nisu dokazivala da je Isus Mesija. I drugi su činili čuda. Neki od njih bili su pravi proroci, a neki lažni. Čuda samo otkrivaju postojanje natprirodnog, ali to ne mora nužno značiti da ih čini Bog. (I Sotona može činiti “čuda”, ako pod riječju “čuda” podrazumijevamo natprirodna djela.)

Ovaj se kraljevski činovnik u svojoj muci oslonio na Isusovu milost, preklinjući Ga da mu izliječi sina. Isusov odgovor bio je ohrabrujući. Rekao mu je: “Idi. ... Tvoj će sin živjeti.” (Ivan 4,50 — Suvremeni hrvatski prijevod) U grčkom izvorniku glagol “živjeti” nalazi se u prezentu (sadašnjem vremenu). Taj oblik naziva se “futuristički prezent” i koristi se u slučajevima kada se o nekom budućem događaju govori s takvom sigurnošću kao da se već zbiva. I doista, ovaj čovjek nije požurio kući, već je, vjerujući Isusu, stigao tek sljedećeg dana, saznavši da je upravo u trenutku kada je Isus izgovorio te riječi groznica napustila njegovog sina.

Kako je ovo silan razlog za vjerovanje u Isusa!

`Čak i ako vidimo neko čudo, koje još kriterije moramo uzeti u obzir prije nego što automatski pomislimo da je ono od Boga?`
