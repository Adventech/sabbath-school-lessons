---
title: 'Svadba U Kani Galilejskoj'
date: 29/09/2024
---

`Pročitajte Ivan 2,1-11. Koji je znak Isus učinio u Kani Galilejskoj i kako je to pomoglo Njegovim učenicima da povjeruju u Njega?`

To što su vidjeli kako Isus čini čudo pretvaranja vode u vino, pružilo je dokaz u prilog odluci učenika da slijede Isusa. Zar taj silni znak nije upućivao na Njega kao na nekoga tko je poslan od Boga? (Premda vjerojatno još uvijek nisu shvaćali da je On Bog.)

Mojsije, kao vođa Izraelaca, izveo je narod iz Egipta “znakovima i čudesima” (Ponovljeni  zakon 6,22; 26,8). Njega je Bog upotrijebio da oslobodi Izraelce od Egipćana. (On je u određenom smislu bio njihov “spasitelj”.)

Bog je preko Mojsija najavio da će doći prorok koji će biti poput Mojsija. I tražio je od Izraela da Ga sluša (Ponovljeni zakon 18,15; Matej 17,5; Djela 7,37). Taj “prorok” je bio Isus, a u Ivanu 2 On je učinio svoj prvi znak koji je sam po sebi upućivao na izbavljenje Izraelaca iz Egipta.

Rijeka Nil bila je ključni izvor života i božanstvo za Egipćane. A jedno od zala koja su pogodila Egipat odnosilo se upravo na tu rijeku — na pretvaranje njezine vode u krv. U Kani je Isus učinio slično čudo, ali umjesto da vodu pretvori u krv, pretvorio ju je u vino.

Radilo se o šest vrčeva vode koja se upotrebljavala za pranje u židovskim obredima, što je to čudo još bliže povezalo s biblijskom temom spasenja. Pričajući događaj pretvaranja vode u vino, čime se osvrnuo na tekst iz Izlaska, Ivan je upućivao na Isusa kao na Izbavitelja.

Što je domaćin gozbe pomislio o neprevrelom vinu koje je Isus osigurao? Bio je vrlo iznenađen kvalitetom tog pića i ne znajući za čudo koje je Isus učinio, pomislio je da je najbolje vino sačuvano za kraj.

Grčki izraz oinos koristi se i za svježi i za fermentirani (prevreli) sok od grožđa (vidi: The Seventh-day Adventist Bible Dictionary, str. 1177). Ellen G. White tvrdi da je piće načinjeno tim čudom bilo bezalkoholno (vidi: “Na svadbenoj svečanosti”, Isusov život, str. 108,109; u izvorniku 149). A oni koji su znali što se dogodilo, bili su nesumnjivo zapanjeni rezultatom.

`Koje razloge vi imate da biste slijedili Isusa? (A ima ih mnogo, zar ne?)`
