---
title: 'žena Na Zdencu'
date: 28/10/2024
---

`Pročitajte Ivan 4,7-15. Kako Isus koristi ovaj susret da bi počeo svjedočiti toj ženi?`

“Mržnja između Židova i Samarijanaca spriječila je ženu da ponudi takvu uslugu Isusu, ali Spasitelj je tražio ključ za ovo srce i istančanim razumijevanjem proisteklim iz božanske ljubavi On uslugu nije ponudio, već ju je zatražio. Ponuđena je usluga mogla biti odbačena, ali povjerenje rađa povjerenje.” (Ellen G. White, Isusov život, str. 136; u izvorniku184)

Kao što se pokazalo pri Njegovom susretu s Nikodemom, Isus zna što se nalazi u srcu drugih. U odgovoru na njezino iznenađeno pitanje kako to da jedan Židov traži takvu uslugu od Samarijanke, Isus prelazi izravno na srž. “Isus joj odgovori: ‘Kad bi ti znala za dar Božji i tko je onaj koji ti veli: Daj mi piti, ti bi u njega iskala i dao bi ti žive vode.’” (Ivan 4,10)

Žena je reagirala slično Nikodemu, koji je postavio pitanje: “Kako to može biti?” (Ivan 3,9) — u smislu novorođenja. Njezino pitanje glasilo je: “Nemaš čime ni zahvatiti, Gospodine, a zdenac je dubok! Odakle ti onda živa voda?” (Ivan 4,11) U oba slučaja Isus ih je uputio (u prvom slučaju istaknutog židovskog učitelja, a u drugom ženu Samarijanku sumnjivog karaktera) na nevidljive duhovne istine koje svatko treba čuti i razumjeti. Isus je oboma zapravo rekao isto — bilo im je potrebno obraćenje.

`Koja je starozavjetna pozadina Isusove izjave o živoj vodi? (Jeremija 2,13; Zaharija 14,8)`

Voda je nužna za život. Ljudi ne mogu opstati bez vode, pa tako ona može poslužiti kao snažna i prikladna slika vječnog života. Zato Isus kaže: “A tko pije od vode koju ću mu ja dati, sigurno neće nikad ožednjeti. Štoviše, voda koju ću mu dati postat će u njemu izvorom one vode što struji u vječni život.” (Ivan 4,14)

`Pročitajte Ivan 7,37.38. Što nam Isus kaže u tim redcima, i kako mi doživljavamo Isusovo obećanje?`
