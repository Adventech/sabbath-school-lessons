---
title: 'Isusovo Otkrivenje'
date: 30/10/2024
---

`Pročitajte Ivan 4,16-24. Kako je Isus toj ženi pokazao da zna njezine najdublje tajne i kako je ona na to odgovorila?`

Svjetlost je bila toliko zasljepljujuća da se u nju nije moglo izravno gledati. Zato ova žena, premda je prepoznala Isusa kao proroka, ponovno pribjegava izbjegavanju. Postavlja Mu pitanje u vezi s vjerskim neslaganjem između Židova i Samarijanaca oko pravog mjesta za bogoštovlje.

Isus u svojem odgovoru ističe da Samarijanci ne znaju komu se mole i klanjaju. Njihovo bogoslužje bilo je spoj judaizma i poganstva. Židovi su se klanjali Bogu koji se otkriva — što je još jedno važno priznanje za jednog Samarijanca.

Služenje pravom Bogu nije vezano za mjesto. Zato je rasprava o mjestu bogoslužja potpuno nebitna. Jer Bog je Duh i oni koji Mu se klanjaju, trebaju to činiti u duhu i istini. Žena je prihvatila tu jednostavnu istinu koju joj je Isus prenio i htjela je saznati još više.

`Pročitajte Ivan 4,25.26. Kako je Isus otkrio svoj identitet ovoj ženi?`

U sva četiri evanđelja, ovo je jedini tekst u kojem Isus, prije svog suđenja, otvoreno pred nekim izjavljuje da je On Mesija. I to ne pred mnoštvom uvaženih ljudi, već pred jednom neimenovanom Samarijankom, samom, kod Jakovljevog izvora. On pokazuje zanimanje za svaku napaćenu dušu koja se osjeća odvojeno i usamljeno.

I tako ovoj ženi, koja ne samo da je bila iz strane kulture, već nije bila ni najvišeg moralnog karaktera, Isus otvoreno otkriva svoj identitet. A pošto joj je pokazao da zna njezine najmračnije tajne, dao joj je i snažan razlog da vjeruje u Njega.

`Što nam ovaj događaj govori o rušenju prepreka koje mi ljudi postavljamo između sebe?`
