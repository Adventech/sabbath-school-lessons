---
title: '“gospodine, Daj Mi Te Vode!”'
date: 29/10/2024
---

“Poškropit ću vas vodom čistom da se očistite. Očistit ću vas od svih vaših nečistoća i od svih kumira vaših. Dat ću vam novo srce, nov duh udahnut ću u vas! Izvadit ću iz tijela vašega srce kameno i dat ću vam srce od mesa. Duh svoj udahnut ću u vas da hodite po mojim zakonima i da čuvate i vršite moje naredbe.” (Ezekiel 36,25-27)

`Na koji način odlomak u Ezekielu 36,25-27 odražava istine koje je Isus nastojao prenijeti Nikodemu i ženi na zdencu?`

U oba slučaja Isus je nastojao dosegnuti te ljude duhovnim istinama, premda se koristio i slikama iz prirode.

Nijedno od njih, a svakako ne u prvom trenutku, nije razumjelo što je Isus time mislio. Kako se čovjek može, pitao je Nikodem, ponovno roditi? To jest, kako se može vratiti u majčinu utrobu? Nikodem je očito reagirao iz svjetovne i ovozemaljske perspektive, premda ga je Isus nesumnjivo upućivao na duhovnu istinu. I žena Samarijanka je također shvatila Isusove riječi o vodi u doslovnom smislu, premda je Isus jasno govorio o nečemu duhovnom.

Na Isusovu ponudu žive vode žena je odgovorila: “Gospodine, daj mi te vode da više ne žednim i ne dolazim ovamo zahvatati.” (Ivan 4,15) Ona je zaključila da bi je voda koju joj Isus nudi poštedjela odlazaka na zdenac, i tako smanjila mogućnost suočavanja s drugima. Začuđujuće je kako se razgovor brzo prebacio s Isusovog traženja da pije na ženino traženje da pije.

`Pročitajte Ivan 4,16. Kako je Isus odgovorio na ženin zahtjev?`

A onda Isus naglo mijenja temu razgovora, tražeći od žene da pozove svojeg muža i da se vrati s njim. Otkud ta iznenadna promjena teme? Ženini postupci bili su sračunati na izbjegavanje. Ali Isus je čitao njezino srce. Ona se morala suočiti sa svojom situacijom da bi bila ozdravljena. “Prije nego što će ova duša moći primiti dar koji joj je On želio dati, mora priznati svoje grijehe i svojega Spasitelja.” (Ellen G. White, Isusov život, str. 137; u izvorniku 187)
