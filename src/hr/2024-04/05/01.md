---
title: 'Svjedočenje Samarijanaca'
date: 26/10/2024
---

### Biblijski tekstovi
Ivan 4,1-42; Ivan 3,26-30; Jeremija 2,13; Zaharija 14,8; Ezekiel 36,25-27.

> <p></p>
> “Te su ženi govorili: ‘Ne vjerujemo više zbog tvoga govora, jer smo sami čuli i znamo da je on uistinu Spasitelj svijeta.’” (Ivan 4,42)

Tko su bili Samarijanci? Sjeverno izraelsko kraljevstvo osvojili su Asirci 722. godine pr. Kr. Da bi uspostavili političku stabilnost, Asirci su porobljeno stanovništvo rasijali širom svojega kraljevstva. Isto tako, zarobljenici iz drugih naroda naseljavali su sjeverno kraljevstvo i od njih su postali Samarijanci koji su razvili neki svoj oblik judaizma.

Međutim, odnosi između njih i Židova nisu bili dobri. Na primjer, Samarijanci su se protivili obnovi hrama nakon povratka Židova iz Babilona. Oni su u međuvremenu sazidali vlastiti hram na gori Gerizimu, koji je srušio židovski vladar Ivan Hirkan 128. godine pr. Kr.

I u Kristovo vrijeme to neprijateljstvo još uvijek je trajalo. Židovi su izbjegavali Samariju koliko god su mogli. Premda se trgovina i dalje odvijala, svi drugi odnosi bili su narušeni. Židovi nisu ništa pozajmljivali od Samarijanaca, niti su primali od njih ikakve usluge. U takvim okolnostima Ivan piše o susretu između Isusa, žene na zdencu i stanovnika samarijskog grada Sikara.

**OIKOS: Ovog tjedna čitamo iz knjige Ellen G. White, Isusov život, Znaci vremena, 2023., stranice 113—122.**
