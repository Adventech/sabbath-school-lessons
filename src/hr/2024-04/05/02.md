---
title: 'Okolnosti Susreta'
date: 27/10/2024
---

`Pročitajte Ivan 4,1-4. Koje je sporno pitanje navelo Isusa da prođe kroz Samariju?`

Farizeji su saznali da Isusovi učenici krštavaju više ljudi nego učenici Ivana Krstitelja. Takva situacija mogla je izazvati napetosti između Ivanovih i Isusovih sljedbenika. Ivanovi učenici su, sasvim prirodno, bili ljubomorni i zabrinuti za ugled i položaj svojeg učitelja (usporedi Ivan 3,26-30). Međutim, Ivanov odgovor glasio je da se on mora umanjivati, a Isus rasti (Ivan 3,30). Ipak, Isus je, vjerojatno da bi izbjegao sukob, napustio Judeju i uputio se u Galileju. Kroz Samariju je vodio najkraći put između ta dva područja, ali to nije bio jedini mogući put. Pobožni Židovi radije su išli dugim zaobilaznim putom, krećući se prema istoku, kroz Pereju. Ali Isus je imao misiju u Samariji.

`Pročitajte Ivan 4,5-9. Kako je Isus iskoristio priliku da otpočne razgovor sa ženom na zdencu?`

Jakovljev izvor nalazio se u neposrednoj blizini Šekema, dok je Sikar, odakle je žena dolazila, bio udaljen otprilike 1,5 km. Isus je sjedio na zdencu dok su Njegovi učenici otišli u grad kupiti hrane. Budući da nije imao čime zahvatiti osvježavajuću vodu, kada je žena došla na zdenac, Isus ju je zamolio da Mu da piti.

U 3. poglavlju Evanđelja po Ivanu iznenađuje što se Nikodem, židovski poglavar i rabin, toliko ponizio da je došao k Isusu. Došao je noću da ne bi bio primijećen. Međutim, u 4. poglavlju žena se krije u pol bijela dana, vjerojatno izbjegavajući susret s drugim ženama koje su dolazile ili početkom ili krajem dana, kada je bilo hladnije. Jer zašto bi inače prelazila toliki put da zahvati vodu, i to usred dana po najvećoj vrućini? Međutim, bez obzira na razlog zbog kojeg se tu našla, susret s Isusom promijenio je njezin život.

Kako se dalje odvija prizor? Židovski učitelj stoji nasuprot ženi Samarijanki na lošem glasu. Kakva suprotnost! A ipak, upravo u tom prizoru odvija se izniman susret.

`Kakve zadrške postoje u vašoj kulturi koje vas možda ometaju u svjedočenju drugima? Kako ih možemo prevladati? Iznesite svoje odgovore u subotu u razredu.`
