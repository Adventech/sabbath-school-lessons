---
title: '“ovo Je Uistinu Prorok...”'
date: 07/10/2024
---

`Pročitajte Ivan 6,14.15.26-36. Kako je narod reagirao na to čudo i kako je Isus to iskoristio pokušavajući im ukazati na svoju božansku narav?`

Židovi su očekivali ovozemaljskog mesiju koji će ih osloboditi tlačenja od strane Rimskog Carstva. Ljudi se u ratu suočavaju s dvjema najvećim teškoćama — kako nahraniti vojsku i kako zbrinuti ranjene i mrtve. Isus je svojim čudima pokazao da On može i jedno i drugo.

Ali Isus nije zbog toga došao i to nije bila svrha Njegovih čuda. Izvještaj o hranjenju pet tisuća ljudi zapravo je slikovito pokazivao da je Isus Kruh života, da je Bog osobno sišao s Neba. “Ja sam kruh života”, rekao je. “Tko dolazi k meni sigurno neće ogladnjeti.” (Ivan 6,35) To je prva od sedam izjava “Ja sam” u Evanđelju po Ivanu, gdje je “Ja sam” povezano s određenim predikatom (“kruh života”, Ivan 6,35; “svjetlo svijeta”, Ivan 8,12; “vrata”, Ivan 10,7.9; “Pastir dobri”, Ivan 10,11.14; “uskrsnuće i život”, Ivan 11,25; “put, istina i život”, Ivan 14,6; “pravi trs”, Ivan 15,1.5). Svaka od tih izjava upućuje na neku važnu istinu o Isusu. Te izjave “Ja sam” vraćaju nas u Postanak 3, gdje se Bog predstavlja Mojsiju kao veliki Ja Jesam (usporedite Ivan 8,58). Isus je, dakle, to veliko Ja Jesam. Ali ljudima je sve to promaknulo.

“Njihova nezadovoljna srca pitala su se: Zar Isus ne može, ako već može učiniti toliko čudesnih djela, kojima su bili svjedoci, dati zdravlje, snagu i bogatstvo cjelokupnom svojem narodu, osloboditi ga od njegovih ugnjetača i uzvisiti do moći i časti? Činjenica da je On tvrdio kako je Poslani od Boga, a ipak nije prihvaćao da bude Izraelov kralj, bila je tajna koju nisu mogli dokučiti. Njegovo odbijanje protumačeno je pogrešno. Mnogi su zaključili da se On nije usuđivao zahtijevati svoje pravo zato što je i sâm sumnjao u božansku narav svojega poslanja. Na taj su način otvorili svoja srca nevjerstvu, i sjeme što ga je Sotona posijao donijelo je rod svoje vrste, u pogrešnom razumijevanju i otpadu.” (Ellen G. White, Isusov život, str. 310; u izvorniku 385)

Očekivali su materijalnu korist umjesto istine koja vodi u vječni život. To je zamka s kojom ćemo se svi suočiti ako ne budemo pazili.

`Što možemo učiniti da ne postanemo zaokupljeni materijalnim stvarima na račun duhovnih vrijednosti?`
