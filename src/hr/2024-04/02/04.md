---
title: 'Ozdravljenje Slijepca (1)'
date: 08/10/2024
---

`Pročitajte Ivan 9,1-16. Što su učenici mislili da je uzrok sljepoće ovog čovjeka i kako je Isus ispravio njihovo pogrešno vjerovanje?`

Učenici su povezivali bolest s grijehom. Određeni broj starozavjetnih tekstova doista upućuje u tom smjeru (usporedite Izlazak 20,5; 2. o kraljevima 5,15-27;15,5; 2. Ljetopisa 26,16-21), ali ih je izvještaj o Jobu trebao navesti na oprez pred zaključkom da takva povezanost uvijek postoji.

Isus postavlja stvari ispravno ne niječući povezanost između grijeha i patnje, ali ukazujući, u ovom slučaju, na viši smisao — proslavljanje Boga ozdravljenjem. Ovaj izvještaj sadrži izvjesne elemente koji ga povezuju s izvještajem o stvaranju — kako je Bog stvorio prvog čovjeka od praha zemaljskog (Postanak 2,7), baš kao što je Isus zamijesio glinu kako bi ovom slijepcu dao nešto što mu je nedostajalo još od majčine utrobe.

U Evanđeljima po Mateju, Marku i Luki izvještaji o čudima imaju zajednički slijed: iznošenje problema, dovođenje pojedinca k Isusu, izlječenje i potvrda izlječenja uz hvaljenje Boga.

U ovom izvještaju iz 9. poglavlja Evanđelja po Ivanu, taj niz je dovršen u Ivanu 9,7. Ali, što je znakovito za Ivana, značenje ovog čuda postaje tema mnogo šire rasprave, što dovodi do duge razmjene argumenata između izliječenog čovjeka i vjerskih vođa. Ta dojmljiva rasprava vrti se oko dva isprepletena para suprotnih pojmova: grijeh/Božja djela i sljepoća/vid.

Pripovjedač sve do Ivana 9,14 ne otkriva čitatelju da je Isus to izlječenje učinio u subotu, čime je, prema predaji, ali ne i prema Bibliji, prekršio zapovijed o suboti. I zato je od strane farizeja bio smatran kršiteljem subote. Zaključili su da Isus nije od Boga jer su tvrdili da “ne svetkuje subotu”. Međutim, drugi su smatrali neprihvatljivim da bi grešnik mogao činiti takva djela (Ivan 9,16).

Rasprava nije bila ni približno završena, a već je došlo do podjele. Bivšem slijepcu postajalo je sve jasnije tko je Isus, dok su vjerski vođe bili sve zbunjeniji i zasljepljeniji u pogledu Njegovog pravog identiteta.

`Što nam taj izvještaj govori o opasnosti od zaslijepljenosti vlastitim vjerovanjima i običajima, da nam promaknu važne istine koje nam se nalaze pred očima?`
