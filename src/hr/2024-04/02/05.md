---
title: 'Ozdravljenje Slijepca (2)'
date: 09/10/2024
---

`Pročitajte Ivan 9,17-34. Koja su pitanja postavili vođe i kako je slijepac odgovorio?`

Taj dugi odlomak iz 9. poglavlja jedini je tekst u Evanđelju po Ivanu u kojem Isus nije glavni lik, premda je On nesumnjivo predmet rasprave. Baš kao što je pitanjem o grijehu događaj i započeo (Ivan 9,2), tako i u nastavku farizeji smatraju da je Isus grešnik jer liječi u subotu (Ivan 9,16.24), a izliječenog čovjeka kleveću da je “sami grijeh od rođenja” (Ivan 9,34).

Međutim, dolazi do čudnog preokreta. Nekadašnji slijepac sve više vidi ne samo u tjelesnom, već i u duhovnom smislu, u mjeri u kojoj njegova zahvalnost prema Isusu i vjera u Njega rastu. Farizeji, nasuprot tomu, postaju sve zasljepljeniji u svojem razumijevanju, tako da najprije dolazi do podijeljenosti među njima u vezi s Isusom (Ivan 9,16), a onda više ne znaju ni odakle je On (Ivan 9,29).

U međuvremenu pričanje tog čudesnog događaja pruža Ivanu priliku da nam kaže tko je Isus. Tema o znacima u Ivanu 9 isprepliće se s nekoliko drugih tema u ovom evanđelju. Ivan potvrđuje da je Isus Svjetlo svijeta (Ivan 9,5; usporedi Ivan 8,12). Izvještaj se također bavi Isusovim tajanstvenim podrijetlom. Tko je On, odakle dolazi, koje je Njegovo poslanje? (Ivan 9,12.29; usporedi Ivan 1,14). Lik Mojsija, koji se spominje u prethodnim izvještajima o čudima, pojavljuje se i u ovom poglavlju (Ivan 9,28.29; usporedi Ivan 5,45. 46; 6,32). Konačno, tu je i reakcija mnoštva. Neki vole tamu više nego svjetlo, dok drugi pokazuju vjeru (Ivan 9,16-18.35-41; usporedi Ivan 1,9-16; 3,16-21; 6,60-71).

Ali ono što je ovdje toliko strašno jest duhovno sljepilo vjerskih vođa. Nekada slijepi prosjak mogao je izjaviti: “Otkad je svijeta, još se nije čulo da je netko otvorio oči slijepcu od rođenja. Da ovaj čovjek nije od Boga, ništa ne bi mogao učiniti.” (Ivan 9,32.33 — Suvremeni hrvatski prijevod) A ipak, vjerski poglavari, duhovni vođe naroda, oni od kojih se očekivalo da prvi prepoznaju Isusa i da Ga prihvate kao Mesiju — oni, usprkos svim tim snažnim dokazima — nisu to vidjeli. Ili nisu željeli vidjeti. Ovo je snažno upozorenje kako nas vlastito srce može zavarati!

`Pročitajte 1. Korinćanima 1,26-29. Kako se to o čemu Pavao piše slaže s onim što se dogodilo u ovom prizoru, i kako se isto načelo može primijeniti čak i sada?`
