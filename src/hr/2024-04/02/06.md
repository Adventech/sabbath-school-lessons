---
title: 'Lazarovo Uskrsnuće'
date: 10/10/2024
---

Jedanaesto poglavlje Evanđelja po Ivanu puno je tuge — tužna vijest o bolesti dragog prijatelja (Ivan 11,1-3); oplakivanje njegove smrti (Ivan 11,19.31.33); jadikovanje sestara kako Lazar ne bi umro da je Isus bio prisutan (Ivan 11,21.32) i suze samog Isusa (Ivan 11,35).

Međutim, Isus je svoj odlazak k Lazaru odgodio za dva dana (Ivan 11,6), napomenuvši čak i da Mu je drago što nije krenuo prije (Ivan 11,14.15). To nije bio znak hladnoće i ravnodušnosti, već želja da se otkrije Božja slava.

Kad dođemo do Ivana 11,17-27, vidimo da je Lazar već četiri dana mrtav. Nakon četiri dana njegovo se tijelo već počelo raspadati i, kao što je Marta primijetila: “Gospodine, već zaudara. … Četiri su dana što je umro.” (Ivan 11,39) Bez sumnje, Isusovo kašnjenje samo je doprinijelo tomu da čudo koje je uslijedilo bude još šokantnije. Vratiti u život leš koji se raspada? Koji je veći dokaz Isus mogao pružiti da je On doista Bog?

A kao Bog, kao Onaj koji je prije svega i stvorio život — Isus ima vlast nad smrću. Tako je Isus iskoristio tu priliku, Lazarovu smrt, kako bi otkrio ključnu istinu o sebi: “Ja sam uskrsnuće i život. … Tko vjeruje u mene, ako i umre, živjet će. Tko god živi i vjeruje u me, sigurno neće nigda umrijeti?” (Ivan 11,25.26)

`Pročitajte Ivan 11,38-44. Što je Isus učinio što je potkrijepilo tu Njegovu tvrdnju?`

Baš kao što je pokazao da je Svjetlo svijeta (Ivan 8,12; 9,5) time što je slijepcu darovao vid (Ivan 9,7), tako je ovdje uskrisio Lazara (Ivan 11,43.44) pokazujući da je Uskrsnuće i Život (Ivan 11,25).

To čudo, više od bilo kojeg drugog, upućuje na Isusa kao Životodavca, kao na Boga osobno. Ono pruža snažnu potporu Ivanovoj temi o Isusu kao uzvišenom Božjem Sinu i o tome da mi vjerom imamo život u Njemu (Ivan 20,30.31).

Međutim, kad stignemo do kraja ovog nevjerojatnog događaja (Ivan 11,45-54), u kojem su mnogi koji su vidjeli povjerovali (Ivan 11,45), otkriva se snažna ali tužna ironija. Isus pokazuje da On može vratiti mrtve u život, a ipak ti ljudi misle da Ga mogu zaustaviti tako što će Ga ubiti! Kakav primjer ljudske slabosti nasuprot Božjoj mudrosti i sili!
