---
title: 'Nahranjeno Pet Tisuća Ljudi'
date: 06/10/2024
---

U Ivanu 6,4.5 apostol skreće s teme kako bi istaknuo kako je pet tisuća ljudi nahranjeno neposredno uoči Pashe. A Pasha je bila uspomena na izbavljenje Izraelaca iz Egipta. Pashalno janje zamijenilo je smrt prvorođenaca. Ta žrtva simbolizirala je Isusovu smrt umjesto nas. Na križu, kazna koju smo mi zaslužili zbog naših grijeha pala je na Isusa. Krist, naša Pasha, bio je zaklan za nas (1. Korinćanima 5,7).

“On je ponio krivnju za prijestup i skrivanje Očeva lica dok se Njegovo srce nije slomilo i život ugasio. Cijela ova žrtva je prinesena da bi grešnici mogli biti otkupljeni.” (Ellen G. White, Veliki sukob, str. 540)

`Pročitajte Ivan 6,1-14. Koje su ovdje sličnosti između Isusa i Mojsija? Što je Isus učinio što je trebalo podsjetiti narod na izbavljenje koje su njihovi preci primili preko Mojsijeve službe?`

Brojnim pojedinostima ovog događaja Isus se uspoređuje s Mojsijem u Izlasku. Vrijeme Pashe (Ivan 6,4) upućuje na veliko izbavljenje iz Egipta. Isus se penje na goru (Ivan 6,3) kao što se Mojsije popeo na Sinaj. Isus kuša Filipa (Ivan 6,5.6) kao što su Izraelci kušani u pustinji. Umnožavanje kruha (Ivan 6,11) podsjeća na padanje mane. Prikupljanje preostalih komada hrane (Ivan 6,12) podsjeća na izraelsko kupljenje mane. Prikupljeno je dvanaest košarica ostataka (Ivan 6,13), kao što je bilo dvanaest izraelskih plemena. Narod govori da je Isus prorok koji je došao na svijet (Ivan 6,14), čime se uspoređuje s “prorokom poput Mojsija”, koji je prorečen u Izlasku 18,15. Sve to upućuje na Isusa kao na novog Mojsija — koji je došao izbaviti svoj narod.

Ivan, dakle, pokazuje da Isus nije samo činio znake i čudesa, već je činio znake i čudesa koji su u svojem kontekstu imali, ili su trebali imati, posebno značenje za židovski narod. Isus im je zapravo ukazivao na vlastito božanstvo.

`Pročitajte Izaija 53,4-7; 1. Petrova 2,24. Koju veliku istinu ovi redci otkrivaju o Isusu kao Božjem Jaganjcu? Kako je Njegovo božanstvo povezano s tom istinom i zašto je to najvažnija istina koju ćemo ikad saznati?`
