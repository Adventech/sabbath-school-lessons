---
title: 'Isus I Marija'
date: 19/12/2024
---

`Pročitajte Ivan 20,11-13. Što ovdje pokazuje zašto Marija Magdalena još uvijek nije razumjela smisao praznog groba?`

Marija se posljednji put prije toga spominje kada je javila Petru i Ivanu da je grob prazan (Ivan 20,2). Oni su otrčali do groba, a ona se tamo vratila nešto kasnije. Nakon što su pregledali grob, Petar i Ivan su otišli. Ali Marija se vratila i ostala je tu neko vrijeme plačući. Nema sumnje da je prethodnih nekoliko dana dosta proplakala. A sada, povrh svega, i ovo!? Sagnuvši se, pogledala je unutra.

Na njezino iznenađenje, dvojica anđela u bijelom nalazila su se u grobu i sjedila su na mjestu gdje je Isusovo tijelo bilo položeno. Oni su je pitali: “Ženo, zašto plačeš?” (Ivan 20,13) S boli u glasu rekla je da su uzeli njezinoga Gospodina i da ne zna kamo su Ga stavili.

`Pročitajte Ivan 20,14-18. Što se potom dogodilo?`

S očima zamagljenim od suza, Marija se okreće i vidi nekoga kako stoji pred njom. Riječima sličnim onima koje su izgovorili anđeli, Neznanac je pita: “Ženo, zašto plačeš? Koga tražiš?” (Ivan 20,15) Pomislivši da razgovara s vrtlarom, ona ga moli da joj kaže gdje je Isusovo tijelo. Neznanac tada izgovara jednu riječ: “Marijo!“

Bilo je to otkrivenje u jednoj riječi koje je promijenilo njezin svijet. Iznenađena, Marija shvaća da joj se uskrsli Isus obraća i prepoznaje Ga. Isus traži od nje da Ga ne zadržava jer mora otići svojem Ocu. A njezin zadatak bio je da javi učenicima da On odlazi “svome Ocu i vašemu Ocu, svome Bogu i vašemu Bogu” (Ivan 20,17). Marija je ispunila svoju misiju. Rekla je učenicima da je vidjela Gospodina i ispričala im sve ostale pojedinosti o kojima je On razovarao s njom (Ivan 20,18).

`Pročitajte 1. Korinćanima 15,12-20. Prema Pavlu, od kakve je koristi naša kršćanska vjera ako Krist nije ustao iz mrtvih?`
