---
title: 'što Je Istina?'
date: 15/12/2024
---

U Ivanu 18,28-32 suđenje Isusu ne opisuje se detaljno. Žarište je na Isusu koji je izveden pred Poncija Pilata.

`Pročitajte Ivan 18,33-38. O čemu su Pilat i Isus razgovarali?`

Upravitelj pita Isusa je li On židovski kralj (Ivan 18,33). To je prvo spominjanje te titule, ali neće biti i posljednje. Isus pita Pilata misli li on sam tako ili su mu to drugi rekli. Njegovo pitanje okreće oštricu prema upravitelju kako bi provjerio je li on svjestan komu se obraća. Čitatelj već zna da je Isus Kralj. Hoće li i upravitelj to spoznati?

Pilat uzvraća pitanjem: “Zar sam ja Židov? …Tvoj narod i glavari svećenički meni su te predali. Što si učinio?” (Ivan 18,35) Bilo je to izbjegavanje odgovora zbog onoga na što je Isusovo pitanje neposredno ukazivalo. Bilo je to ujedno i upraviteljevo prvo uzmicanje pred istinom pošto je dopustio predrasudama da mu zamagle opažanje.

Isus odgovara da Njegovo kraljevstvo nije od ovoga svijeta (Ivan 18,36). Pilat onda pronicavo zaključuje da Isus tvrdi da je kralj (Ivan 18,37). To vodi do važnog Isusovog objašnjenja da je On rođen da bi svjedočio za istinu, i da svatko tko je “prijatelj istine” sluša Njegov glas (Ivan 18,37).

Tada Pilat postavlja pitanje: “Što je istina?” (Ivan 18,38) Ali ne čeka odgovor, već izlazi van kako bi pokušao spasiti Isusa od gomile.

Istina je jedna od tema u Evanđelju po Ivanu. Kao vječna Riječ (logos, Ivan 1,1-5), Isus je Svjetlo i Istina, što je u suprotnosti s mrakom i zabludom. On je pun milosti i istine (Ivan 1,14). Milost i istina dolaze po Njemu (Ivan 1,17). I Ivan Krstitelj je svjedočio za istinu (Ivan 5,33). Isus je potvrdio da je Njegov Otac “istinit” (Ivan 7,28). Isus je osobno čuo istinu od svojeg Oca (Ivan 8,40). Isus je “Put, Istina i Život” (Ivan 14,6). Božja riječ je “istina” (Ivan 17,17). I bez obzira na pitanje koje je postavio, Pilat je propustio priliku da sazna što je istina zbog svojih predrasuda, prijašnjih odluka i pritiska koji je vršen na njega.

`Kako vi razumijete misao da je Isus Istina?`
