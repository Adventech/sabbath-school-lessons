---
title: 'Prazan Grob'
date: 18/12/2024
---

`Pročitajte Ivan 20,1-7. Kakvo je značenje za nas onoga što je opisano u tim redcima?`

Isus je umro kasno u petak poslijepodne i ustao u nedjelju rano ujutro. Zato što se bližila subota u trenutku kada je sahranjivan (Ivan 19,42), taj proces je obavljen užurbano i nije dovršen. Koliko god su voljeli Isusa, Njegovi su sljedbenici svetkovali subotu i nisu otišli na grob tog dana (usporedi Marko 16,1; Luka 23,56). Nakon subote nekoliko žena kupilo je balzam i ponijelo na grob u nedjelju ujutro. Ali na njihovo zaprepaštenje, kamen je bio odvaljen i grob je bio prazan.

Marija Magdalena bila je jedna od onih koji su došli na grob rano ujutro. A onda je požurila reći Petru i Ivanu što je vidjela. Njih dvojica otrčala su tamo. Ivan je bio brži od Petra i stigao je prvi. Pošto se sagnuo, pogledao je unutra i vidio povoje u koje je Isus bio umotan. Ali nije ušao unutra.

Petar je, međutim, ušao u grobnicu i vidio povoje koji su tu ležali. Vidio je i ubrus koji je pokrivao Isusovo lice, ali on nije bio uz povoje. Bio je presavijen i položen sa strane.

`Pročitajte Ivan 20,8-10. Koji je smisao toga što je ubrus koji je pokrivao Isusovo lice bio presavijen?`

Nakon Petra, i Ivan je ušao u grobnicu. U Ivanu 20,8 kaže se da je on ušao, vidio i povjerovao. Zašto je to što je vidio Njegov posmrtni pokrov i ubrus kako leži odvojeno, uredno presavijen, navelo Ivana da povjeruje da je Isus ustao iz mrtvih?

Da bismo odgovorili na to pitanje, moramo najprije razmisliti zašto je grob bio prazan. Najočitiji odgovor ukazivao bi na pljačkaše grobova. Međutim, to objašnjenje ne može se održati iz triju razloga. Prvo, Matej nam kaže da je grob bio čuvan (Matej 27,62-66), što pljačku čini malo vjerojatnom. Drugo, pljačkaši grobova krali su dragocjenosti, a ne tijela u raspadanju. I treće, pljačkaši grobova bili bi u žurbi i ne bi sklapali pokrovno platno. Dakle, nije čudo što je Ivan, vidjevši složen ubrus, povjerovao da je Isus ustao iz mrtvih.
