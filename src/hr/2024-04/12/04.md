---
title: '“svršeno Je”'
date: 17/12/2024
---

Kao što je zabilježeno u Ivanu 19,17-22, Pilat je postavio natpis na latinskom, grčkom i hebrejskom jeziku, na kojem je pisalo: “Isus Nazarećanin, kralj židovski” (Ivan 19,19). Vjerski vođe željeli su da se to promijeni. Međutim, Pilat nije pristao i tako je natpis ostao kao nijemi svjedok istine o Isusu, i jedan od pokazatelja da je Isus na križu ustoličen kao Kralj. Evo, dakle, Isusa, njihovog pravog Kralja, koji je visio na križu kao običan kriminalac.

“Jedna sila viša od Pilata ili Židova upravljala je postavljanjem ovog natpisa iznad Isusove glave. Po Božjoj promisli natpis je trebao potaknuti ljude na razmišljanje i istraživanje Svetoga pisma.” (Ellen G. White, Isusov život, str. 619; u izvorniku 745)

`Pročitajte Ivan 19,25-27. Koji se dirljivi prizor u vezi s Isusovom majkom odigrao u podnožju križa?`

Među onima koji su stajali u podnožju križa toga dana bili su Ivan, ljubljeni učenik, zajedno s Marijom, Isusovom majkom, i drugima. Mnogo godina prije toga, kada su Josip i Marija donijeli Isusa u hram na posvećenje, Šimun je pretkazao upravo to iskustvo (usporedi Luka 2,34.35). Sada, u trenutku smrti, Isus se obraća svojoj majci riječima: “Ženo, evo ti sina!”, a Ivanu kaže: “Evo ti majke!” (Ivan 19,26.27)

`Pročitajte Ivan 19,28-30. Koje je značenje riječi “svršeno je”, koje Isus izgovara na samrti?`

Isti grčki glagol teleo (“dovršiti”, “upotpuniti”, “obaviti”) u 28. retku (“da je već sve dovršeno”) upotrijebljen je u 30. retku (“svršeno je”). Štoviše, srodna riječ teleio (“završiti”, “usavršiti”) također se javlja u 28. retku, u smislu ispunjenja Pisma (“da se ispuni Pismo”). Koliko god užasan bio taj prizor, tu se sve ispunjavalo, ostvarivalo, dovršavalo.

Kada Isus kaže: “Svršeno je!”, On dovršava, ispunjava djelo koje Mu je Otac dao.

`Kada je Isus rekao: “Svršeno je!”, što je to značilo za svakoga od nas? Što je tada dovršeno i kako se to odnosi na naš život?`
