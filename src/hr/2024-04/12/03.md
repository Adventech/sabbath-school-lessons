---
title: 'Evo čovjeka!'
date: 16/12/2024
---

`Pročitajte Ivan 18,38-19,5. Kako je Pilat pokušao nagovoriti narod da zatraži Isusovo oslobođenje?`

Pilat nije sačekao Isusov odgovor o istini. Umjesto toga, izišao je da bi pokušao nagovoriti narod. Upustivši se u dijalog s njima, umjesto da jednostavno oslobodi Isusa, Pilat je doveo sebe u nepovoljan položaj. Vjerski vođe uvidjeli su da mogu manipulirati upraviteljem uz pomoć gomile.

Pilat se poziva na običaj puštanja jednog zatvorenika na slobodu u vrijeme Pashe i pita narod želi li da im oslobodi “kralja židovskog“. Začudo, narod traži oslobađanje razbojnika po imenu Baraba umjesto nevinog Isusa, što je svojevrsna ironija.

Tada počinje ismijavanje i sramoćenje Isusa. Rimski vojnici pletu krunu od trnja, oblače Mu grimizni plašt i pozdravljaju Ga podrugljivo kao židovskog kralja. Takvim vojničkim pozdravom pozdravljali su cara, ali ovdje se to izgovaralo u podrugljivom tonu.

Računajući na sažaljenje naroda, Pilat traži način da Ga oslobodi. On izvodi Isusa koji na sebi nosi krunu od trnja i grimizni plašt. Prizor koji Ivan ne komentira prikazuje Isusa u paradnom kraljevskom ruhu, uz upravitelja koji se obraća narodu riječima: “Evo čovjeka!” (Ivan 19,5) To podsjeća čitatelja na riječi Ivana Krstitelja u Ivanu 1,29: “Evo Jaganjca Božjeg koji uzima grijeh svijeta!” Ironično je što poganski upravitelj izvodi Mesiju u toj kraljevskoj odjeći pred Izrael.

Međutim, kao što se u Ivanu 19,6-16 pokazuje, rulja traži da se Isus razapne na temelju Njegove tvrdnje da je Božji Sin. To je preplašilo Pilata, koji se sada još više trudi iznuditi Njegovo oslobađanje. Ali vođe zapečaćuju Isusovu sudbinu izjavom da osloboditi Njega znači suprotstaviti se caru. Oni znaju da zbog svoje odanosti caru, Pilat ne može osloboditi nekoga tko se poziva na istu titulu. Vođe izjavljuju da oni nemaju kralja osim cara. Dakle, njihova mržnja prema Isusu bila je veća od njihovih nacionalnih težnji. Da bi se oslobodili Isusa, bili su spremni žrtvovati čak i pravo na nacionalnu samostalnost.

`Kako je to zastrašujuće — jedan poganski vođa želi osloboditi Isusa, dok ga duhovni vođe naroda, koji bi Ga prvi trebali priznati, žele razapeti! Koje pouke možemo izvući iz toga?`
