---
title: 'Odbacivanje Izvora života'
date: 27/11/2024
---

Neki od najtužnijih izvještaja u Svetom pismu nalaze se u Evanđelju po Ivanu. “I Svjetlo svijetli u tami, i tama ga ne obuze. ... Bijaše na svijetu, i svijet postade po njemu, a svijet ga ne upozna. K svojima dođe, ali ga njegovi ne primiše.” (Ivan 1,5.10.11) “Ja jesam” odbacili su mnogi Njegovi sunarodnjaci.

Nije čudo što Pavao kasnije upozorava: “Prema tome, ne gubite svoga pouzdanja!” (Hebrejima 10,35) Kao što smo mnogo puta vidjeli, Krist je bio odbačen zato što ljudi nisu prihvaćali Njegovu Riječ.

“Suvremeni način razmišljanja počinje sa sumnjom. Ljudi sve dovode u pitanje da bi odredili što je istina. Ono što preživi vatru unakrsnog ispitivanja prihvaćaju kao pouzdano znanje, nešto u što se može vjerovati. Neki primjenjuju istu metodu na Bibliju, dovodeći sve u pitanje sa znanstvene, povijesne, psihološke, filozofske, arheološke i geološke točke gledišta, da bi odredili što je istina u Bibliji. Međutim, ta metoda polazi od sumnje u istinitost Svetoga pisma i nadograđuje se na nju. A Krist se pitao: ‘Ali kad Sin Čovječji dođe, hoće li naći vjere na zemlji?’ (Luka 18,8 — Varaždinska Biblija)” (E. Edward Zinke i Roland Hegstad, The Certainty of the Second Coming, Hagerstown, MD: Review and Herald Publishing Association, 2000., str. 96)

`Pročitajte Brojevi 13,23-33. Što je prouzročilo različitost između tih dvaju izvještaja koje su uhode donijeli o Kanaanu?`

Grijeh Izraelaca kada su bili u Kadeš Barnei bio je što su posumnjali u Božju riječ. Bog je tražio od njih da se popnu i uzmu tu zemlju. Dvanaestorica uhoda poslani su da razgledaju zemlju. Vratili su se s dva izvještaja. Većina je dala negativan izvještaj. Ima divova u zemlji, gradovi su opasani zidinama, imaju oružje kakvo nikad prije nismo vidjeli i dobro uvježbanu vojsku. Za razliku od njih, mi smo bivši egipatski robovi s malo vojnog iskustva. Desetorica uhoda izvještavala su negativno, na osnovi nadmoćnih dokaza s ljudskog gledišta. Dvojica su govorila pozitivno, na osnovi svoje vjere u nadmoćnu silu Božje riječi.

`Kako možemo izbjeći istu pogrešku koja je tu napravljena? A s druge strane, kako izbjeći drsku samouvjerenost i ne učiniti nešto glupo, vjerujući da je to po Božjoj volji i da zato ne možemo propasti?`
