---
title: 'Riječi Vječnoga života'
date: 25/11/2024
---

`Pročitajte Ivan 6,61-68. Kada je Isus pitao učenike hoće li Ga napustiti, što je odgovorio Petar?`

Petrove riječi o “vječnom životu” dotiču temu koja se provlači kroz cijelo Evanđelje po Ivanu. Velika koncentracija izraza o vječnom životu javlja se u 6. poglavlju Evanđelja po Ivanu, kad je nahranjeno pet tisuća ljudi (Ivan 6,27.40.47.54.68). Isus kaže da je On “Kruh života” (Ivan 6,35), što znači da su Njegov život, Njegova smrt i Njegovo uskrsnuće izvor vječnog spasenja.

Izraz “vječni život” ili neki drugi izraz istog značenja javlja se najmanje 17 puta u Evanđelju po Ivanu. Taj izraz ne odnosi se na neko duhovno postojanje, niti na to da postajemo dio nekog vječnog bića, niti na neki drugi nematerijalni pojam. Naprotiv, on se odnosi na životodavnu silu koja donosi spasenje i smisao u naše postojanje sada, i život bez kraja kada se naš Gospodin vrati. Baš kao što je Isus postao tijelo, tako se i uskrsnuće o kojem Isus govori zbiva u prostoru i vremenu, i u fizičkom tijelu. To je uskrsnuće iz mrtvih, obnovljenje života kakav smo nekad imali u Edenu.

`Kako primamo vječni život? Ivan 3,15.16; 5,24; 6,40.47; 8,31; 12,46; 20,31.`

Jedino na osnovi vjere mi prihvaćamo da je Isus Krist živio i umro umjesto nas. Tu vjeru primamo kao dar, ali moramo svjesno odlučiti predati se Isusu, pokajati se i pozvati se na Njegovu krv radi oprosta i očišćenja od grijeha. Na Isusovo pitanje hoće li i on otići, Petar je odgovorio: “Gospodine, komu ćemo otići? Ti imaš riječi vječnoga života.” (Ivan 6,68) Ove riječi sažimaju bit spasenja i načina na koji se ono postiže. Ono ne dolazi od filozofije, povijesti ni znanosti — što su sve ljudske discipline. Ono dolazi od Isusa, koji — budući da ga posjeduje u sebi — daje vječni život besplatno svima koji ga, odazivajući se na poticaje Duha Svetoga, žele primiti.

`Kako obećanje o vječnom životu utječe na način na koji gledamo na svoj privremeni život ovdje? Kako bi ono trebalo utjecati na naše sagledavanje života uopće?`
