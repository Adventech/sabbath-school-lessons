---
title: 'Vjera I Novorođenje'
date: 26/11/2024
---

`Pročitajte Ivan 1,12.13. Koji su koraci potrebni da bi netko postao kršćanin?`

Ivan je napisao svoje evanđelje da bismo mi mogli vjerovati i da vjerujući imamo vječni život u Isusovo ime (Ivan 20,31). U Ivanu 1,12.13 taj proces je opisan u dva koraka. Prvo, mi Ga primamo, to jest vjerujemo u Njega. Drugo, On nam daje vlast ili moć da postanemo Božja djeca, što je u 13. retku opisano kao da smo rođeni od Boga. Dakle, kršćanin se postaje suradnjom ljudskog i božanskog. Mi moramo postupati u skladu s vjerom, primiti Boga, biti otvoreni za svjetlo, ali On je taj koji obnavlja srce.

I sama vjera je dar od Boga, koji dolazi na osnovi slušanja Njegove Riječi (Rimljanima 10,17). “Da bismo imali pravu, postojanu vjeru u Krista, moramo Ga poznavati onako kako je prikazan u Riječi.” (Ellen G. White, Fundamentals of Christian Education, str. 433) “Duh koji djeluje na ljudski um i prosvjetljuje ga, stvara vjeru u Boga.” (Ellen G. White Comments, The Seventh-day Adventist Bible Commentary, sv. 7, str. 940)

Oni koji vjeruju u Sina i prihvaćaju Ga kao Mesiju, primaju vječni život. Ivan također naglašava i prihvaćanje i vjerovanje u riječi koje je Isus govorio (Ivan 5,24.38.47). Uloga je Duha Svetoga da pruži osvjedočenje (Ivan 16,7.8; usporedi Rimljanima 8,16).

`Pročitajte Rimljanima 8,16. Koje načelo tu nalazimo kada je riječ o spasenju u Isusu?`

Biblijska vjera, zasnovana na djelovanju Duha Svetoga u našem srcu, temelj je našeg vjerovanja. “Vjera je ... veliki blagoslov — oko koje vidi i uho koje čuje.” (Ellen G. White, In Heavenly Places, str. 104) Ljudski pristup vjeri podrazumijeva da prvo moramo naći temelj, kriterij za vjeru, pa tek onda vjerovati. Nasuprot tomu, biblijski pristup podrazumijeva da je vjera temelj, dar od Boga (Efežanima 2,8; 1. Korinćanima 1,17-24; 2,1-6). Počinjemo od temelja, od vjere, i odatle rastemo u razumijevanju i milosti.

`Ako bi vas netko pitao na čemu se zasniva vaša vjera, kako biste odgovorili?`
