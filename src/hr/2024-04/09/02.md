---
title: 'U Njemu Bijaše život'
date: 24/11/2024
---

U Ivanu 1,1 apostol jasno tvrdi da je Isus Bog, božanski Sin. U Ivanu 1,4 čitamo: “U njoj [Riječi] bijaše Život, i Život bijaše svjetlo ljudima.” “Život” koji se ovdje spominje mora biti božanski život — neizvedeno, vječno samopostojanje. Upravo zato što ima život u sebi, On može položiti svoj život i ponovno ga uzeti (Ivan 10,17). I zato što ima život u sebi, On ga može dati kome hoće (Ivan 5,21; usporedi Ivan 14,19).

Riječ koja je ovdje upotrijebljena, zoo, “život”, pojavljuje se 36 puta u Evanđelju po Ivanu, što je otprilike 25 posto njegove upotrebe u Novom zavjetu. U Ivanu 1,4.5, osim što se odnosi na izvor života na našem planetu, ista riječ povezana je i sa spasenjem. U ostatku Evanđelja po Ivanu, imenica zoo najčešće znači “vječni život”, obećanje o spasenju (vidi Ivan 3,15.16.36; 4,14.36; 6,27.40.47.54.68; 10,27.28). Prema tomu, Onaj koji je dao život prigodom stvaranja, isti je Onaj koji donosi spasenje, vječni život, izgubljenom svijetu.

`Zašto je Isus došao na Zemlju? Ivan 1,29; 3,16; 6,40; 10,10; 12,27.`

“Kao što je Mojsije podigao zmiju u pustinji, tako mora biti podignut Sin Čovječji, i da svatko tko vjeruje u njega ima život vječni.” (Ivan 3,14.15)

Baš kao što je mjedena zmija zauzela mjesto Izraelaca koje su ujele zmije, tako je Isus zauzeo mjesto nas koje je zarobio grijeh. On je platio kaznu koju smo mi trebali platiti, da bismo mi mogli imati život koji je pripadao Njemu.

Krist želi da imamo život i da ga imamo u izobilju (Ivan 10,10). I zato, “koji ga primiše dade im vlast da postanu djeca Božja:  onima koji vjeruju u njegovo ime: koji nisu rođeni ni od krvi, ni od volje tjelesne, ni od volje muževlje, nego — od Boga.” (Ivan 1,12.13)

Krist nam je došao objaviti Oca. Jer, “Boga nitko nikada nije vidio: Jedinorođenac — Bog, koji je u krilu Očevu, on ga je objavio” (Ivan 1,18). Promatrajući Isusov karakter, mi vidimo karakter Oca.

`Što možemo spoznati o karakteru Oca na osnovi Isusovog života? Zašto je to otkrivenje tako radosna vijest?`
