---
title: 'Prebivanje U Isusu'
date: 26/12/2024
---

`Pročitajte Ivan 12,32. Na koji način ova dojmljiva istina opisuje autoritet Isusa Krista?`

Kao što smo vidjeli u našim poukama tijekom cijelog ovog tromjesečja, Evanđelje po Ivanu privlači nas k Isusu, ali samo ako smo voljni upoznati Boga i vršiti Njegovu volju. U cijelom ovom evanđelju ljudi koji se susreću s Isusom prihvaćaju svjetlo i rastu, ili odbacuju svjetlo i postaju slijepi. Nikodem, žena na zdencu, kraljevski službenik, čovjek u ribnjaku Bethesdi, pet tisuća ljudi nahranjenih kruhom i ribom, Isusova braća, vjerski vođe, slijepac od rođenja, Marija i Marta, Pilat — svi su se oni susreli s Isusom i napravili izbor u vezi s istinom i svjetlom koje je On donio.

Teologija odozdo počinje ljudskom argumentacijom da bi se utvrdilo i ispitalo Božje postojanje i Njegova narav. Ljudskoj perspektivi, manjkavoj, paloj, punoj predrasuda, daje se prednost u odnosu na božansko, sveto, savršeno, sveznajuće. Teologija odozdo jamačno vodi ljude na stranputicu, kao što je to činila u prošlosti, i kao što će činiti u budućnosti (vidi Otkrivenje 14,1-12), kada će ljudska mudrost, nastojeći zamijeniti božansko, pokušati nametnuti svijetu lažno bogoslužje.

`Pročitajte Ivan 15,1-11. U čemu je tajna duhovnog rasta i zdravlja?`

Tajna je u održavanju veze s Isusom. On je Božja Riječ, Kruh života, Svjetlo svijeta, Vrata ovcama, dobri Pastir, Uskrsnuće i Život, Put, Istina i Život i pravi Trs.

Osobe Božanstva i njihova Riječ su kao magneti. Ako im se ne odupremo, oni će nas privući k sebi. “Božji glas nam progovara preko Njegove Riječi, ali ima mnogo glasova koje ćemo čuti. A Krist je rekao da se treba čuvati onih koji će govoriti: Krist je ovdje ili Krist je ondje. Kako ćemo, dakle, znati da oni nemaju istinu, osim ako sve ne uspoređujemo sa Svetim pismom?” (Ellen G. White, The Advent Review and Sabbath Herald, 3. travnja 1888.) A onda moramo podrediti svoja shvaćanja istinama Božje riječi.
