---
title: 'Teologija “odozgo” I “odozdo”'
date: 25/12/2024
---

`Pročitajte Ivan 4,46-54. Koji je problem doveo ovog kraljevskog službenika k Isusu i koji je pravi problem ležao u pozadini?`

Taj čovjek je došao k Isusu, Svjetlu svijeta, ali je odlučio da će vjerovati samo ako mu On izliječi dijete. Mogli bismo reći da je teologija tog čovjeka bila “odozdo“. Takva teologija postavlja pravila i kriterije za Boga i Njegovu Riječ. Ljudske misli, manjkave, ograničene i subjektivne, postaju krajnji autoritet za tumačenje Božje riječi. Kako je opasno upasti u tu zamku!

Teologija “odozgo”, nasuprot tomu, odgovara vjerom stavljajući Boga i Njegovu Riječ na prvo mjesto (Ivan 4,48; 6,14.15; 2. Timoteju 3,16). Kada se Biblija prihvati vjerom, ona postaje vlastiti tumač. Pogled na svijet sa stajališta Svetoga pisma, umjesto suvremene filozofije, vodič je za razumijevanje i tumačenje Biblije. Ljudska shvaćanja moraju se podrediti Božjoj riječi, a ne obrnuto.

Moramo vjerovati riječima Svetoga pisma da bismo prihvatili Isusove riječi (Ivan 5,46.47). “Ako ustrajete u mojoj nauci, uistinu ste moji učenici.” (Ivan 8,31) Ako sumnjamo u Božju riječ, ona ne može prebivati u nama (Ivan 5,38). “Tko mene prezire i ne prima mojih riječi, imat će svog suca. Riječ koju sam vam navješćivao sudit će mu u posljednji dan; jer ja nisam govorio sam od sebe, nego mi je Otac, koji me posla, zapovjedio što da reknem i što da navijestim.” (Ivan 12,48.49)

Slušati Božju riječ podrazumijeva nešto više od pasivnog unosa informacija. To podrazumijeva i vršenje Božje volje. To je aktivan odgovor na slušanje Riječi. “Ako tko htjedne vršiti volju njegovu, znat će da li je moja nauka od Boga ili ja govorim sam od sebe.” (Ivan 7,17)

A to slušanje i vršenje Božje riječi izraz je ljubavi prema Njemu. “Ako me tko ljubi, držat će moju riječ, i moj će ga Otac ljubiti; k njemu ćemo doći i kod njega se nastaniti.” (Ivan 14,23)

`Kakav odnos postoji između naše ljubavi prema Isusu i poslušnosti? Zašto nas bilo kakva “poslušnost” koja se ne zasniva na ljubavi, dovodi u opasnost od legalizma?`
