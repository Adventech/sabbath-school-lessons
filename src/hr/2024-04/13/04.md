---
title: 'Svjetlo I Tama'
date: 24/12/2024
---

`Pročitajte Ivan 1,4-10; 3,19-21; 5,35; 8,12; 9,5; 11,9.10; 12,35. Koja je suprotnost tu prikazana i zašto je ona toliko važna za razumijevanje istine?`

Svijet je u tami. On izbjegava svjetlo i ne može sam od sebe pronaći put k pravom Bogu, Bogu koji je Osoba — Bogu stvaranja, otkrivenja i otkupljenja.

“Ljudski rod sâm od sebe nikada ne može dostići poznavanje božanskog. ‘Od neba je više: što još da učiniš? Od Šeola dublje: što još da mudruješ?’ (Job 11,8) Jedino duh posinaštva može nam otkriti duboka Božja djela — ‘ono što oko nije vidjelo, što uho nije čulo, na što ljudsko srce nije pomislilo’. … ‘A nama je to Bog objavio po Duhu.’” (Ellen G. White, Isusov život, str. 337; u izvorniku 412)

Samo je Isus Krist “objavio” Oca (Ivan 1,18). Ovdje upotrijebljeni grčki glagol eksegeomai znači “protumačiti”, “objasniti”, “izložiti”. Ivan prikazuje Isusa kao nebeskog glasnika koji objašnjava što znači poznavati Boga. Jedino po Isusu možemo upoznati Boga.

`Pročitajte Ivan 8,42-44. Kako Isus opisuje lažni temelj na kojem su vjerski vođe u Izraelu zasnivali svoju vjeru?`

Oni koji ne stoje u istini govore na osnovi vlastitih izvora spoznaje. Oni “vide” smisao teksta samo iz ljudske perspektive. Nasuprot tomu, mi moramo prihvatiti činjenicu da je Krist svjetlo svijeta i slijediti Njega u svojem tumačenju Njegove Riječi. Za razliku od toga, đavao “govori svoje vlastito” (Ivan 8,44). Ako ne budemo oprezni i ne predamo se u vjeri i poslušnosti Bogu, u opasnosti smo da učinimo isto — da čitamo tekst u skladu s vlastitim željama, htjenjima i shvaćanjima, što se može dogoditi lakše nego što mislimo.

`Kako reagirate na istine koje vam nisu ugodne i kako biste trebali reagirati?`
