---
title: 'Pogled Usmjeren Na Isusa'
date: 23/12/2024
---

`Pročitajte Ivan 21,20-22. Koje je pitanje Petra odvelo na pogrešan put? Kako ga je Isus vratio na pravi put?`

Isus je upravo vratio Petra u službu i rekao mu: “Slijedi me!” (Ivan 21,19) To se vjerojatno odnosilo na doslovan hod za Isusom po obali. To vidimo na osnovi toga što se Petar osvrće da vidi slijedi li i Ivan Isusa, pa postavlja pitanje u vezi s njim: “Gospodine, a što će biti s ovim?” (Ivan 21,21)

Kada ga je vratio u službu, Isus je prorekao i način njegove smrti (Ivan 21,18). Izgleda da je Petar bio radoznao i u vezi s Ivanovom smrću. Međutim, Isus je preusmjerio njegovu pozornost na pitanje hodanja za Njim, rekavši mu neka se ne brine o tome što će se dogoditi s drugim učenikom.

`Pročitajte Ivan 21,23-25. U kojem je smislu ta Isusova izjava pogrešno shvaćena? Kako je apostol Ivan ispravio taj nesporazum?`

Ljudi su pogrešno razumjeli na što je Isus mislio kad je rekao: “Ako hoću da on ostane dok opet ne dođem, što se tebe to tiče? Ti me slijedi!” (Ivan 21,22) Pomislili su da to znači da će se Isus vratiti prije nego što Ivan umre. Kako je vrijeme prolazilo i Ivan stario, moglo je doći do krize ako on umre (što se, naravno, na kraju i dogodilo), a Isus se ne vrati prije toga. Zato Ivan ispravlja to pogrešno razumijevanje, ukazujući da je to bilo pitanje Isusove volje, a ne proročanstvo o onome što će se dogoditi.

Usredotočivanje na Isusa umjesto na druge ljude, snažan je uvod u ostatak pouke za ovaj tjedan. Isus i samo Isus je naš Spasitelj. Ljudi će vas neizbježno razočarati, a možda i povrijediti.

Istine kojima se bavimo u odsjecima od utorka do četvrtka, nadovezuju se na temu razumijevanja Božje riječi s ciljem da upoznamo i slijedimo Isusa, koji jedini treba biti naš Učitelj i Vodič — bez obzira na pomoć, savjete i vodstvo koje bi nam drugi mogli pružiti.

`Koliko su vas često ljudi, na koje ste se možda i ugledali, razočarali? Koje ste pouke, koliko god bile teške, izvukli iz tog iskustva?`
