---
title: 'Susret U Galileji'
date: 22/12/2024
---

`Pročitajte Ivan 21,1-19. Koje su ključne istine tu otkrivene, pogotovo o Božjoj milosti — i ljudskoj poniznosti?`

Ivan 20 završava svrhom pisanja knjige, što bi bio njezin logičan zaključak, ali postoji još jedno poglavlje. Dvadeset prvo poglavlje počinje povratkom nekih učenika u Galileju i Petrovim prijedlogom da provedu noć na jezeru. Izgleda kao da su se stara vremena vratila i učenici se vraćaju svojem starom poslu, ribolovu. Ali ništa ne ulove cijelu noć.

Ujutro im tajanstveni stranac na obali kaže da bace mreže s desne strane lađice. Tada hvataju toliko ribe da ne mogu izvući mreže. To podsjeća na početak njihove službe s Isusom (vidi Luka 5,1-11). Ivan istog trenutka prepoznaje Isusa i to kaže Petru, koji odmah skače u vodu i pliva prema obali.

Isus zatim postavlja Petru tri pitanja koja se tiču ljubavi prema Učitelju. Prije raspeća Petar je odlučno tvrdio da bi položio svoj život za Isusa (Ivan 13,37). Tada je Isus prorekao da će Ga se triput odreći (Ivan 13,38). Na ovom sastanku u Galileji Petar ne nastupa tako samouvjereno, već odgovor prepušta Isusu: “Gospodine, ti znaš sve. Ti znaš da te ljubim.” (Ivan 21,17)

Neki zapažaju da Isus upotrebljava glagol agapao, što znači “ljubiti”, kada ispituje Petra (osim posljednji put), a Petar svaki put odgovara s fileo, što znači “ljubiti”, ali samo u prijateljskom smislu. To bi podrazumijevalo da Petar još nije dostigao uzvišeniju vrstu ljubavi.

Ali u srži Petrovog odgovora je poniznost. Imajući neprestano pred očima svoj nedavni pad, Petar je vjerojatno zato upotrijebio manje snažan izraz ne usuđujući se iznositi neke krupne tvrdnje o sebi. To je poniznost koju Isus odobrava i koja je presudna za Petrov povratak u službu. Bez sumnje, poniznost je jedna od najviših vrlina za službu jer u žarište dovodi Isusa Krista, a ne svoje “ja”.

Petrov povratak i njegova uloga vođe u prvoj Crkvi najjači su dokaz u prilog činjenici da je Isus ustao iz mrtvih. Jer bilo bi teško objasniti tu Petrovu istaknutu ulogu da ga Isus nije, u prisutnosti ostalih učenika, vratio u službu.

`Zašto je poniznost toliko važna za svakoga tko upozna Gospodina? U svjetlu križa, na što bi bilo tko od nas mogao biti ponosan? `
