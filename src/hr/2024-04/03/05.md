---
title: 'Teme Koje Se Ponavljaju — Vjerovanje/Nevjerovanje'
date: 16/10/2024
---

`Pročitajte Ivan 3,16-21; 9,35-41; 12,36-46. Kako se u tim redcima ponavlja tema o vjerovanju/nevjerovanju, koju nalazimo u Proslovu?`

U Evanđelju po Ivanu čovječanstvo je podijeljeno u dvije velike skupine — na one koji vjeruju u Isusa i prihvaćaju Ga kao Mesiju, i one koji, iako su imali priliku povjerovati, to ne čine.

Jedanaestorica učenika je u prvoj skupini, kao i neki drugi, poput Nikodema (koji sporo dolazi do vjere), žene na zdencu i slijepca od rođenja. U drugoj skupini su farizeji i veliki svećenici, koji su prisustvovali hranjenju pet tisuća ljudi, pa čak i jedan učenik, Juda.

Zanimljivo je da se sama ta riječ, imenica “vjera/vjerovanje” (grč. pistis), nijedanput ne spominje u Evanđelju po Ivanu. Međutim, glagol “vjerovati” (pisteuo) pojavljuje se 98 puta, dok se u cijelom Novom zavjetu pojavljuje 241 put! Taj glagol je velika tema u Evanđelju po Ivanu. A sama upotreba glagola umjesto imenice upućuje na vrlo aktivan pristup kršćanstvu. Onaj tko vjeruje u Isusa, nešto čini. Vjera se izražava načinom života, a ne samo vjerovanjem. Kao što znamo, i đavao vjeruje u Isusa (vidi Jakov 2,19).

Glavna razlika između tih dviju skupina u Evanđelju po Ivanu ogleda se u načinu na koji se odnose prema Isusu. Vjernici, ili oni koji to tek postaju, pokazuju otvorenost prema Njemu, čak i kada im se On suprotstavlja ili ih kori. Oni dolaze k Isusu i ne bježe. On je Svjetlo koje ih obasjava. I tako vjerom, vjerujući, oni postaju Božja djeca.

Nevjernici, s druge strane, obično pristupaju Isusu da bi se prepirali s Njim. Prikazani su kao oni koji više vole tamu nego svjetlo. Teško prihvaćaju Njegove riječi, ili smatraju da On narušava stare običaje i ne ispunjava njihova očekivanja. Zauzimaju osuđivački stav prema Njemu, umjesto da dopuste Njegovom svjetlu da ih ocjenjuje i da im sudi. Takav stav, naravno, uvijek se viđao među vjerskim poglavarima koji su, u idealnom slučaju, kao duhovni vođe naroda, trebali prvi prihvatiti Isusa.

`Na koje načine vi svoju vjeru u Isusa provodite u život, nasuprot čisto razumskom zaključivanju da je On Mesija? Zašto je važno spoznati tu razliku? (Vidi Matej 7,21-23.)`
