---
title: 'Riječ Je Postala Tijelo'
date: 14/10/2024
---

`Pročitajte Ivan 1,1-3.14. Što je Isus, Bog osobno, učinio — i zašto je to najvažnija istina koju možemo spoznati?`

Ivan ne počinje svoje evanđelje imenom “Isus”, niti Njegovom ulogom kao Mesije/Krista, već pojmom logos. U vrijeme kada je Ivan pisao, izrazom logos služile su se različite filozofije, pozivajući se na racionalni ustroj svemira ili na samu ideju logike i razuma.

Također, učenje utjecajnog grčkog filozofa Platona dijelilo je stvarnost na dva kraljevstva. Jedno je nebesko i nepromjenjivo, u kojem postoji apsolutno savršenstvo. Drugo je ovdašnje kraljevstvo — propadljiva, promjenjiva, nesavršena slika savršenog kraljevstva odozgo, bez obzira na to gdje se ono navodno nalazi. (Platon nikad nije odgovorio na to pitanje.) Neke filozofije prepoznaju logos kao apstraktnog posrednika između vječne stvarnosti i ovdašnje, propadljive zemaljske stvarnosti.

Međutim, Ivan se koristi tim izrazom u sasvim drugačijem smislu. On tvrdi da istina, logos, nije neki nejasan i nestvaran pojam koji lebdi između neba i zemlje. Logos je osoba — Isus Krist, koji je postao tijelo i boravio među nama (Ivan 1,14).

Za Ivana logos je Božja Riječ. Što je još važnije, Bog je progovorio, On se otkrio čovječanstvu na najradikalniji način — Bog je postao jedan od nas.

U Evanđelju po Ivanu logos predstavlja vječnog Boga koji ulazi u prostor i vrijeme, koji govori, djeluje i uspostavlja odnose s ljudima. Vječni Bog postao je ljudsko biće, jedan od nas.

U Ivanu 1,14 apostol kaže da je “Riječ [logos] tijelom postala i nastanila se među nama”. Izvorna grčka riječ prevedena kao “nastanila se” znači “razapela šator”. Ivan upućuje na Postanak 25,8, gdje Bog kaže Izraelcima da Mu načine Svetište, strukturu u obliku šatora, kako bi mogao prebivati među njima. Na isti način, svojim utjelovljenjem, Isus, uzvišeni Božji Sin, ušao je u ljudsko tijelo, zaklanjajući svoju slavu da bi ljudi mogli doći u dodir s Njim.

`Zadržite se na značenju onoga o čemu Ivan ovdje piše. Bog osobno, Stvoritelj, postao je ljudsko biće, jedan od nas, i živio je ovdje među nama. (Nismo još ni došli do toga da je On i umro za nas!) Što nam to govori o Božjoj ljubavi prema čovječanstvu? Zašto bismo iz te nevjerojatne istine trebali crpsti tako mnogo utjehe?`
