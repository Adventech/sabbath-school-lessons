---
title: 'Za Daljnje Proučavanje'
date: 18/10/2024
---

U knjizi Ellen G. White Isusov život pročitajte poglavlje “Bog je s nama”, str. 7—13 (u izvorniku 19—26).

“Gospodin Isus Krist, uzvišeni Sin Božji, postojao je od vječnosti, kao posebna Osoba, a opet jedno s Ocem. On je bio slava Neba koja sve nadmašuje. On je bio zapovjednik nebeskih bića, a obožavanje anđela primao je kao svoje pravo. Nije se otimao s Bogom oko toga. (Citiran biblijski redak: Izreke 8,22-27).

Ima svjetla i slave u istini da je Krist bio jedno s Ocem još prije nego što su postavljeni temelji ovoga svijeta. To je svjetlo koje svijetli na tamnom mjestu obasjavajući ga božanskom, izvornom slavom. Ta istina, beskrajno tajanstvena, koja objašnjava druge tajanstvene i neobjašnjive istine, sakrivena je u svjetlu koje se ne može dokučiti niti mu se može pristupiti.” (Ellen G. White Comments, The Seventh-day Adventist Bible Commentary, sv. 5, str. 1126)

“Isus je rekao: ‘A ja, kad budem podignut sa zemlje, sve ću ljude privući k sebi.’ (Ivan 12,32) Krist se mora objaviti grešniku kao Spasitelj koji umire za grijehe svijeta; i dok gledamo Božje Janje na golgotskom križu, tajna otkupljenja počinje se otkrivati našemu umu, a Božja dobrota počinje nas voditi na pokajanje. Umrijevši za grešnike, Krist je pokazao nepojmljivu ljubav. I dok grešnik promatra tu ljubav, ona mu omekšava srce, utječe na um i pridonosi skrušenosti duše. … Ali kad god se ljudi pokušavaju popraviti, s iskrenom željom da čine dobro, pokreće ih Kristova sila. Na dušu djeluje utjecaj kojega nisu ni svjesni, savjest se budi i u životu dolazi do vidljive promjene. I kad ih Krist privuče da gledaju Njegov križ, da promatraju Raspetoga zbog njihovih grijeha, tada se u njihovu savjest upisuju Zapovijedi.” (Ellen G. White, Put Kristu, str. 25,26; u izvorniku 26,27)

**Pitanja za razgovor**

`1.	Zašto Ivan na početku svojeg evanđelja govori o Isusu uulozi Stvoritelja? Što nam to otkriva o važnosti stvaranja za cjelokupnu teologiju? Zašto je, dakle, važno da imamo ispravno razumijevanje stvaranja, u skladu s onim što je otkriveno u Svetom pismu?`

`2.	Zadržite se više na pitanju postavljenom u odsjeku od nedjelje. Što bi bilo s križem da je na njemu, umjesto vječnog Boga, umrlo neko stvoreno biće? Što bismo izgubili ako bi Isus bio bilo tko drugi osim vječnog Boga?`
