---
title: 'U Početku — Božanski Logos'
date: 13/10/2024
---

`Pročitajte Ivan 1,1-5. Što nam se ovdje otkriva o Riječi, Isusu Kristu?`

Evanđelje po Ivanu počinje ovom nevjerojatnom mišlju: “Prije postanka svijeta bila je Riječ. Riječ je bila s Bogom i Riječ je bila Bog.” (Ivan 1,1 — Suvremeni hrvatski prijevod) Ta jedna rečenica sadrži dubinu misli koje teško možemo razumjeti.

Prvo, evanđelist upućuje na izvještaj o stvaranju u Postanku 1,1: “U početku...” Riječ je već bila tu prije nastanka svemira. Dakle, Ivan potvrđuje Isusovo vječno postojanje.

Drugo, “... i Riječ bijaše kod Boga.” U Ivanu 1,18, pisac napominje da je On Riječ “u krilu Očevu”. Koliko god mi pokušavali sebi predočiti što to točno znači, jedno je sigurno — Isus i Otac iznimno su bliski.

A onda Ivan kaže: “I Riječ bijaše Bog.” Ali kako Riječ može biti s Bogom i u isto vrijeme Bog? Odgovor se krije u grčkoj gramatici. U grčkom jeziku postoji određeni, ali ne i neodređeni član. Dakle, za nas je važno da grčki određeni član ukazuje na posebnost, na neki poseban predmet ili osobu.

U izrazu “riječ bješe kod Boga”, riječ “Bog” ima član te, prema tomu, upućuje na određenog pojedinca — Oca. Riječ je bila s Ocem. U izrazu “i Riječ bijaše Bog”, riječ Bog nema član, što u takvom obliku ukazuje na karakteristike božanstva. Isus je Bog — ne Otac, ali još uvijek je uzvišeni Sin Božji, druga Osoba Božanstva.

Apostol potvrđuje to shvaćanje, jer u Ivanu 1,3.4 kaže da je Isus Stvoritelj svega što je stvoreno. Sve ono što prije nije postojalo, a onda je došlo u postojanje, došlo je samo po Isusu, Bogu Stvoritelju.

“Gospodin Isus Krist bio je jedno s Ocem od vječnih vremena; On je bio ‘otisak njegove biti’, otisak Njegove veličine i veličanstva, ‘odsjev njegova sjaja’ (Hebrejima 1,3).” (Ellen G. White, Isusov život, str. 7; u izvorniku 19)

`Zašto je Kristovo puno božanstvo tako važan dio naše teologije? Što bismo izgubili da je Isus, u bilo kojem smislu, samo stvoreno biće? Iznesite svoj odgovor u subotu u razredu i budite spremni razgovarati o tome zašto je Kristovo vječno božanstvo tako važno za našu vjeru.
`
