---
title: 'Teme Koje Se Stalno Ponavljaju — Slava'
date: 17/10/2024
---

`Pročitajte Ivan 17,1-5. Što je Isus mislio kad je rekao: “Oče, došao je čas! Proslavi Sina svoga, da i Sin tvoj proslavi tebe.”?`

U jučerašnjem proučavanju razmotrili smo zemaljsku, ljudsku stranu izvještaja u Evanđelju po Ivanu, sa sukobom i uzajamnim međudjelovanjem ljudi — izvještaj koji se uvijek vrti oko toga tko je Isus i što On radi. U današnjem proučavanju usredotočit ćemo se na božansku, kozmičku stranu izvještaja, koji također nalazimo u Evanđelju po Ivanu.

Proslov počinje tom kozmičkom stranom izvještaja. Isus je predstavljen kao uzvišeni Božji Sin, Stvoritelj svemira. I opet, sve ono što nekada nije postojalo, a onda je došlo u postojanje, došlo je samo po Isusu. “Sve je po njoj [Riječi] postalo i ništa što je postalo nije bez nje postalo.” (Ivan 1,3) A u nastavku se govori o slavi koja se ogleda u tome što je On postao ljudsko biće utjelovljenjem (Ivan 1,14). Ivan se koristi izrazima “slava” (doksa, svjetlost, sjaj, slava, čast) i “proslaviti” (doksazo, hvaliti, ukazati čast, veličati, proslaviti) u oba slučaja — i kad govori o primanju počasti od ljudi, ali i o primanju slave i počasti od Boga.

Ideja o proslavljanju Isusa u Evanđelju po Ivanu povezana je s pojmom “Njegovog časa”, to jest s trenutkom Njegove smrti (usporedi Ivan 2,4; 7,30; 8,20; 12,23-27; 13,1; 16,32; 17,1). Križ je Njegov čas slave.

Ta zamisao je prilično paradoksalna s obzirom na to da je raspeće bilo najsramniji i krajnje ponižavajući način provođenja smrtne kazne u starorimskom svijetu. Taj nevjerojatni kontrast, Bog na križu, oslikava preplitanje ljudskog toka iznošenja događaja s božanskim.

Na ljudskoj razini Isus je umro u agoniji, kao prezreni zločinac koji u trenutku slabosti vapi: “Bože moj, Bože moj! Zašto si me ostavio?” Ta ljudska, mračna strana križa posebno je prikazana u Evanđelju po Mateju i Marku (Matej 27,46; Marko 15,34)

A druga, slavna strana križa posebno je prikazana u Evanđelju po Luki i Ivanu (Luka 23,32-47; Ivan 19,25-30). To je mjesto spasenja i milosti gdje se Božji Sin predaje u ruke svojem Ocu.

Kakva ironija — Božja najveća slava otkriva se u Njegovoj najvećoj sramoti — dok sve grijehe svijeta nosi u sebi.

`Razmislite zašto je bilo potrebno nešto tako drastično — Bog na križu — da bismo mi bili spašeni od grijeha. Kako nam to pokazuje kakvo je grijeh zlo?`
