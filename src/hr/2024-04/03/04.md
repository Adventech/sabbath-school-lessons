---
title: 'čuti Ili Ne čuti Riječ'
date: 15/10/2024
---

`Pročitajte Ivan 1,9-13. Kakvu grubu stvarnost Ivan ovdje opisuje kada je riječ o tome kako su ljudi uzvratili Isusu?`

Proslov u Ivanu 1,1-18 ne govori samo o tome tko je Isus Krist, Riječ (logos), već i kako su se ljudi u svijetu ponijeli prema Njemu. U Ivanu 1,9 On je nazvan “Svjetlom istinitim” koje obasjava svakog čovjeka koji dolazi na svijet. To svjetlo osvjetljava svijet čineći ga razumljivim. Pisac C. S. Lewis to je ovako izrazio: “Vjerujem u kršćanstvo kao što vjerujem da je sunce izišlo ne samo zato što ga vidim, već i zato što vidim sve ostalo.” (“Is Theology Poetry?”, Samizdat University Press, 2014., str. 15, prvi put objavljeno 1944.)

Razmotrimo također značenje onoga što je rečeno u Ivanu 1,9. Svjetlo dopire do svakoga, ali nije za svakoga dobrodošlo. Kao što ćemo vidjeti u sutrašnjem proučavanju, glavna tema Evanđelja po Ivanu je način na koji ljudi prihvaćaju ili odbacuju Isusa. Ta tema počinje ovdje. Žalosna istina koja se stalno ponavlja jest da je Mesija došao u vlastiti narod, Izrael, a da Ga ipak mnogi nisu prihvatili kao Izbavitelja.

U Rimljanima 9—11 Pavao se bavi istom tragičnom temom, činjenicom da su mnogi Židovi odbacili Isusa. Ali on ne završava u negativnom tonu, već kaže da će isto tako mnogi Židovi, zajedno s poganima, prihvatiti Isusa kao Mesiju. Pavao zapravo opominje nekadašnje pogane da se ne uzdižu iznad Židova. “Ako si ti odsječen od divlje masline, kojoj si po prirodi pripadao, i protiv prirode pricijepljen na pitomu maslinu, koliko će se lakše pricijepiti na vlastitu maslinu oni koji joj po prirodi pripadaju.” (Rimljanima 11,24)

U sličnom tonu Ivan kaže da će svi koji prime Isusa kao svojeg Spasitelja postati Božja djeca. Do toga dolaze na osnovi vjerovanja u Njegovo ime (vidi  Ivan 1,12.13).

U tome se ogleda povezanost između Proslova i Zaključka ovog Evanđelja. U Ivanu 20,31 apostol otkriva zašto ga je napisao — da bismo vjerovali da je Isus Krist Božji Sin, i da vjerujući imamo život u Njegovo ime. Dakle, Proslov i Zaključak čine svojevrsno jedinstvo, povezane misli koje zaokružuju sve što se događa između njih. Ta povezanost upućuje na sveobuhvatni cilj Evanđelja po Ivanu — da se ljudi spase vjerom u Isusa Krista kao svojeg Spasitelja.

`Kako se vaš život promijenio zahvaljujući tomu što ste postali Božji sin ili kći?`
