---
title: 'Sion — Dom Svih Naroda'
date: 12/03/2024
---

`Pročitajte Psalam 87,1.2. Što čini Sion tako cijenjenim mjestom?`

Psalam 87 je hvalospjev koji slavi Sion kao Božji posebno izabrani i voljeni grad. Temelj Božjeg hrama nalazi se na gori Sionu (Psalam 2,6; Psalam 15,1). Na svršetku vremena Sion će se uzdići iznad svih gora ukazujući na Gospodnju vlast nad cijelim svijetom (Psalam 99,2; Izaija 2,2; Mihej 4,1). Psalam 87 govori o Sionu kao o “gorama” da bi istaknuo njegovu veličanstvenost (Psalam 133,3). Bogu su draža vrata Siona “nego svi šatori Jakovljevi” (Psalam 87,2), čime se naglašava da Sion nadvisuje sva druga mjesta u Izraelu u kojima se u prošlosti okupljao Božji narod, kao što su bili Šilo i Betel. Dakle, ovaj psalam potvrđuje da se pravo bogoslužje odvija na mjestu i na način koji sam Bog propisuje.

`Pročitajte Psalam 87,3-7. Koje su slavne riječi izgovorene o Sionu?`

Slava Siona privlači sve narode Bogu i tako se granice Božjeg kraljevstva šire dok ne obuhvate cijeli svijet. Obratite pozornost na činjenicu da Bog prema drugim narodima ne postupa kao prema građanima drugog reda, budući da je Sion prikazan kao mjesto duhovnog rođenja svih naroda koji prihvaćaju Boga kao svojeg Spasitelja.

Upis pojedinaca u matične knjige vršen je prema mjestu rođenja (Nehemija 7,5; Luka 2,1-3). Psalam triput kaže da su narodi rođeni u Sionu, što znači da im Bog daje novi identitet i sve prednosti zakonito rođene sionske djece (Psalam 87,4-6).

Psalam 87 ukazuje na spasenje Hebreja i pogana, i na njihovo ujedinjenje u jednu crkvu zahvaljujući Kristovoj službi otkupljenja (Rimljanima 3,22; Rimljanima 10,12; Galaćanima 3,28.29; Kološanima 3,11). Slika blagostanja Siona koju nalazimo u ovom psalmu podsjeća na Danielovo viđenje Božjeg kraljevstva koje postaje golema planina što ispunjava svu zemlju (Daniel 2,34.35.44.45), i na Isusovu usporedbu o Božjem kraljevstvu kao golemom drvetu koje ugošćuje ptice nebeske (Matej 13,32).

`Na koji način Sion koji pripada svim ljudima nalazi svoje ispunjenje u Velikom nalogu danom Crkvi — da propovijeda Radosnu vijest svakom narodu (Matej 28,18-20)? Kako se ta misao uklapa u naš poziv da propovijedamo vijesti trojice anđela?`