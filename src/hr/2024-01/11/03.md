---
title: 'Molite Za Mir Jeruzalemu'
date: 11/03/2024
---

`Pročitajte Psalam 122,1-5. Kako se vjernici osjećaju po dolasku u Jeruzalem? Što se nadaju naći u Jeruzalemu?`

Psalam 122 izražava uzbuđenje hodočasnika po njihovom dolasku u Jeruzalem. Hodočašća u Jeruzalem bila su radosni događaji, kada se Božji narod triput godišnje okupljao da bi proslavio Božju dobrotu prema njima u prošlosti i sadašnjosti (Ponovljeni zakon 16,16). Jeruzalem je bio središte života naroda jer su se u njemu nalazili “svjedočanstvo Izraelu” (Psalmi 122,4 — Varaždinska Biblija) i “prijestolja i sudišta” (Psalmi 122,5 — Suvremeni hrvatski prijevod). Izraz “svjedočanstvo Izraelu” odnosi se na Svetište koje se katkad nazivalo “Prebivalište svjedočanstva” (Brojevi 1,50), i u kojem se nalazio “Kovčeg svjedočanstva” (Izlazak 25,22 — Varaždinska Biblija). Prijestolja postavljena za suđenje opisuju pravosudni sustav u Jeruzalemu (2. Samuelova 8,15). Dakle, hodočašće je bilo vrijeme kada se mogla tražiti i dobiti pravda. Vjernost Bogu nikad se nije smjela razdvajati od dijeljenja pravde ljudima.

`Pročitajte Psalam 122,6-9. Koja je bila glavna molitva Božjeg naroda?`

Molitva za mir Jeruzalema priziva Božje blagoslove na grad i njegove stanovnike i ujedinjuje vjernike, tako da se mir širi među njima (Psalam 122,8). Jeruzalem može biti grad mira samo ako vlada mir između Boga i Njegovog naroda, kao i među samom Božjom djecom. Dakle, molitva za mir Jeruzalema upućuje poziv pripadnicima Božjeg naroda da žive u miru s Bogom i jedni s drugima. Mir Jeruzalema donosi blagostanje narodu (Psalam 147,12-14).

Ovaj nas psalam uči da molitva za blagostanje zajednice vjernika treba biti glavni predmet molitava Božje djece, jer samo snažan i ujedinjen Božji narod može objaviti ovom svijetu Radosnu vijest o Božjem miru i spasenju (Ivan 13,34.35).

Molitva za mir Jeruzalema i danas je prednost i odgovornost vjernika jer održava živom nadu u dolazak Božjeg kraljevstva mira na svršetku vremena, što će obuhvatiti ne samo grad Jeruzalem, već cijeli svijet (Izaija 52,7; Izaija 66,12.13; Otkrivenje 21-22).

`Na koje praktične načine mi kao narod možemo danas postići sklad među sobom?`