---
title: 'Postojani Kao Gora Sion'
date: 14/03/2024
---

`Pročitajte Psalam 125,1.2. Kako su ovdje opisani oni koji se uzdaju u Boga?`

Oni koji se uzdaju u Jahvu uspoređuju se s gorom Sion, simbolom postojanosti i snage. Veličanstveni pogled na planine što okružuju grad Jeruzalem pomogao je psalmistu da postane svjestan sigurnosti koju pruža božanska zaštita (Psalam 5,13; Psalam 32,7.10). Za razliku od planina kojima vladaju zli i koje se ruše u more (Psalam 46,3), zadivljujuća izdržljivost planine na kojoj je sagrađen Jeruzalem ulijeva duboko povjerenje. Pouzdanje u Božju zaštitu zahtijeva još veću smjelost pri suočavanju s bolnom stvarnošću u kojoj se čini da zlo tako često pobjeđuje. Ipak, čak i usred svega tog zla, Božji narod može imati nadu.

`Pročitajte Psalam 125,3-5. Što je kušnja za pravedne? Koja se pouka u tome nalazi za nas?`

Božja djeca mogu biti obeshrabrena uspjehom zlih i možda čak doći u napast da slijede njihove putove (Psalam 73,2-13; Psalam 94,3). Čak ni vrhunska postojanost gore Sion ne može pružiti sigurnost onima koji odbacuju Jahvu. Ljudima je i dalje dana sloboda da pružaju “ruke za bezakonjem” (Psalam 125,3) i da “na krive skreću putove” (Psalam 125,5). Ali Jahve je pravedan i sudit će pojedincima koji ustrajavaju u pobuni zajedno s ostalim nepokajanim grešnicima.

Tu nalazimo poziv Božjem narodu da ostane nepokolebljiv u vjeri i uzdanju u Jahvu, poput gore Sion koja je njihov čvrsti zaklon. Dakle, bez obzira na to što ne razumijemo sve što se događa, još uvijek se možemo uzdati u Božju dobrotu.

“Pojavljivanje grijeha na svijetu, Kristovo utjelovljenje, novorođenje, uskrsnuće i mnogi drugi biblijski predmeti, predočavaju tajne, preduboke da bi ih ljudski um mogao objasniti ili čak potpuno shvatiti. Ali nemamo razloga sumnjati u Božju riječ. … Na sve strane nailazimo na čuda koja nadmašuju moć našega shvaćanja. Smijemo li onda biti iznenađeni što i u duhovnom svijetu ima tajni koje ne možemo dokučiti? Poteškoća je zapravo u slabosti i ograničenosti ljudskog uma. Bog nam je u Pismu pružio dovoljno dokaza o božanskoj naravi Svetih spisa i ne smijemo sumnjati u Njegovu Riječ samo zato što ne možemo razumjeti sve tajne Njegove providnosti.” (Ellen G. White, Put Kristu, str. 106,107)