---
title: 'Jedan Je Dan U Dvorima Tvojim Bolji Od Tisuću Drugih'
date: 10/03/2024
---

`Pročitajte Psalam 84,2-5. Zašto psalmist čezne za Svetištem?`

Psalmist “gine” u želji da Svetište učini svojim stalnim prebivalištem kako bi zauvijek mogao biti blizu Boga (Psalam 84,2.3). Božja živa prisutnost (Psalam 84,3) čini Svetište jedinstvenim mjestom. U Svetištu vjernici mogu gledati “milinu Jahvinu” (Psalam 27,4; vidi također Psalam 63,3) i nasititi se “svetošću tvoga Hrama” (Psalam 65,5). U Psalmu 84 najveća sreća postiže se u odnosu s Bogom, što se ogleda u slavljenju Boga (Psalam 84,5), nalaženju snage u Njemu (Psalam 84,5) i povjerenju u Njega (Psalam 84,13). Svetište je mjesto gdje se takav odnos njeguje u bogoslužju i zajedništvu s drugim vjernicima. Živa prisutnost Boga u Svetištu pruža vjernicima uvid u Božje slavno kraljevstvo i sliku vječnog života.

`Pročitajte Psalam 84,6-13. Tko još može biti blagoslovljen preko Svetišta?`

Božji blagoslovi zrače iz Svetišta i tako dopiru najprije do onih koji služe u njemu (Psalam 84,5), zatim do hodočasnika koji su na putu k njemu (Psalam 84,6-11) i na kraju do svih krajeva zemlje. Očekivanje susreta s Bogom u Svetištu jača vjeru hodočasnika (Psalam 84,7). Dok snaga običnog putnika slabi pod teretom zamornog putovanja, snaga hodočasnika koji idu u Svetište sve više raste što se više približavaju svojem cilju.

Čak i kada su fizički udaljena od Svetišta, Božja djeca nose njegov pečat tako što žive u nedužnosti (Psalam 84,12), čime se odlikuju pravedni koji ulaze u Gospodnje Svetište (Psalam 15,1.2). Jahve se naziva “suncem”, što pokazuje da se blagoslovi iz Svetišta, poput sunčevih zraka, pružaju do svih krajeva zemlje (Psalam 84,12). Dakle, oni koji vjerom prebivaju s Bogom, primaju Njegovu milost bez obzira na to gdje se nalaze.

`Pročitajte Otkrivenje 21,3. Koja nam se nada tu otkriva, a koju vidimo i u zemaljskom Svetištu? Možemo li sada uopće zamisliti kako će to iskustvo izgledati?`