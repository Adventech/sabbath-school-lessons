---
title: 'Sigurnost I Mir Siona'
date: 13/03/2024
---

`Pročitajte Psalam 46,3-9. Kako je svijet ovdje pjesnički opisan?`

Psalam 46 slikovito opisuje ovaj svijet koji je u previranju, i dočarava ga slikama elementarnih katastrofa nezapamćenih razmjera (Psalam 46,3.4). Slika uzburkanih voda često prikazuje pobunjene narode i razne probleme koje zli izazivaju u svijetu (Psalam 93,3.4; Psalam 124,2-5). Slike elementarnih nepogoda u Psalmu 46 prikazuju i narode koji uzajamno ratuju (Psalam 46,7).

Tu je očito riječ o svijetu koji ne poznaje Boga jer je Bog usred svojeg naroda, a tamo gdje Bog prebiva, obiluje mir (Psalam 46,5.6). Međutim, iako ovaj svijet odbacuje Boga, On ne napušta ovaj svijet. On je prisutan u svijetu tako što je među svojim narodom. Drugim riječima, koliko god stvari izgledale loše, Bog je ipak prisutan ovdje, u svijetu, i mi možemo crpiti nadu i ohrabrenje iz poznavanja te temeljne istine.

Jahve koji je savršeno utočište, izvor je trajnog mira i sigurnosti Siona. Riječ “neka” ističe sigurnost Siona u Psalmu 46,4. Neka nemir vlada u svijetu, Božji narod je ipak siguran. To pokazuje da mir nije rezultat potpune odsutnosti kušnje, već Božji dar Njegovoj djeci koja se uzdaju u Njega. Potpuno povjerenje u Boga može Božjem djetetu pružiti mir i sigurnost usred oluje (Matej 8,23-27). Međutim, postavlja se pitanje: hoće li Bog zauvijek prepuštati svijet njegovim lošim odlukama i postupcima?

`Pročitajte Psalam 46,7-12. Kako Bog odgovara na nasilje i razaranje u svijetu?`

Bog odgovara s takvim negodovanjem da Njegova Riječ koja je stvorila Zemlju, sada čini da se Zemlja rastapa (Psalam 46,7). Ipak, to rastapanje ne završava uništenjem, već obnovom. Zapazite da Bog širi svoj mir sa Siona do svih krajeva zemlje. Bog će prekinuti sve ratove i zaustaviti uništenje kojim se zli narodi koriste da bi tlačili svijet (Psalam 46,10). To je velika nada koju imaju kršćani i koja će se ostvariti prigodom Isusovog drugog dolaska.

`Kako možemo imati mir i uzdati se u Boga usred ovog svijeta koji je prepun nemira?`