---
title: 'Kosti Moje Ne Bjehu Ti Sakrite'
date: 21/01/2024
---

`Pročitajte Psalam 139,1-18. Kako se ovdje na pjesnički način opisuje Božja sila (Psalam 139,1-6), prisutnost (Psalam 139,7-12) i dobrota (Psalam 139,13-18)? Što ta Božja veličina govori o Njegovim obećanjima?`

Jeste li ikada željeli nekome pomoći ali niste imali sredstava? Slično tomu, neki ljudi su možda pokušali vama pomoći, ali nisu razumjeli vaše potrebe. Za razliku i od najljubaznijih ljudi i onih s najboljim namjerama, Bog ima savršeno znanje o nama i našim prilikama, a i dovoljno sredstava i načina da nam pomogne. Prema tomu, Njegova obećanja o pomoći i izbavljenju nisu neka isprazna tlapnja, već čvrsta uvjerenja.

Božje poznavanje psalmista tako je veliko i jedinstveno da ga čak ni utroba njegove majke nije mogla sakriti od Boga (Psalam 139,13.15). Božansko znanje odnosi se na vrijeme (Psalam 139,2), nutarnje biće (Psalam 139,2.4) i prostor (Psalam 139,3) — cjelokupno postojanje psalmista. Božje čudesno znanje rezultat je Njegove stvaralačke aktivnosti i dubokog poznavanja ljudi, a ogleda se u Njegovoj brizi za njih.

Divna istina da nas Bog prisno poznaje ne bi nas trebala uplašiti, već privući k Isusu i onomu što je On za nas postigao na križu. Jer na osnovi vjere u Isusa darovana nam je Njegova pravednost, pravednost samog Boga (Rimljanima 3,5.21).

Božja prisutnost naglašava se tako što se On prikazuje kako dopire čak i u “Podzemlje” (šeol, grob) i “tminu” (Psalam 139,8.11.12), mjesta koja se obično ne povezuju s Božjim prebivanjem (Psalam 56,14). Njegova prisutnost dočarava se također kao podizanje “na krilima zore” (istok) i preseljenje “moru na kraj” (zapad) (Psalmi 139,9). Te slike prenose istinu da ne postoji mjesto u svemiru gdje bismo mogli biti izvan Božjeg domašaja. Premda Bog nije dio svemira, kao što neki vjeruju, On je blizak svemu što se u njemu nalazi ne samo zato što je sve stvorio, već i zato što sve održava (vidi Hebrejima 1,3).

Kao Onaj koji zna sve o nama, Bog nam može pomoći i promijeniti nas. Obnovljeno razumijevanje Njegove veličine izaziva kod psalmista izljev oduševljenja u obliku hvalospjeva i još jače povjerenje u Boga. On pozdravlja božansko ispitivanje kao sredstvo koje može ukloniti iz njegovog života sve što opterećuje njegov odnos s Bogom.

`Nekima bi pomisao da Bog zna toliko o njima, čak i o njihovim najmračnijim tajnama, mogla biti prilično zastrašujuća. Zašto je u vezi s tim Evanđelje naša jedina nada?`