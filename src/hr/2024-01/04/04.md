---
title: 'Jahve Je Zaklon U Nevolji'
date: 23/01/2024
---

`Pročitajte sljedeće retke: Psalam 17,7-9; Psalam 31,2-4; Psalam 91,2-7. Što psalmist radi u vrijeme nevolje?`

Psalmist nailazi na razne teškoće i u njima se obraća Bogu koji je njegov zaklon u svakoj nevolji. Povjerenje podrazumijeva svjesno priznavanje Božje vlasti nad nečijim životom u svim okolnostima. Ako se povjerenje ne pokaže u nevolji, onda ono i ne postoji.

Svjedočenje psalmista: “Reći ću Gospodu: Utočište moje i utvrdo moja, Bože moj u koga se uzdam!” (Psalam 91,2 — Varaždinska Biblija) izvire iz njegovog prethodnog iskustva s Bogom, a sada doprinosi jačanju njegove vjere u budućnosti. Psalmist Boga naziva Višnjim i Svemogućim (Psalam 91,1.2) imajući na umu Njegovu nenadmašnu veličinu.

Sigurnost koju čovjek može naći u Bogu psalmist opisuje kao “zaštitu”, “sjenu” (Psalam 91,1), “zaklon”, “utvrdu” (Psalam 91,2), “krila”, “štit”, “obranu” (Psalam 91,4) i “boravište” (Psalam 91,9 — Varaždinska Biblija). Te su slike prikazivale sigurno mjesto u kulturi psalmista. Trebamo samo pomisliti na nepodnošljivu vrelinu sunca u tom dijelu svijeta da bismo shvatili vrijednost “sjene”, ili se prisjetiti vremena ratova u povijesti Izraela da bismo razumjeli važnost sigurnosti koju pruža zaklon ili utvrda.

Pročitajte sljedeće retke: Psalam 17,8; Matej 23,37. Koja se tu slika pojavljuje i što ona otkriva?

Jedna od metafora koja oslikava najveću prisnost odnosi se na sklanjanje “u sjenu krila tvojih” (Psalam 17,8; Psalam 57,2; Psalam 63,8). Ta metafora budi osjećaj sigurnosti i topline pozivajući se na zaštitničko ponašanje majke ptice. Bog se uspoređuje s orlom koji krilima štiti svoju mladunčad (Izlazak 19,4; Ponovljeni zakon 32,11) i s kvočkom koja skuplja piliće pod svoja krila (Matej 23,37).

`Međutim, kako se nosimo s trenucima kad nas snađe neka nesreća a mi ne osjećamo Božju zaštitu? Zašto takve traume ne znače da Gospodin nije s nama?`