---
title: 'Pomoć Iz Svetišta'
date: 25/01/2024
---

`Pročitajte sljedeće retke: Psalam 3,5; Psalam 14,7; Psalam 20,2-4; Psalam 27,5; Psalam 36,9; Psalam 61,5; Psalam 68,6.36. Odakle dolazi pomoć prema tim redcima?`

Motiv duhovnog i fizičkog zaklona i pomoći pojavljuje se posebno u kontekstu Svetišta. Svetište je mjesto gdje se nalazi pomoć, sigurnost i spasenje. Svetište pruža zaklon napaćenima. Bog brani siročad i udovice i daje snagu svojem narodu iz svojeg Svetišta. Kada “sa Siona predivnog Bog zablista” (Psalmi 50,2), objavljuju se Njegovi pravedni sudovi i počinju teći Gospodnji blagoslovi (Psalam 84,5; Psalam 128,5; Psalam 134,3).

Utočište koje se može naći u Svetištu nadmašuje sigurnost koju pruža bilo koje drugo mjesto na svijetu jer tu prebiva Bog. Sigurnost pruža Božja prisutnost, a ne samo hram kao čvrsta građevina. Isto tako i gora Sion, budući da je to gora na kojoj prebiva Jahve, nadvisuje sve planine premda je sama po sebi tek skromni brežuljak (Psalam 68,16.17; Izaija 2,2).

`“Nemamo, naime, nekoga velikog svećenika koji ne bi mogao suosjećati s našim slabostima, nego jednoga koji je iskusan u svemu (kao i mi), samo što nije sagriješio. Dakle: pristupajmo s pouzdanjem k prijestolju milosti da primimo milosrđe i nađemo milost za pravodobnu pomoć!” (Hebrejima 4,15.16) U kojem smislu ovi redci potkrepljuju ono što psalmist govori o Svetištu?`

Svetost Božjeg Svetišta navodi psalmista na priznanje da su svi ljudi grešni i potpuno nedostojni Njegove naklonosti. U tom smislu on tvrdi da se izbavljenje zasniva isključivo na Božjoj vjernosti i milosti (Psalam 143,2.9-12). Ništa od onoga što imamo u sebi ne daje nam nikakve zasluge pred Bogom. Jedino kada pokajanjem i prihvaćanjem Božje milosti i oprosta uspostave ispravan odnos s Bogom, ljudi se mogu pozvati na Božje sigurno izbavljenje. Službe u Svetištu na slikovit su način prikazivale spasenje koje nalazimo u Isusu.