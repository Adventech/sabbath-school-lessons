---
title: 'Branitelj I Izbavitelj'
date: 24/01/2024
---

`Pročitajte 1. Korinćanima 10,1-4. Kako Pavao opisuje izlazak iz Egipta? Koje duhovne pouke on ovdje nastoji iznijeti?`

`Pročitajte Psalam 114. Na koji je način ovdje opisano božansko izbavljenje izraelskog naroda iz Egipta?`

U Psalmu 114 nalazi se prekrasan pjesnički opis Božjeg čudesnog izbavljenja Njegove djece iz egipatskog ropstva. U cijelom Starom zavjetu, pa čak i u Novom, na izbavljenje iz Egipta gledalo se kao na simbol Božje moći da spasi svoj narod. I Pavao u ovim redcima u Poslanici Korinćanima na potpuno istiniti događaj gleda kao na metaforu, simbol spasenja u Isusu Kristu.

Psalam 114 također opisuje božansko izbavljenje na osnovi vlasti koju Bog kao Stvoritelj ima nad silama prirode, jer je On upravo tako spasio svoj narod tijekom izlaska. More, rijeka Jordan, planine i brda na poetski način prikazuju prirodne i ljudske sile koje su se suprotstavljale Izraelu na putu u Obećanu Zemlju (Ponovljeni zakon 1,44; Jošua 3,1417). Bog, dakle, vlada nad svima njima.

Za mnogu Božju djecu u svako vrijeme i na svakom mjestu, put do nebeskog Jeruzalema popločen je opasnostima. Ali usprkos tomu, Psalmi ih ohrabruju da svoj pogled upru iznad planina, k Stvoritelju Neba i Zemlje (Psalam 121,1).

Duh Psalma 114 ogleda se u Isusovom smirivanju oluje na jezeru i Njegovoj objavi da se Crkva nema čega bojati jer je On pobijedio svijet (Matej 8,23-27; Ivan 16,33).

Gospodnja velika djela u korist Njegovog naroda trebala bi potaknuti svu zemlju da drhti u Njegovoj prisutnosti (Psalam 114,7). To drhtanje trebalo bi se shvatiti prije kao spoznaja i obožavanje nego kao preplašenost (Psalam 96,9; Psalam 99,1). S Bogom na svojoj strani, vjernici se nemaju čega bojati.

`S kojim se mi duhovnim opasnostima kao vjernici suočavamo i kako se možemo naučiti oslanjati na Božju moć da ne bismo podlegli tim opasnostima koje prijete nama jednako kao i psalmistu?`