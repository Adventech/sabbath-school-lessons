---
title: 'Podsjećanje Na Povijest I Slavljenje Boga'
date: 04/03/2024
---

`Pročitajte Psalam 105. Koji se povijesni događaji i pouke koje se iz njih mogu izvući posebno ističu u ovom psalmu?`

Psalam 105 podsjeća na ključne događaje koji su oblikovali zavjetni odnos između Jahve i Njegovog naroda Izraela. On se usredotočuje na Božje obećanje Abrahamu da će njemu i njegovim potomcima dati Obećanu Zemlju, i kako se ovo obećanje, potvrđeno Izaku i Jakovu, djelovanjem providnosti, ispunilo preko Josipa, Mojsija i Arona, kao i u vrijeme osvajanja Kanaana. Ovaj psalam pruža nadu Božjem narodu u sva vremena jer je Božje čudesno djelovanje u prošlosti potvrda Božje nepromjenjive ljubavi prema Njegovom narodu u svim vremenima (Psalam 105,1-5.7.8).

Psalam 105 sličan je Psalmu 78 (pogledajte jučerašnji odsjek) po tome što naglašava Božju vjernost Njegovom narodu tijekom povijesti, i to s namjerom da proslavi Boga, a ljude potakne na vjernost. Međutim, za razliku od Psalma 78, Psalam 105 ne spominje grijehe naroda iz prošlosti. Svrha ovog psalma je drugačija.

U Psalmu 105 povijest se prepričava preko života najvećih izraelskih patrijarha i pritom se ukazuje na Božje vodstvo i njihovo strpljivo podnošenje nevolja. Ustrajnost i odanost patrijarha bile su bogato nagrađene. Na taj način Psalam 105 poziva ljude da se ugledaju na vjeru patrijarha i da s povjerenjem čekaju na Božje izbavljenje u svoje vrijeme.

Psalam 105 u jednom dijelu ima ton hvalospjeva (Psalam 105,1-7), čime se ističe da Božji narod treba poznavati činjenice iz svoje povijesti da bi istinski slavio Boga. Povijest pruža istodobno potvrdu naše vjere i bezbroj razloga za slavljenje Boga.

Vjernici se oslovljavaju kao Abrahamov rod i djeca Jakovljeva (Psalam 105,6), na osnovi čega se smatraju ispunjenjem Božjeg obećanja Abrahamu da će od njega načiniti veliki narod (Postanak 15,3-6). Psalmist time naglašava kontinuitet između patrijarha i sljedećih naraštaja Božjeg naroda. On također ističe da su “po svoj zemlji njegovi sudovi” (Psalam 105,7), čime opominje vjernike da ne zaborave da je “Bog naš” ujedno i uzvišeni Gospodar cijelog svijeta i da se Njegovo milosrđe proteže na sve narode (Psalam 96,2; Psalam 97,1). To je jasan poziv na odanost svim naraštajima vjernika.

`Kako mi kao adventisti sedmoga dana vidimo sebe u toj ljudskoj lozi — od Abrahama do danas? (Vidi Galaćanima 3,29) Koje pouke trebamo naučiti iz prošlosti?`