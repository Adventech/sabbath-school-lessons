---
title: 'Božja Nadmoć U Povijesti'
date: 07/03/2024
---

`Pročitajte Psalam 135. Koji su povijesni događaji istaknuti u ovom psalmu? Koje pouke psalmist izvlači iz njih?`

Psalam 135 poziva Božji narod da hvali Jahvu za Njegovu dobrotu i vjernost pokazane prigodom stvaranja (Psalam 135,6.7), tijekom povijesti spasenja Izraela u vrijeme izlaska (Psalam 135,8.9) i osvajanja Obećane Zemlje (Psalmi 135,10-12).

Jahve je pokazao svoju milost time što je izabrao izraelski narod za svoju “dragu svojinu” (Psalam 135,4). “Draga svojina” ukazuje na jedinstveni zavjetni odnos između Boga i Njegovog naroda (Ponovljeni zakon 7,6-11; 1. Petrova 2,9.10). Izbor Izraela zasnivao se na Gospodnjoj volji, tako da se Izrael nema razloga osjećati nadmoćnijim u odnosu na druge narode. Psalam 135,6.7 pokazuje da Gospodnje namjere za ovaj svijet nisu počele od Izraela, već od stvaranja. Prema tomu, Izrael bi trebao ponizno vršiti ulogu koja mu je dodijeljena u Božjim planovima za spasenje cijeloga svijeta.

Iznošenje Božjih velikih djela koja je učinio za svoj narod (Psalam 135,8-13) kulminira obećanjem da će Bog “suditi” svojem narodu i da će mu se smilovati (Psalam 135,14). Sud koji se ovdje spominje odnosi se na Božju obranu potlačenih i ubogih (Psalam 9,5; Psalam 7,9; Psalam 54,3; Daniel 7,22). Obećanje glasi da će se Jahve zauzeti za svoj narod i obraniti ga (Ponovljeni zakon 32,36). Namjera je Psalma 135, dakle, potaknuti Božji narod da se uzda u Jahvu i da ostane vjeran svojem Savezu s Njim.

Gospodnja vjernost Njegovom narodu navodi psalmista da još jednom potvrdi ništavnost idola i jedinstvenu Božju nadmoć u svijetu (Psalam 135,15-18). Oslanjanje na idole čini njihove klanjaoce beznadnim i nemoćnim kao što su i oni sami (Psalmi 135,18). Psalam pokazuje da Boga treba hvaliti kao Stvoritelja i kao Spasitelja svojeg naroda. To je divno izraženo preko dvije uzajamno dopunjujuće inačice četvrte zapovijedi iz Dekaloga (Izlazak 20,8-11; Ponovljeni zakon 5,12-15). Budući da je Božja moć koja se pokazala tijekom stvaranja i povijesti bez premca u svijetu, Božji narod uvijek se treba oslanjati na Njega i samo Njega obožavati. Mi, dakle, trebamo obožavati samo Njega kao svojeg Stvoritelja i Otkupitelja, a obožavanje bilo čega ili bilo koga drugog znači idolopoklonstvo.

`Jesmo li sigurni da nemamo neke idole u svojem životu? Zašto bi klanjanje idolima moglo biti lakše nego što mislimo?`