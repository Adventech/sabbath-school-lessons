---
title: 'Podsjećanje Na Prošlost I Pokajanje'
date: 05/03/2024
---

`Pročitajte Psalam 106. Koji se povijesni događaji i pouke koje se iz njih mogu izvući posebno ističu u ovom psalmu?`

Psalam 106 također priziva u sjećanje značajne događaje iz izraelske povijesti uključujući izlazak iz Egipta, boravak u pustinji i život u Kanaanu. On podsjeća na mrske grijehe očeva čiji je vrhunac dosegnut u naraštaju koji je odvedena u izgnanstvo. Prema tomu, ovaj psalam je gotovo sigurno napisan dok je narod bio u Babilonu, ili nakon što se vratio kući, a psalmist je, vođen Duhom Svetim, prepričao Božjem narodu te povijesne događaje zajedno s poukama koje je iz njih trebao naučiti.

I ovaj psalam, kao i mnogi drugi, ukazuje na Božju vjernost Njegovom Savezu milosti, u skladu s kojim je spašavao svoj narod u prošlosti (Psalam 106,45). U njemu se izražava nada da će Bog ponovno pokazati naklonost prema svojem narodu koji se kaje i sabrati ga između naroda (Psalam 106,47). Molba za sadašnje oslobođenje nije samo pusta želja, već molitva vjere zasnovana na dokazima o tome kako ih je Bog izbavljao u prošlosti (Psalmi 106,1-3) i na poznavanju nepokolebljivog karaktera Božje vjernosti Savezu koji je uspostavio sa svojim narodom.

Sjećanje na povijesne poraze Izraela u Psalmu 106, sastavni je dio narodnog priznanja vlastitih grijeha i spoznaje da nisu ništa bolji od svojih predaka. Sadašnji naraštaj čak priznaje da je gori od svojih predaka jer je znao za posljedice njihovih bezakonja i kako je Bog pokazivao veliko strpljenje i milost spašavajući ih, iako su nekada svjesno išli zlim putovima. Ako je to vrijedilo za njih, zapitajte se koliko više to vrijedi za nas danas koji imamo takvo otkrivenje Božjeg karaktera i Njegove spasonosne milosti kakvo se pokazalo u Isusovom životu i na križu.

Radosna je vijest u Psalmu 106 da Božja postojana ljubav uvijek premašuje ljudske grijehe (Psalam 106,8-10.30.43-46). Ključna uloga koju su Mojsije i Pinhas odigrali u odvraćanju Božjeg gnjeva upućuje na značenje Kristovog posredovanja za vjernike. Samo osobni doživljaj Božje milosti može pretvoriti jednu životnu priču iz prošlosti u našu životnu priču.

`U Psalmu 106,13 stoji: “Zaboraviše brzo djela njegova, ne uzdaše se u volju njegovu.” Možemo li se i mi ponašati na isti način u svojem životu?`