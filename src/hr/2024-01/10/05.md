---
title: 'Usporedba O Božjem Vinogradu'
date: 06/03/2024
---

`Pročitajte Psalam 80. Kako je Božji narod prikazan u ovom psalmu i za koju se veliku nadu on moli?`

Izrael je prikazan kao vinograd koji je Bog iščupao iz Egipta, zemlje ropstva, i prenio ga u Obećanu Zemlju — mjesto izobilja. Slika vinograda dočarava Božji izbor Izraela i Njegovu brigu o njemu (pročitajte također Postanak 49,11.12.22; Ponovljeni zakon 7,7-11).

Međutim, u Psalmu 80 Božji vinograd je pod Njegovom kletvom (Psalam 80,13). Proroci najavljuju uništenje vinograda kao znak Božjeg suda, jer se plod pokazao kao loš (Izaija 5,1-7; Jeremija 2,21).

Ali u Psalmu 80 autor ne razmišlja o razlozima za božanski sud. S obzirom na dubinu Božje milosti, psalmist je zbunjen što Bog svojem narodu tako dugo uskraćuje svoju prisutnost. Napetost između Božje kletve i suda s jedne strane, i Božje milosti i opraštanja s druge, izaziva kod psalmista strah da bi božanski gnjev mogao prevagnuti i potpuno uništiti narod (Psalam 80,17).

`Pročitajte Brojevi 6,22-27. Kako je taj blagoslov iskorišten u Psalmu 80?`

Pripjev psalma priziva u sjećanje Aronovo obećanje o Božjem trajnom blagoslivljanju naroda (Brojevi 6,22-27) i naglašava nadu da će Božja milost trijumfirati nad uzrocima njihovog jada: “Bože, obnovi nas, razvedri lice svoje i spasi nas!” (Psalam 80,3; vidi također Psalam 80,8.20)

Hebrejska riječ za “obnovi nas” potječe od izraza u značenju “okrenuti sudbinu”, a u Bibliji se uvijek koristi u situacijama kada Bog poziva svoj narod koji je odlutao da Mu se vrati. To je usko povezano s pojmom pokajanja, okretanja od grijeha i povratka Bogu. “I dat ću im srce da me poznaju da sam ja Jahve, da budu narod moj, a ja Bog njihov, jer će se oni svim srcem svojim opet k meni obratiti.” (Jeremija 24,7)

`Kako ste vi na svojem primjeru doživjeli pokajanje kao povratak Bogu?`