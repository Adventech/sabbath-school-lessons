---
title: 'Božja Nepromjenjiva Vjernost'
date: 03/03/2024
---

`Pročitajte Psalam 78. Koja su tri ključna povijesna razdoblja istaknuta u ovom psalmu? Koje pouke, koje se stalno ponavljaju, Asaf izvlači iz svakog od tih razdoblja?`

Ti osvrti na prošlost Izraela iznose na svjetlo Božju vjernost i nevjernost naroda. Oni bi također trebali poučiti dolazeće naraštaje da ne ponavljaju pogreške svojih predaka, već da se uzdaju u Boga i ostanu vjerni Njegovom Savezu. Psalmist se koristi povijesnim izvještajem kao usporedbom (Psalam 78,2), što znači da bi ljudi trebali duboko razmišljati o poruci tog psalma i tragati za njegovim značenjem. U Psalmu 78,2 proročki se opisuje Isusova metoda poučavanja putem usporedbi (Matej 13,34.35). Psalam se također osvrće na izlazak iz Egipta (Psalam 78,954), naseljavanje Kanaana (Psalam 78,55-64), i vladavinu kralja Davida (Psalam 78,65-72). U njemu se iznose Gospodnja slavna djela i otkrivaju posljedice kršenja Saveza od strane naroda. Izraelska povijest bilježi mnoge oblike nevjernosti naroda prema Bogu, a posebno njihovo idolopoklonstvo (Psalam 78,58).

Psalmist, međutim, naglašava gdje se nalazi korijen izraelske nevjernosti — zaboravili su što je Bog učinio za njih, nisu Mu vjerovali, iskušavali su Boga (Psalam 78,18.41.56), bunili se protiv Njega, nisu vršili Njegov Zakon, držali Njegov Savez ni Njegovo svjedočanstvo (Psalam 78,10.37.56). Naglašavajući te konkretne oblike nevjerovanja, psalmist poručuje da je odbacivanje Izraela tijekom povijesti bilo posljedica jednog jedinog grijeha, naime, što se narod nije oslanjao na Jahvu (Psalam 78,7.8). Kad čitamo taj psalam, ostajemo zapanjeni upornom tvrdoglavošću i duhovnim sljepilom naroda nasuprot Gospodnjem beskrajnom strpljenju i Njegovoj milosti. Kako to da je svaki novi naraštaj bio tako spor u učenju?

Ali prije nego što postanemo odviše kritični prema prošlim naraštajima, trebali bismo razmisliti o sebi. Zar nismo i mi isto tako zaboravni kad je riječ o Božjim čudima iz prošlosti, i skloni zanemariti Njegove zahtjeve Saveza? Psalmi ne ohrabruju ljude da se oslanjaju na vlastita djela. Naprotiv, Psalam 78 pokazuje ispraznost ljudske volje ako ona nije utemeljena na stalnoj svijesti o Božjoj vjernosti i prihvaćanju Njegove milosti. Neuspješne bitke Božjeg naroda (Psalam 78,9.62-64) potvrđuju pouku ovog psalma da su ljudski napori, ako nismo vjerni Bogu, osuđeni na neuspjeh.

`Što ste naučili, ili ste trebali naučiti, iz svojih pogrešaka u prošlosti?`