---
title: 'Psalmi U Bogoslužju Starog Izraela'
date: 31/12/2023
---

`Pročitajte sljedeće tekstove: 1. Ljetopisa 16,7; Nehemija 12,8; Psalam 18,1; Psalam 30,1; Psalam 92,1; Psalam 95,2; Psalam 105,2; Kološanima 3,16; Jakov 5,13. Koje su okolnosti dovele do pisanja pojedinih psalama? Kada je Božji narod koristio Psalme?`

Psalmi su upotrebljavani na osobnom ili zajedničkom bogoslužju. Pjevani su kao hvalospjevi tijekom bogoslužja u hramu, kao što pokazuju napomene u vezi s glazbalima (Psalam 61,2), melodijom (Psalam 9,1) i zborovođama (Psalam 8,1).

Naslov Psalama u hebrejskoj Bibliji, Tehilim, “pohvale”, odražava njezinu glavnu svrhu, hvaljenje Boga. Naslov knjige na našem jeziku potječe od grčke riječi psalmoi, koja se nalazi u Septuaginti, ranom prijevodu hebrejske Biblije na grčki jezik (iz drugog i trećeg stoljeća pr. Kr.).

Psalmi su bili neizostavan dio izraelskog bogoslužja. Na primjer, korišteni su prigodom posvećenja hrama, vjerskih blagdana, procesija i donošenja Kovčega saveza u Jeruzalem.

“Pjesme za penjanje” (Psalmi 120—134), također poznate i kao hodočasničke pjesme, tradicionalno su pjevane prigodom putovanja u Jeruzalem na tri glavna godišnja blagdana (Izlazak 23,14-17). “Egipatski halel” (Psalmi 113—118) i “veliki halel” (Psalam 136) pjevani su tijekom tri glavna godišnja blagdana, kao i na mlađake i prigodom posvećenja hrama. Egipatski halel zauzima značajno mjesto u pashalnoj ceremoniji. Psalmi 113 i 114 pjevani su na početku pashalnog obroka, a Psalmi 115—118 na kraju (Matej 26,30). “Dnevni halel” (Psalmi 145-150) bio je sastavni dio svakodnevnih molitava prigodom jutarnje službe u sinagogi.

Psalmi nisu samo pratili bogoslužje naroda, već su ga i poučavali kako da slavi Boga u Svetištu. Isus se molio riječima Psalma 22 (Matej 27,46). Psalmi su također imali značajno mjesto u životu prve Crkve (Kološanima 3,16; Efežanima 5,19).

`Premda mi, naravno, ne slavimo Boga u nekom zemaljskom svetištu kakvo je bilo izraelski hram, kako možemo koristiti Psalme u vlastitom bogoslužju, bilo u privatnom ili društvenom okruženju?`