---
title: 'Pjesma Za Svaku Prigodu'
date: 02/01/2024
---

`Pročitajte: Psalam 3; Psalam 33,1-3; Psalam 109,6-15. O kojim različitim aspektima ljudskog iskustva ti psalmi govore?`

Psalmi čine zajednicu vjernih svjesnom punog opsega ljudskog iskustva i pokazuju da vjernici slave Boga u svakoj životnoj prigodi. U njima vidimo: (1) Hvalospjeve koje veličaju Boga za Njegovo veličanstvo i silu pokazanu prigodom stvaranja. (2) Psalme zahvalnosti koje izražavaju duboku zahvalnost za Božje izobilne blagoslove. (3) Tužaljke koje iznose svesrdne vapaje Bogu za izbavljenje iz nevolje. (4) Psalme mudrosti koji pružaju praktične smjernice za pravedan život. (5) Kraljevske psalme koji ukazuju na Krista — Kralja i Izbavitelja Božjeg naroda. (6) Povijesne psalme koji podsjećaju na prošlost Izraela i ističu Božju vjernost i nevjernost Izraela, kako bi poučili buduće naraštaje da ne ponavljaju pogreške svojih predaka, već da se uzdaju u Boga i ostanu vjerni Njegovom Savezu.

Pozornost čitatelja posebno privlači pjesnički jezik Psalama. Premda se neke od tih pjesničkih slika izgube u prijevodu, još uvijek možemo i u svojem materinskom jeziku uočiti mnoge od njih.

1.	Paralelizam podrazumijeva nabrajanje simetrično sastavljenih riječi, izraza ili misli, što doprinosi boljem razumijevanju odgovarajućih izraza. Na primjer: “Blagoslivljaj Jahvu, dušo moja, i sve što je u meni, sveto ime njegovo!” (Psalam 103,1) U ovom paralelizmu izraz “dušo moja” odgovara izrazu “sve što je u meni”, dakle, odnosi se na čitavo čovjekovo biće.

2.	Slikoviti jezik vrši snažan dojam na čitateljeva osjetila (na primjer Božji zaklon uspoređuje se sa “sjenom krila [Njegovih]” (Psalam 17,8). 3. Merizam dočarava cjelinu preko par suprotstavljenih pojmova. Izraz “vapijem danju, a noću naričem pred tobom” označava plač bez prestanka (Psalam 88,2).

3. Igra riječi koristi pojedine izraze koji slično zvuče da bi se istaknule određene duhovne poruke. U Psalmu 96,4.5 od hebrejskih izraza elohim, “bogovi”, i elilim, “idoli”, stvara se igra riječi koja prenosi poruku da su bogovi okolnih naroda samo prividno elohim, “bogovi”, a zapravo su samo elilim, “idoli”.

Konačno, riječ selah označava kratak prekid (interludij), bilo kao poziv da se zastane i razmisli o poruci određenog odjeljka psalma, ili da se promijeni glazbena pratnja (Psalam 61,5).