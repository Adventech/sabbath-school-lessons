---
title: 'Nadahnute Molitve'
date: 03/01/2024
---

`Pročitajte: 2. Samuelova 23,1.2; Rimljanima 8,26.27. Čemu nas ovi redci uče o molitvi?`

Psalmi su nadahnute molitve i hvalospjevi Izraelaca, tako da se u njima Božji glas miješa s glasom Njegovog naroda. Psalmi, dakle, pretpostavljaju dinamiku živog odnosa s Bogom.

Psalmisti se Bogu obraćaju osobno, riječima “Bože moj”, “Jahve” i “Kralju moj” (Psalam 5,3; Psalam 84,4.5). Oni često preklinju Boga: “čuj” (Psalam 5,2), “vapaje mi poslušaj” (Psalam 39,12), “vidi” (Psalam 25,18), “usliši me” (Psalam 102,3) i “dušu mi izbavi” (Psalam 6,4). To su očito riječi nekoga tko se moli Bogu.

Iznimna ljepota psalama kao molitava i hvalospjeva leži u činjenici da su oni zapravo Božja riječ izražena u obliku pobožnih molitava i hvalospjeva vjernika. Stoga Psalmi pružaju Božjoj djeci trenutke posebne bliskosti, kao što je opisano u Rimljanima 8,26.27: “Jednako i Duh pritječe u pomoć našoj slabosti, jer mi ne znamo što da molimo kako treba, ali sam Duh posreduje za nas neizrecivim uzdisajima. A onaj koji ispituje srca zna koja je želja Duha, zna da u skladu s voljom Božjom posreduje za svete.”

I Isus je citirao psalme, kao što vidimo u Luki 20,42.43 (Varaždinska Biblija), gdje On izravno navodi Psalam 110,1: “Ta, sam David u knjizi Psalama veli: ‘Reče Gospodin Gospodinu mome: Sjedi mi s desne strane, dok ne učinim tvoje neprijatelje podnožjem tvojim nogama!’” Premda su neki psalmi ponikli na temelju konkretnih povijesnih događaja, iskustava samih psalmista, kao i doživljaja Izraela kao naroda — ili se pozivaju na njih — ipak, duhovna dubina Psalama obuhvaća mnoštvo životnih prilika i nadilazi sve kulturne, vjerske, etničke i spolne granice. Drugim riječima, kad čitate Psalme, vidite da oni izražavaju nadu, zahvalnost, strah, gnjev, tugu i žaljenje — sve ono s čim su se ljudi suočavali svugdje u svijetu, u svako vrijeme, bez obzira na njihove životne okolnosti. Oni se obraćaju svima nama jezikom našeg vlastitog iskustva.

`Što nam činjenica da je Isus citirao Psalme govori o važnosti koju bi oni trebali imati u našem vjerskom iskustvu?`