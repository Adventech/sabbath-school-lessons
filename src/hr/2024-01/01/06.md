---
title: 'Svijet Psalama'
date: 04/01/2024
---

`Pročitajte sljedeće retke: Psalam 16,8; Psalam 44,9; Psalam 46,2; Psalam 47,2.8; Psalam 57,2; Psalam 62,9; Psalam 82,8 i Psalam 121,7. Koje je mjesto Bog zauzimao u životu psalmista?`

Svijet Psalama usredotočen je u potpunosti na Boga — putem molitve i hvalospjeva, sva životna iskustva podređuju se Bogu. Bog je Stvoritelj, Kralj svemira i Sudac cijele Zemlje. On osigurava sve što je Njegovoj djeci potrebno. Prema tomu, Njemu se može vjerovati u svakom trenutku. Čak i Božji neprijatelji pitaju: “Gdje ti je Bog tvoj?” kada Božji narod naizgled doživljava neuspjeh (Psalmi 42,11). Kao što je Jahve uvijek prisutan i nikad ne iznevjerava svoj narod, tako se i Božji narod uvijek oslanja na Boga. Psalmi pretkazuju da će doći vrijeme kada će svi narodi i sav stvoreni svijet obožavati Boga (Psalam 47,2; Psalam 64,10).

Središnje mjesto koje Bog ima u životu vjernika dovodi do toga da i bogoslužje ima središnje mjesto u njihovom iskustvu. Bogoslužje tijekom kojeg su korišteni Psalmi, bitno se razlikovalo od shvaćanja bogoslužja mnogih ljudi u današnje vrijeme, jer je bogoslužje u biblijskoj kulturi bilo prirodno i neprijeporno središte života cijele zajednice. Dakle, sve što se događalo u životu Božjeg naroda, i dobro i loše, neizbježno se odražavalo na bogoslužje. Bog čuje psalmista gdje god se on nalazio i odgovara mu u najbolje vrijeme koje sam odredi (Psalam 3,4; Psalam 18,7; Psalam 20,7).

Psalmist je svjestan da se Božje prebivalište nalazi na Nebu, ali u isto vrijeme Bog boravi i na Sionu, u Svetištu među svojim narodom. Bog je, dakle, istodobno blizu i daleko, svuda, i u svojem hramu (Psalam 11,4), i skriven (Psalam 10,1) i otkriven (Psalam 41,13). U Psalmima su objedinjene te Božje osobine koje se naizgled uzajamno isključuju. Psalmisti su razumjeli da su blizina i udaljenost neodvojive unutar Božjeg Bića (Psalam 24,7-10). Razumjeli su dinamiku te duhovne napetosti. Njihova svijest o Božjoj dobroti i prisutnosti, usred svega što su iskusili, jačala je njihovu nadu dok su čekali na Božju pomoć, na način i u vrijeme koje On odredi.

`Kako nam Psalmi mogu pomoći da shvatimo da Boga ne možemo ograničiti samo na određene aspekte našeg postojanja? U kojim područjima svojeg života možda pokušavate držati Boga podalje od sebe?`