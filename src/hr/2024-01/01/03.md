---
title: 'Upoznajmo Psalmiste'
date: 01/01/2024
---

Kralj David, čije se ime pojavljuje u naslovu većine psalama, aktivno je sudjelovao u organiziranju programa izraelskog bogoslužja. On je opisan kao “nadareni pjesnik izraelskih pjesama” (2. Samuelova 23,1 — Suvremeni hrvatski prijevod). Novi zavjet potvrđuje Davidovo autorstvo brojnih psalama (Matej 22,43-45; Djela 2,25-29.34.35; Djela 4,25; Rimljanima 4,6-8). Osim toga, brojne psalme napisali su hramski glazbenici, inače leviti — na primjer Psalam 50 i Psalme 73—83 napisao je Asaf; Psalam 42, Psalme 44—49, Psalme 84—85 i Psalme 87—88 sinovi Korahovi; Psalam 88 Ezrahijac Heman, a Psalam 89 Ezrahijac Etan. A osim njih, psalme su pisali i Salomon (Psalmi 72 i 127) i Mojsije (Psalam 90).

`Pročitajte sljedeće retke: Psalam 25,1-5; Psalam 42,2; Psalam 75,2; Psalam 77,2; Psalam 84,2.3; Psalam 88,2-4 i Psalam 89,2. Što nam ti psalmi otkrivaju o iskustvima kroz koja su prolazili njihovi autori?`

Duh Sveti nadahnjivao je psalmiste i koristio njihove talente u službi Bogu i njihovoj zajednici vjere. Psalmisti su bili ljudi iskrenog posvećenja i duboke vjere, a opet skloni obeshrabrenju i padu u kušnjama kao i svi mi. Premda su napisani prije mnogo vremena, psalmi svakako odražavaju i nešto od onoga što mi danas doživljavamo.

“Neka dopre do tebe molitva moja, prigni uho k vapaju mome. Jer mi je duša zasićena patnjama, moj se život bliži Podzemlju.” (Psalam 88,3.4) To je vapaj neke duše iz dvadeset prvog stoljeća u istoj mjeri kao i duše od prije tri tisuće godina.

Neki psalmi spominju teškoće, neki izražavaju veselje. Psalmisti su prizivali Boga da ih spasi, ali su doživljavali i Njegovu nezasluženu naklonost. Slavili su Boga za Njegovu vjernost i ljubav i zaklinjali Mu se na bespogovornu odanost. Psalmi su, prema tomu, svjedočenja o božanskom otkupljenju i znamenja Božje milosti i nade. Psalmi prenose božansko obećanje svima koji vjerom prihvate Božji dar oprosta i novog života. Ipak, oni u isto vrijeme ne prikrivaju niti omalovažavaju teškoće i patnje koje prevladavaju u ovom palom svijetu.

`Kako možemo crpiti nadu i utjehu iz spoznaje da su se čak i vjerni ljudi, poput psalmista, borili s nečim od onoga s čim se i mi danas borimo?`