---
title: 'Njegovo Je Svjedočanstvo Pouzdano'
date: 18/01/2024
---

`Pročitajte sljedeće tekstove: Psalam 19,8; Psalam 93,5; Psalam 119,165; Psalam 1,2.6; Psalam 18,31; Psalam 25,10. Koja se zajednička nit provlači kroz sve njih?`

Gospodnja nadmoć u svijetu kao Stvoritelja, Kralja i Suca ima posebno teološko značenje kad je riječ o pouzdanosti Njegovog svjedočanstva. Svjedočanstvo (hebr. edut, “propis”, “zakon“) se odnosi na skup zakona i uredbi kojima Bog upravlja vjerskim i društvenim životom svojeg naroda (Izlazak 32,15). Ono je “posve pouzdano” (Psalam 93,5 — Šarić), što odražava stabilnost i postojanost Božjeg prijestolja i svijeta koji je On stvorio i održava (Psalam 93,1.2). Hebrejska riječ prevedena kao “pouzdano” (riječ amen potječe od te riječi) ukazuje na vjernost i čvrstinu (2. Samuelova 7,16; 1. Ljetopisa 17,23). Dakle, Božji zakoni su nepromjenjivi i neuništivi.

Bog jamči nepovredivost svojih zapovijedi i obećanja. Tako je Božja vjernost istodobno ohrabrujuća, jer jamči nepromjenjivost Njegove vladavine, i krajnje zahtjevna, jer traži od ljudi da na nju odgovore s povjerenjem i poslušnošću.

S druge strane, nedostatak pravde u svijetu poetski je opisan kao podrhtavanje temelja zemlje (Psalam 18,8; Izaija 24,18-21). Božji zakon upućuje ljude na put pravednog života koji se može održati na Božjem sudu. Pravednici se, dakle, neće pokolebati, jer su čvrsto ukorijenjeni u Božjem zakonu koji osigurava stabilnost i sigurnost. Njihova srca su nepokolebljiva (hebr. kun, što također znači “čvrst”, “siguran“) u Jahvi (Psalam 112,1.6.7). One koji drže Božji zakon ništa neće navesti da se spotaknu (Psalam 119,165), što ukazuje na Božju zaštitu i vodstvo u životu (Psalam 1,2.3.6).

Božja riječ prikazana je kao svjetiljka psalmistovim nogama, koja ga na taj način štiti od skrivenih neprijateljevih zamki (Psalam 119,105.110). Veliki mir što uživaju oni koji ljube Božji zakon (Psalam 119,165), očito nije rezultat potpune odsutnosti kušnji (Psalam 119,161), već proishodi iz prebivanja u Božjoj prisutnosti i zdravog odnosa s Njim.

`Na koje vam praktične načine držanje Božjeg zakona, propisa i svjedočanstva pomaže u životu? S druge strane, šta ste pretrpjeli zato što ste ih kršili?`