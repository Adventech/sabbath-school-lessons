---
title: 'Bog Nas Je Stvorio'
date: 14/01/2024
---

`Pročitajte Psalam 8; Psalam 100. Kako su Bog i čovjek oslikani u tim psalmima? Što nam oni otkrivaju o Božjem karakteru?`

Stvaranje igra ključnu ulogu u psalmima, u isticanju Božje vlasti. Nebesa, koja su “djelo ruku njegovih”, oglašavaju Njegovu slavu i moć (Psalam 19,1-4; Psalam 97,6). Božje ime je veličanstveno po svoj zemlji (Psalam 8,1.9). Bog je sve stvorio, a On sam nema ni početak (Psalam 93,2) ni kraj (Psalam 102,25-27). On je vječan i nadmoćan u odnosu na bogove ostalih naroda koji su samo “ljudskih ruku djelo” (Psalmi 115,4) i ništa više. Idoli “ruke imaju, a ne hvataju” (Psalam 115,7), a “u njegovoj su ruci zemaljske dubine ... i kopno koje načiniše ruke njegove” (Psalam 95,4.5).

Nekoliko psalama opisuje Božju vlast nad silama prirode, za koje su ostali narodi vjerovali da su same po sebi božanske (na primjer Psalam 29, Psalam 93, Psalam 104). Ti psalmi podupiru tvrdnju da Bog vlada svim djelima stvaranja i da su Njegova vlast i dostojanstvo nepovredivi. U Psalmu 100,3 razotkriva se pritajeni oblik idolopoklonstva — oslanjanje na sebe — naglašavajući da nas je On stvorio.

Stvaranje također svjedoči o Božjoj ljubavi. Sve što postoji duguje svoje postojanje Bogu, koji također i održava život (Psalam 95,7; Psalam 147,4-9). Zapazite da Bog nije samo doveo ljude u postojanje, već je učinio da Izrael bude “njegov … narod i ovce paše njegove” (Psalam 100,3). Pojmovi “njegov narod” i “ovce paše njegove” otkrivaju Božju čežnju za bliskim odnosom s Njegovim narodom.

Samo Stvoritelj može blagosloviti i umnožiti svoj narod, te je stoga On jedini dostojan njihovog obožavanja i povjerenja. Brojni psalmi pozivaju sve što diše, cijelu zemlju, more i sve što je u njima da kliču od radosti pred Jahvom.

Božja slava ogleda se u djelima stvaranja, čak i na ovom palom svijetu, i Psalmi nas upućuju na Boga kao na jedinoga koji je dostojan obožavanja.

`“Pa što je čovjek da ga se spominješ, sin čovječji te ga pohodiš?” (Psalam 8,4) Kakav je vaš odgovor Bogu kao vašem Stvoritelju? Ako Bog poziva i zvijezde po imenu (Psalam 147,4), što mislite, koliko Mu je više stalo do vas?`