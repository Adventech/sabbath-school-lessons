---
title: 'Uvijek Se Sjeća Svojeg Saveza'
date: 17/01/2024
---

`Tema o Božjem sudu pokreće značajno pitanje: Kako Božji narod može imati mir s Bogom i sigurnost u spasenje u vrijeme suda? Pročitajte retke: Psalam 94,14; Psalam 105,7-10; Daniel 7,22.`

Božji narod je siguran zato što je Bog postavio svoje prebivalište na Sionu (Psalam 76,2.3) i utvrdio vječni Savez s njima kao sa svojom dragocjenom baštinom (Psalam 94,14; Psalam 105,8-10). Bog ne obećava samo da neće odbaciti svoj narod Saveza, već aktivno radi na tome da ih sačuva u sebi. On oprašta njihove grijehe (Psalam 103,3), poučava ih, blagoslivlja i jača (Psalam 25,8-11; Psalam 29,11; Psalam 105,24). Njegovi se sudovi izlijevaju da bi obratili narod pravednosti i pokazali da je Bogu stalo do njih (Psalam 94,8-15).

Psalam 105 kao cjelina govori o Božjoj vjernosti svojem Savezu tijekom izraelske povijesti. U svemu što se događalo, u dobru i u zlu, Bog je bio s njima. On je svojom providnošću odveo Josipa u Egipat i preko njega spasio svoj narod i druge narode na tom području od ozbiljne gladi (Psalam 105,16-24). Bog je podigao Mojsija da izvede svoj narod iz egipatskog ropstva, što je on učinio uz pomoć mnogih znakova i čudesa (Psalam 105,25-38).

Bog je svojem narodu dao Obećanu Zemlju (Psalam 105,11.44) i pružao mu stalnu zaštitu (Psalam 105,12-15). Umnožio ih je (Psalam 105,24), oslobodio ih od tlačitelja (Psalmi 105,37.38) i brinuo se za njihove svakidašnje potrebe (Psalmi 105,39-41). Bog nesumnjivo ima vlast nad svim što se tiče Njegovog naroda — to je činjenica za koju je psalmist želio da je Njegov narod nikad ne zaboravi.

Kada se Bog sjeća svojeg Saveza, to podrazumijeva nešto više od priznanja i prisjećanja, jer uvijek vodi k djelima (Postanak 8,1; 1. Samuelova 1,19; Psalam 98,3; Psalam 105,42-44). Slično tomu, kada je narod pozvan da se sjeća Božjih čuda i sudova, to znači da bi trebao živjeti na način koji proslavlja Boga.

U okviru tog Saveza, prva je dužnost Izraela da ostane vjeran tako što će držati Božje zakone (Psalam 78,5-7; Psalam 105,45). Osim toga, Božji narod je pozvan da svjedoči o Bogu drugim narodima, zato što On želi da se svi narodi pridruže Njegovom narodu Izraelu (Psalam 105,1.2). Svijet na taj način postaje siguran u zaštitničkom zavjetnom odnosu sa svemogućim i milosrdnim Bogom (Psalam 89,28-34).

`Što mi imamo u Isusu što pokazuje da se ta obećanja, dana starom Izraelu, mogu sada primijeniti i na nas? (Vidi Galaćanima 3,26-29)`