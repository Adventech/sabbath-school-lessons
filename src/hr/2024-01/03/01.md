---
title: 'Bog Kraljuje'
date: 13/01/2024
---

### Biblijski tekstovi
Psalam 8; Psalam 100; Psalam 97; Psalam 75; Psalam 105,7-10; Galaćanima 3,26-29; Psalam 25,10.

> <p></p>
> “Bog je kralj, veličanstvom se odjenuo i silom opasao. Čvrsto je svijet postavio, da se ne bi poljuljao.” (Psalmi 93,1 — Suvremeni hrvatski prijevod)

Psalmi nedvosmisleno podupiru vjerovanje u Božju sveopću vladavinu. Jahve je sve stvorio i sve održava. On je Kralj cijeloga svijeta i vlada po pravdi i istini. Njegove odredbe i zakoni su dobri i donose život onima koji ih drže. Jahve je pravedni Sudac koji, time što nagrađuje pravedne i kažnjava zle, vodi računa o tome da ovaj svijet bude dobro uređen, ali to čini u vrijeme koje sam odredi, a ne onda kad mi to očekujemo.

Božji Savez s Izraelom igra posebnu ulogu u pružanju sigurnosti ovom svijetu jer najavljuje Gospodnje spasenje. Bog je posvojio Izrael kao svoj dragocjeni posjed izabravši ga između svih naroda za svoj vlastiti. Bog je vjeran tom Savezu i brine se o svojem stadu usprkos njegovoj nevjeri i katkad otvorenoj pobuni.

Zahvaljujući Božjoj sveopćoj vladavini, ovaj svijet je čvrsto utemeljen i siguran. Psalmisti žele da čitatelj shvati tu temeljnu istinu. S takvim pogledom na svijet psalmisti teže za uspješnim životom i da služe Bogu s nepodijeljenom odanošću.

**OIKOS: Ovog tjedna čitamo iz knjige Ellen G. White, Proroci i kraljevi, Znaci vremena, 2018., stranice 267—277.**