---
title: 'Jahve Kraljuje'
date: 15/01/2024
---

Blisko, zapravo neraskidivo povezan s pojmom Boga kao Stvoritelja je pojam Boga kao Vladara. Objava “Jahve kraljuje” svečano se iznosi u Psalmu 93,1; 96,10; 97; 99,1 — ali njezini odjeci odzvanjaju kroz cijelu knjigu Psalama.

Jahve se obukao u čast, veličanstvo i silu (Psalam 93,1; 104,1). Okružuju Ga oblaci i tama (Psalam 97,2), ali On je i “svjetlošću ogrnut kao plaštem” (Psalam 104,2). Te metafore veličaju Kraljevu moć i veličanstvo i pomno su odabrane da dočaraju Njegovu jedinstvenost i veličinu koje nadilaze ljudsku moć spoznaje.

`Pročitajte Psalam 97. Kako se opisuje Božja vladavina? (Psalam 97,2.10) Koje je područje Njegove vladavine? (Psalam 97,1.5.9)`

Božja vladavina pokazuje se u Njegovom djelu stvaranja (Psalam 96,5), spasenja (Psalam 98,2) i suda (Psalam 96,10). Jahve uspostavlja svoju vladavinu nad cijelim svijetom (Psalam 47,7-10). Božje kraljevstvo je vječno i neusporedivo u svojoj sili i veličanstvu (Psalam 45,6; Psalam 93,1.2; Psalam 103,19). Božja vladavina se zasniva na milosti, pravdi i istini; ona unosi red i stabilnost u stvoreni svijet (Psalam 98,3; Psalam 99,4). Božja vladavina ujedinjuje poklonike na Nebu i Zemlji u slavljenju Boga (Psalam 103,20-22; Psalam 148). Mnogi psalmi pretkazuju da će cijelo čovječanstvo priznati Božju sveopću vlast (Psalam 96,10; Psalam 97,1; Psalam 99,1; Psalam 145,11-13).

Ipak neće svi ljudi, pa ni zemaljski vladari, to učiniti, bar ne zasad. Gospodnjoj vladavini neprestano prkose zli koji niječu Božje postojanje, rugaju Mu se i tlače Njegov narod (Psalam 14,1; Psalam 74,3-22). Ali psalmist se, premda zbunjen blagostanjem nekih zlih ljudi i uznemiren Božjom strpljivošću, uzda u Božju vladavinu i njeguje uvjerenje u pravednost Božjih sudova (Psalam 68,23; Psalam 73,17-20). Božji narod se vjerom raduje dolasku Božjeg kraljevstva zahvaljujući Kristovoj otkupiteljskoj službi, i čeka njegovu konačnu uspostavu o Kristovom drugom dolasku (Matej 12,26-28; 1. Korinćanima 15,20-28).

`“Jahve ljubi one koji mrze na zlo.” (Psalam 97,10) Zašto bi nas ljubav prema Bogu trebala navesti da mrzimo zlo? Kako su ta dva pojma povezana?`