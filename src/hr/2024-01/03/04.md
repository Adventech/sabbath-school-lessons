---
title: 'Bog Je Sudac'
date: 16/01/2024
---

`Pročitajte Psalam 75. Zašto je hvalisanje zlih uzaludno?`

Kao uzvišeni Kralj, Bog je i Zakonodavac (Psalam 99,7) i Sudac (Psalam 98,9; Psalam 97,2). Zli neprekidno ugrožavaju pravedni poredak koji je Bog uspostavio u ovom svijetu, ali Jahve će suditi svijetu i okončati vladavinu zla (Psalam 75,8-10; Psalam 96,13).

U Psalmu 75 nekoliko slika prikazuje neopozivo uništenje zlih. Slika čaše pune vina (Psalam 75,9) dočarava intenzitet Božjeg gnjeva (Jeremija 25,15; Otkrivenje 14,10). Slamanje rogova zlih opisuje kraj njihove moći i vlasti, dok će se rogovi pravednih uzvisiti (Psalam 75,11). Bog bira “pravi čas” (Psalam 75,3 — Šarić) ili “određeno vrijeme” za svoj sud. Jasno je, međutim, da će se taj izvršni sud odigrati na svršetku vremena (Psalam 96,13; 1. Korinćanima 15,23-26).

Jahve ispituje ljudska srca, što je dio Njegovog suda. Pročitajte Psalam 14,2. Ovaj redak podsjeća na Postanak 6,5.8. Oba teksta pokazuju da je izvršenju Božjeg suda nad svijetom prethodilo Božje ispitivanje života ljudi i nastojanje da spasi svakoga koga može. Taj sud se katkad naziva “istražnim sudom”, tijekom kojeg Bog brani pravedne i odlučuje sudbinu zlih.

Kako se to događa?

Prvo, Bog oslobađa svoj narod od zlih (Psalam 97,10; Psalam 146,9) i ovjenčava ponizne spašavajući ih (Psalam 149,4). Drugo, nepokajani zli bivaju uništeni zauvijek (Psalam 97,3). Neki psalmi na pjesnički način opisuju beskorisnost ljudskog oružja protiv božanskog Suca (Psalam 76,4-7). Bog je i Bog koji oprašta, premda kažnjava ljudska nedjela (Psalam 99,8). I Božji narod, a ne samo zli, morat će položiti račun pred Bogom (Psalam 50,4; Psalam 135,14).

Psalmi prenose istu poruku koja je izražena i u drugim biblijskim tekstovima — da Božji sud počinje od Njegovog naroda i da se onda širi na cijelu Zemlju (Ponovljeni zakon 32,36; 1. Petrova 4,17). Psalmist vapi Bogu tražeći da mu On sudi, ali se oslanja na to da će ga Bog u svojoj pravednosti obraniti (Psalam 7,9-12; Psalam 139,23.24).

`Psalmi nas pozivaju da se radujemo u iščekivanju Božjih sudova (Psalam 67,5; Psalam 96,10-13; Psalam 98,4-9). U kojem je smislu Božji sud radosna vijest za one koji su pokriveni Kristovom krvlju?`