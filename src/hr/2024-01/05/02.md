---
title: 'Dani Zla'
date: 28/01/2024
---

`Pročitajte sljedeće retke: Psalam 74,18-22; Psalam 79,5-13. O čemu se ovdje govori?`

Psalmist nastoji shvatiti veliku borbu između Boga i sila zla, i ukazuje na Božju nedokučivu strpljivost, kao i na Njegovu beskrajnu mudrost i silu.

Problem zla u Psalmima prvenstveno je teološke naravi i neizbježno se dotiče pitanja o Bogu. Tako se uništenje Jeruzalema i hrama uglavnom smatra svojevrsnom božanskom brukom s obzirom na to da je pružilo priliku poganima da hule na Boga. Božja baština (izraelski narod) je simbol Njegovog božanskog izbora i Saveza (Ponovljeni zakon 4,32-38; Ponovljeni zakon 32,8.9) koji nikada neće propasti. Pojam Božje baštine uključuje i misao o posljednjem vremenu, jer će doći dan kada će svi narodi postati Božja baština i pokloniti Mu se. Međutim, pomisao da narodi svijeta napadaju Božju baštinu dovodi u pitanje ta božanska obećanja.

Nema sumnje, psalmist priznaje da su grijesi naroda narušili njihov zavjetni odnos s Bogom, čime su sami navukli na sebe sve te posljedice (Psalam 79,8.9). S tim u vezi, opstanak naroda ovisi isključivo o Božjoj milostivoj pomoći i obnavljanju Saveza otkupljenjem od grijeha. Obraćanje Bogu riječima: “Pomozi nam, Bože, pomoći naša”, upućuje poruku da je On vjeran svojim obećanjima Saveza (Psalam 79,9).

Međutim, važnija je od promjene sudbine Izraela obrana Božjeg karaktera u svijetu (Psalam 79,9). Ako bi zli postupci naroda prošli nekažnjeno, izgledalo bi da je Bog izgubio moć (Psalam 74,18-23; Psalam 83,17-19; Psalam 106,47). Tek kada Bog spasi svoj narod, Njegovo će ime biti opravdano i uzvišeno.

Isto načelo koje vrijedi i danas, vrijedilo je i tada. Naši grijesi, naše posrtanje, naša zla djela mogu donijeti loš ugled ne samo nama samima, već, što je još gore, Bogu čije ime ispovijedamo. Naša grešna djela mogu imati štetne duhovne posljedice i na naše svjedočenje i misiju. Koliko se ljudi odvratilo od naše vjere zbog postupaka onih koji ispovijedaju Kristovo ime?

`“Božja čast i Kristova čast povezane su sa savršenstvom karaktera Njegovog naroda.” (Ellen G. White, Isusov život, str. 557) Kako vi razumijete tu važnu istinu i što bi ona trebala značiti u vašem kršćanskom životu?`