---
title: 'Za Dalje Proučavanje'
date: 02/02/2024
---

Pročitajte: Psalam 56; Ellen G. White, Put Kristu, poglavlje “Radosni u Gospodinu”, str. 122—135.

Naša vjera u Božju vladavinu može biti dovedena u pitanje, katkad ozbiljno, i možemo se početi pitati vlada li Bog doista i je li stvarno tako moćan i dobar kao što Sveto pismo kaže.

Biblijska vjera često podrazumijeva neizvjesnost i nesigurnost u istoj mjeri kao i pouzdanje i sigurnost. Katkad neizvjesnost i nesigurnost, posebno pri suočavanju sa zlom i Božjom prividnom odsutnošću, mogu biti gotovo nepodnošljive. Ipak, neizvjesnost se nikad ne smije dovoditi u vezu s Bogom, Njegovim toplim i pravednim karakterom i Njegovom pouzdanošću. Psalmisti su katkad nesigurni u pogledu budućnosti, ali tada se često pozivaju na Božju neiscrpnu ljubav i vjernost (Psalam 36,6-11; Psalam 89,3.9).

I mi također trebamo slijediti isti primjer. “Prikupite sve svoje snage i gledajte gore, a ne dolje na svoje teškoće; onda nećete nikada klonuti na svojem putu. Uskoro ćete vidjeti Isusa iza oblaka kako pruža ruku da vam pomogne, i sve što trebate učiniti jest da Mu pružite ruku u jednostavnoj vjeri i pustite Ga da vas vodi. Kad steknete pouzdanje, vi ćete zahvaljujući vjeri u Isusa biti ispunjeni nadom.” (Ellen G. White, Svjedočanstva za Crkvu, sv. 5, str. 505)

Trenuci kada Bog “skriva svoje lice” ne umanjuju djelotvornost molitve. Naprotiv, te prilike potiču psalmiste da se preispitaju, da se prisjete Božjih spasonosnih djela iz prošlosti, i da traže Boga ispovijedajući grijehe i upućujući ponizne molitve (Psalam 77,11-13; Psalam 89,47-53). “Vjera jača u sukobljavanju sa sumnjama i suprotstavljenim utjecajima. Iskustvo koje se stječe takvim kušnjama vrijedi više od najskupocjenijih dragulja.” (Ellen G. White, Svjedočanstva za Crkvu, sv. 3, str. 491)

**Pitanja za razgovor**

`1.	Koje su pritiske iskusili psalmisti pri suočavanju sa zlom? S kojim ste se pritiscima i vi suočili i kako ste ih prevladali? Kako uspijevate sačuvati vjeru u takvim trenucima?`

`2.	Gdje da potražimo odgovore u trenucima kad naša vjera uBoga dođe pod udar kušnje ili ljudi koji pod utjecajem vlastite patnje dovode u pitanje Božju dobrotu i silu?`

`3.	Kako odgovarate na uobičajeno pitanje o postojanju zla usvijetu koji je stvorio i održava svemogući Bog ljubavi? Kako motiv velike borbe pomaže da se bar donekle odgovori na taj izazov?`