---
title: 'Da Ne Bi Pravedni Ruke Za Bezakonjem Pružili'
date: 01/02/2024
---

`Pročitajte sljedeće tekstove: Psalam 37,1.8; Psalam 49,5-7; Psalam 94,3-7; Psalam 125,3. S kakvom se borbom psalmist suočava?`

U tim psalmima izražava se žaljenje zbog trenutačnog blagostanja zlih i izazova pred koji ta činjenica stavlja pravedne. Zli ne samo da napreduju, već i otvoreno preziru Boga i tlače druge. Zbunjujuće je što “žezlo bezbožničko” (Psalam 125,3) vlada svijetom, dok “pravedno žezlo” (Psalam 45,7) kao da katkad zataji. Zašto onda ne odustati i ne prihvatiti zlo kao što i drugi čine?

`Pročitajte Psalam 73,1-20.27. Što psalmistu pomaže da nadvlada tu krizu? Kakav je kraj onih koji se uzdaju u propadljive stvari? (Vidi također 1. Petrova 1,17.)`

Sve dok je psalmist u Psalmu 73 ostajao usredotočen na trenutačno bezakonje u svijetu, nije bio u stanju sagledati širu sliku s Božjega gledišta. Napredovanje zla bilo je golem problem za njegovu vjeru. Osim toga, bio je uvjeren da se njegov argument o uzaludnosti vjere zasniva na stvarnosti.

Međutim, Psalam 73 otkriva da “sve to samo ukazuje na ludost onih koji zanemaruju prvi redak, što je zapravo sažetak cijelog psalma: ‘Dobar je Bog Izraelu, onima koji su čista srca!’” (Johannes Bugenhagen, Reformation Commentary on Scripture, Downers Grove, IL: InterVarsity Press, 2018., str. 11)

Psalmist zatim biva uveden u Svetište, mjesto Božje vladavine, i tamo ga podsjećaju da je “danas” samo jedan dio mozaika i da treba razmisliti o “kraju”, kada će se zli suočiti s Božjim sudom. Činjenica da je psalmist tu istinu razumio tek u Svetištu i da je tada priznao svoju prijašnju ludost, pokazuje da se stvarnost može spoznati samo duhovnim uvidom, a ne ljudskom logikom.

`Na koji vam način obećanje o Božjem sudu nad ovim svijetom i svim njegovim zlom pruža utjehu, iako toliko zla zasad ostaje nekažnjeno?`