---
title: 'Je Li Njegovo Obećanje Zauvijek Propalo?'
date: 31/01/2024
---

`Pročitajte Psalam 77. Kroz koje iskustvo njegov autor prolazi?`

Psalam 77 počinje molbom Bogu za pomoć koja je praćena jadikovanjem i bolnim sjećanjem na prošlost (Psalam 77,2-7). Psalmist se cijelim bićem žalosno okreće Bogu. On se ne može utješiti bilo kakvim olakšanjem osim onim koje dolazi od Boga.

Međutim, pomisao na Boga kao da pojačava njegovu muku. “Spominjem se Boga i uzdišem.” (Psalam 77,4) Hebrejska riječ hamah, “uzdisanje”, često oslikava huk bijesnih voda (Psalam 46,4). Slično tomu, čitavo biće psalmista nalazi se u stanju velikog nemira.

Kako pomisao na Boga može izazvati tako snažan osjećaj uznemirenosti? Niz zabrinjavajućih pitanja odaje što njega zapravo muči (Psalam 77,8-10): Je li se Bog promijenio? Može li Bog iznevjeriti svoj Savez?

Oštra suprotnost između Božjih spasonosnih djela u prošlosti i Božje prividne odsutnosti u sadašnjosti dovodi do toga da se psalmist osjeća napuštenim od Boga. Ako se Bog promijenio, za psalmista nema nade, a to je zaključak s kojim se on ne može pomiriti.

U međuvremenu psalmist ne može spavati jer ga Jahve drži budnim (Psalam 77,5). To podsjeća na neke druge biblijske osobe čiju je nesanicu Bog upotrijebio u svojoj promisli da bi proveo svoje namjere (Postanak 41,1-8; Estera 6,1; Daniel 2,1-3). Duga neprospavana noć navodi psalmista da razmišlja o Gospodnjim djelima izbavljenja u prošlosti, ali s novim uvidom (Psalam 77,6.11).

Uvjerenje koje psalmist dobiva od Boga ne sastoji se u objašnjenju njegovih osobnih prilika, već više u potvrdi Božje vjernosti i pouzdanosti (kao u slučaju Joba). Psalmist biva ohrabren da u vjeri čeka na Boga, znajući da je On onaj isti koji je činio čuda u prošlosti Izraela (Psalam 77,12-19). Psalmist također shvaća da “tragova tvojih nitko ne vidje” (Psalmi 77,20), budući da prepoznaje Božje vodstvo, čak i u situacijama u kojima Njegova prisutnost nije vidljiva ljudskim očima. On spoznaje da je Bog istodobno otkriven i sakriven, i zato hvali Gospodnje tajanstvene i uzvišene putove.

`Sjetite se nekih trenutaka u prošlosti kada je Gospodin djelovao u vašem životu. Kako vam ta istina može pomoći da se bolje nosite s onim s čime se trenutačno suočavate?`