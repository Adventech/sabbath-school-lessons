---
title: 'Na Pragu Smrti'
date: 29/01/2024
---

`Pročitajte sljedeće retke: Psalam 41,2-5; Psalam 88,4-13; Psalam 102,4-6.12.24.25. Koja iskustva opisuju ovi redci? U kojoj se mjeri možete poistovjetiti s onim što je tu rečeno?`

Te molitve za spas od bolesti i smrti pokazuju da Božja djeca nisu izuzeta od patnji ovoga svijeta. Ovi psalmi otkrivaju strašne nevolje koje su snašle psalmista. On je bez snage, vene kao trava, ne može jesti, kao da je bačen među mrtve, leži kao ubijeni u grobu, odbojan je svojim prijateljima, pati i očajan je. Koža mu je prionula za kosti.

Mnogi psalmi iznose misao da je Jahve dopuštao nevolje zbog neposlušnosti Izraela. Psalmist priznaje da grijeh može donijeti bolest i zato on govori o oprostu koji dolazi prije iscjeljenja (Psalam 41,4.5). Međutim, neki psalmi, kao što su Psalam 88 i Psalam 102, priznaju da je nezaslužena patnja Božjeg naroda nepobitna životna činjenica, koliko god je to teško razumjeti.

U Psalmu 88 Bog je optužen da je psalmista doveo do ruba smrti (Psalam 88,7-9). Zapazite, međutim, da čak i kada iznosi najsmjelije pritužbe, jadikovanje psalmista očito je čin vjere, jer Bog, ako je i dopustio te nevolje, može i obnoviti dobrobit svojeg djeteta.

Na pragu smrti psalmist se sjeća Božjih čuda, Njegove dobrote, vjernosti i pravednosti (Psalam 88,11-13). Dakle, usprkos osjećaju da ga je Bog srušio, psalmist se i dalje drži Boga. Premda pati, on ne poriče Božju ljubav i svjestan je da se njegovo spasenje nalazi jedino u Bogu. Njegovi vapaji pokazuju da psalmist nije upoznat samo s patnjom, već da vrlo dobro poznaje i Božju milost i da se to dvoje ne mora nužno uzajamno isključivati.

Ukratko, i to što Bog dopušta patnju i to što donosi oslobođenje očitovanje je Njegove vrhovne vlasti. Svijest o tome da Bog svime upravlja ulijeva nadu. Kada čitamo Psalam 88 u svjetlu Kristovog stradanja, zadivljeni smo dubinama Njegove ljubavi zbog koje je bio spreman proći kroz vrata smrti radi čovječanstva.

`Sjetite se Isusa na križu i svega što je On pretrpio zbog grijeha. Kako bi nam ta činjenica, da je Bog u Kristu stradao gore nego bilo tko od nas, trebala pomoći da sačuvamo vjeru čak i u trenucima stradanja i kušnji?`