---
title: 'Gdje Je Bog?'
date: 30/01/2024
---

`Pročitajte sljedeće retke: Psalam 42,2-4; Psalam 63,2; Psalam 69,2-4; Psalam 102,1-7. Što psalmista najviše boli?`

Psalmistu ne smetaju samo osobne i kolektivne patnje, već isto tako, ako ne i više, Božja prividna nezainteresiranost za nevolje Njegovih slugu. Božja odsutnost doživljava se kao jaka žeđ u sušnoj zemlji (Psalam 42,2-4; Psalam 63,2) i kao smrtne muke (Psalam 102,3-5). Psalmist se osjeća udaljenim od Boga i uspoređuje se s osamljenom pticom. “Sličan sam čaplji u pustinji, postah kao ćuk na pustoj razvalini. Ne nalazim sna i uzdišem k’o samotan vrabac na krovu.” (Psalam 102,7.8)

Spominjanje pustinje naglašava osjećaj odvojenosti od Boga. Ptica koja sjedi “osamljena” nalazi se izvan gnijezda, izvan svojeg odmorišta. Psalmist vapi Bogu “iz dubine”, kao da će ga progutati silne vode i kao da tone u “duboko blato” (Psalam 69,2-4; Psalam 130,2). Te slike dočaravaju teško stanje iz kojeg nema izlaza, osim u slučaju božanske pomoći.

`Pročitajte sljedeće tekstove: Psalam 10,12; Psalam 22,2; Psalam 27,9; Psalam 39,13. Kako psalmist doživljava Božju prividnu odsutnost?`

Vrijedno je zapaziti da su psalmisti, suočeni s Božjom šutnjom, odlučili govoriti. Psalmisti nepokolebljivo vjeruju u molitvu jer je molitva upućena živom i milosrdnom Bogu. Bog je i dalje tu, čak i kada je prividno odsutan. On je i dalje isti Bog koji ih je čuo u prošlosti, i zato su uvjereni da ih i sada čuje.

Prilike u kojima Bog šuti navode psalmiste da preispituju sebe i da Ga traže, ali uz ispovijedanje grijeha i ponizne molitve. Oni znaju da Bog neće zauvijek šutjeti. Psalmi pokazuju da se komunikacija s Bogom mora nastaviti, bez obzira na životne okolnosti.

`Što možemo naučiti iz načina na koji psalmist odgovara na Božju prividnu odsutnost? Kako reagirate na trenutke kada vam izgleda da Bog šuti? Što održava vašu vjeru u takvim situacijama?`